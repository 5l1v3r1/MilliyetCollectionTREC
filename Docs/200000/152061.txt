<DOC>
<DOCNO> 152061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sondun27.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen Türkiye 2011'de üye olur 
</HEADLINE>
<TEXT>

     AB Komisyonu'nun Genişlemeden Sorumlu Komiseri Günter Verheugen, Türkiye'nin 2011'de üye olabileceğini söyledi. Verheugen, Türkiye'nin siyasi kriterleri yerine getirmesi ve Kıbrıs sorununu halletmesi durumunda, 2005'in ilk yarısında müzakerelerin başlayabileceğini Ankara'ya iletti. 
     Avrupa Birliği Komisyonu'nun Genişlemeden Sorumlu Komiseri Günter Verheugen, Dışişleri Bakanı Abdullah Gül'ün katıldığı 14 Nisan'daki Türkiye-Avrupa Birliği Ortaklık Konseyi Toplantısı'nda geniş bir sunum yaptı. Önce Avrupa'da Türkiye karşıtı eğilimlerin varlığına dikkat çekti, bu eğilimlere karşı Türkiye'ye nasıl bir strateji izleyebileceğine ilişkin önerilerde bulundu. 
     2004 sonunda Türkiye için müzakere tarihi belirlenememesini Türk halkının kaldıramayacağını vurgulayan Verheugen, üyelik için 10 yıllık bir takvim çizdi. 
     Verheugen'in Türkiye'ye seslendiği sunuşunda şu ifadeler yer aldı 
     "Irak Savaşı Türkiye'nin stratejik önemini bir kez daha ortaya koydu. Türkiye'nin ekonomik potansiyeli diğer yeni üyelerin hepsinden fazladır. Türkiye, 21. Yüzyıl'da küresel sorunların kaynağı olan Batı-İslam dünyalarının çatışmalarının önlenmesinde önemli bir rol oynayabilir. Türkiye, her iki kampta da etkili önemli bir müslüman ülke. Bu unsurları içeren bir strateji Türkiye'nin önemini ortaya koyacaktır. Destek için Washington'a bakmayın, yarardan çok zarar getirdi. 
     2003 sonuna kadar siyasi kriterlerle ilgili yükümlülüklerinizi yerine getirin. 2004'te de biraz uygulamaya bakarak 2004 sonunda sonuca gidilebilir. Kıbrıs sorunu da aşıldığı takdirde 2005'in ilk yarısında müzakereler başlar. Müzakereler dört, mali paketin görüşülmesi de bir yıl sürer. TÜrkiye 2011-2012'de üye olur." 
     





</TEXT>
</DOC>
