<DOC>
<DOCNO> 190430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/soneko12.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Türkiye, Irak'a elinden gelen katkıyı yapmayı sürdürecek 
</HEADLINE>
<TEXT>

     Cumhurbaşkanı Ahmet Necdet Sezer, Türkiye'nin, Irak'ın komşusu ve Irak halkının dostu olarak yeniden yapılandırma sürecinde elinden gelen katkıyı yapmayı sürdüreceğini bildirdi. 
     İslam Konferansı Teşkilatı Ekonomik ve Ticari İşbirliği Daimi Komitesi'nin İSEDAK İstanbul'da başlayan 19. toplantısının açılış oturumuna başkanlık eden Cumhurbaşkanı Sezer, konuşmasında Ortadoğu bölgesinin yeni bir dönemin eşiğinde olduğuna işaret ederek, şunları söyledi 
     ''İsrail-Filistin sorununun çözümü yolunda her iki tarafın da benimsenmiş yol haritası uyarınca atacağı adımları hızlandırmasını ve çatışmaların, terörün ve şiddetin sona erdirilmesi için etkin bir işbirliği yapmasını bekliyoruz. Terör eylemleri ve güç kullanımı dahil, yol haritasının uygulanmasını engelleyecek her türlü girişimin etkisiz kılınması için gerekli önlemlerin kararlılıkla alınması, yaşamsal önem taşımaktadır. Uyuşmazlığın barışçı yollardan çözümü amacıyla yakalanan bu önemli fırsatın kaçırılmasına izin verilmemelidir.'' Barış ve güvenlik ortamında tanınmış sınırlar içinde yanyana yaşayacak iki devlet vizyonunun gerçekleşmesinin, kalıcı barışın sağlanması bakımından belirleyici olacağını vurgulayan Sezer, Türkiye'nin geçmişte olduğu gibi bugün de Ortadoğu'da barış, istikrar ve gönencin egemen olacağı bir geleceğin kurulması için bütün taraflarla birlikte çalışmaya hazır olduğunu söyledi. 
     
     IRAK'IN TOPRAK BÜTÜNLÜĞÜ KORUNMALIDIR 
     Cumhurbaşkanı Sezer, konuşmasına şöyle devam etti. 
     ''Komşumuz Irak'taki gelişmeleri yakından izliyoruz. Irak'ta asayiş ve kamu düzeninin sağlanması, halkın can ve mal güvenliğinin korunması ve temel gereksinimlerinin karşılanması hızlı çözülmesi gereken konular arasındadır. Irak'ta asayiş ve istikrarın sağlanmasına koşut olarak, egemenlik giderek Iraklılara devredilmelidir. Bu süreçte Irak'ın toprak bütünlüğünün ve siyasal birliğinin korunması bizim için vazgeçilmez ilkelerdir. Irak'ı oluşturan bütün nüfus kesimlerinin bu temel ilkeler çerçevesinde kenetlenmesi, Irak için olduğu kadar bu bölgenin istikrarı açısındanda büyük önem taşımaktadır. 
     Yıllardır çekmekte olduğu sıkıntıları geride bırakmış, barış, istikrar, huzur ve gönenç içinde yaşayan, toprak bütünlüğünü ve siyasal birliğini koruyan, demokratik bir Irak'ın bölgesel ve uluslararası istikrara katkısı da büyük olacaktır. Bu doğrultuda Irak'ın komşularına ve bölge ülkelerine büyük sorumluluk düşmektedir. Türkiye, Irak'ın komşusu ve Irak halkının dostu olarak, yeniden yapılandırma sürecinde elinden gelen katkıyı yapmayı sürdürecektir. Bu katkılar Türkiye'nin Irak'a ilişkin temel vizyonunun somut yansımaları olacaktır. Türkiye'nin Irak vizyonu da, Irak halkının ve uluslararası toplumun kolektif vizyonudur, başka özel bir gündem içermemektedir.'' 
     
</TEXT>
</DOC>
