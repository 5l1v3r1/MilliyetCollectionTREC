<DOC>
<DOCNO> 157175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/ekonomi/eko04.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fakire 'ucuz alo' fonu 
</HEADLINE>
<TEXT>

Fakirlerin iletişim hizmetlerinden maliyetinin altında ücretlerle yararlanabilmesi için 'asgari hizmet' adı altında bir fon kurulacak 
     EKONOMİ SERVİSİ 

     Telekomünikasyon Kurulu fakirlerin ve engelilerin iletişim hizmetlerinden ucuz tarifeyle yararlanabilmesi için fon kurmaya hazırlanıyor. 
     2003 sonunda sektördeki serbestleşmenin tamamlanmasıyla birlikte kurulması planlanan fon, sektördeki tüm kuruluşlardan alınacak katkı paylarıyla oluşturulacak. 'Evrensel' ya da 'asgari hizmet fonu' adı verilecek fon düşük gelirliler ve engelliler için maliyetinin altında tarifeler uygulanmasını sağlayacak. Telekomünikasyonu Kurulu Başkanı Ömer Arasıl da Reuters'a yaptığı açıklamada fonun adının 'evrensel' ya da 'asgari hizmet fonu' olacağını söyledi. T. Telekom'un özelleştirilmesine de değinen Arasıl, sektördeki serbestleşmenin Telekom'un değerini artıracağını belirterek şöyle dedi 
     
     Telekom'da üçlü model 
     "Önce, değeri dibe vurduğu dönemlerde belli bir yüzdesinin halka arz olması lazım. Düşük fiyat düzeylerinde belli oranlarda halka arz edilmesi ortaya yoğun bir talebi beraberinde getirecek. Talep, değeri artırıcı bir etki yaratacak. Ondan sonraki aşama, hisse senedine çevrilebilir tahvil satışıdır. Son aşama ise yabancı veya yerli stratejik ortağa yüzde yüzde 51'inin satışıdır." 
     T. Telekom'un özelleştirilmesine yönelik üçlü aşamanın bir yılda tamamlanmasının mümkün olmadığını kaydeden Arasıl, tüm özelleştirmenin ancak 2006- 2007'de tamamlanabileceğini söyledi. 
     Arasıl, Aria'nın tahkimden vazgeçmesinin beklendiğini söyledi. Birleşmeyle birlikte yeni şirketin operasyonuna ilişkin ayrıntıların 30 Haziran'da kesinleşeceğinin açıklandığını ifade eden Arasıl, "Onlarla görüşmedim. Ama bu anlaşma yüzde 100 kesinlik kazanmadan tahkimden bu davayı çekmezler" dedi. 
     

</TEXT>
</DOC>
