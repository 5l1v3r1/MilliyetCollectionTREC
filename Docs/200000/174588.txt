<DOC>
<DOCNO> 174588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/guncel/gun04.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliyev'den tedaviye olumlu tepki 
</HEADLINE>
<TEXT>

   Cleveland Kliniği'nin açıklamasında, "Aliyev ilk tedaviye olumlu yanıt verdi. Herhangi bir nörolojik problemi bulunmamaktadır" denildi 
      DIŞ HABERLER SERVİSİ 

   
   Azerbaycan Cumhurbaşkanı Haydar Aliyev'in, ABD'de tedavi altında tutulduğu Cleveland Kliniği'nde kalp yetmezliği ve böbrek tedavisi gördüğü, uygulanan tedaviye olumlu tepki verdiği bildirildi. Haydar Aliyev'in tedavi altında tutulduğu Cleveland Kliniği yönetimi önceki akşam, Azerbaycan Cumhurbaşkanı'nın sağlık durumuyla ilgili yazılı bir açıklama yaptı. Açıklamada, Aliyev'in konjestif kalp yetmezliği ve böbrek sorunları nedeniyle Kalp ve Damar Hastalıkları bölümünde tedavi altına alındığı belirtildi. Cleveland Kliniği'nin açıklamasında, "Aliyev ilk tedaviye olumlu cevap vermiştir. Herhangi bir nörolojik problemi bulunmamaktadır" denildi. 80 yaşındaki Aliyev çarşamba günü Ankara'da temmuzdan beri tedavi görmekte olduğu Gülhane Askeri Tıp Akademisi'nden alınarak ABD'ye götürülmüştü. Cleveland Kliniği'nde tedavisine devam edilen Aliyev, burada 1999'da by - pass olmuş, dönem dönem kontrolden geçmişti. 
   Azerbaycan basınında geçtiğimiz günlerde Azerbaycan Cumhurbaşkanı'nın hayatını kaybettiğine ilişkin iddialar yer almıştı. Azerbaycan'da geçtiğimiz yıl yapılan anayasa değişikliği, Cumhurbaşkanı'nın görevden ayrılması durumunda Başbakan'ın bu görevi devralmasını öngörüyor. 
   
   
</TEXT>
</DOC>
