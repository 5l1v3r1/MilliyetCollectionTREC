<DOC>
<DOCNO> 193288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/soneko37.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişecam'da lokavt kararı... 
</HEADLINE>
<TEXT>

     Türkiye Şişe ve Cam Fabrikaları A.Ş.'ye bağlı işyerlerinde grev kararına karşı lokavt kararı alındı. 
     Anadolu Cam Sanayii A.Ş.'den Borsa'ya gönderilen açıklamada, Kristal-İş Sendikası ile yürütülen 19. dönem toplu iş sözleşmesi görüşmelerinde anlaşmaya varılamamasının ardından sendikanın grev kararı aldığı anımsatılarak, ''Üyesi bulunduğumuz T. Cam Çimento ve Toprak Sanayi İşverenleri Sendikası şirketimize bağlı İstanbul Topkapı, Gebze Çayırova ve Mersin Fabrikası işyerlerinde lokavt kararı almıştır'' denildi. 
     Trakya Cam Sanayii A.Ş.'den Borsa'ya gönderilen açıklamada da, sendikanın grev kararına karşı işveren sendikasının, Trakya Cam'a bağlı Trakya Fabrikası, Mersin-Tarsus Fabrikası, Trakya Otocam Fabrikası, Trakya Cam İşleme ve Kaplamalı Camlar Fabrikası işyerlerinde lokavt kararı aldığı duyuruldu. 
     Kristal-İş Sendikası, Cam İşverenleri Sendikası ile yürüttüğü 19. dönem toplu iş sözleşmesi görüşmelerinin tıkanması ve anlaşmaya varılamaması gerekçesiyle grev kararı almıştı. Şişecam'a bağlı 6 şirkette 13 işyeri ve 5 binden fazla işçiyi kapsayacak grevin uygulama tarihinin ise daha sonra ilan edileceği açıklanmıştı. 
     
</TEXT>
</DOC>
