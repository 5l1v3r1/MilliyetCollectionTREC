<DOC>
<DOCNO> 196647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sontur10.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücret tespit komisyonu, yarın toplanıyor... 
</HEADLINE>
<TEXT>

     Asgari Ücret Tespit Komisyonu, 1 Ocak 2004'ten itibaren geçerli olacak asgari ücreti belirleme çalışmaları çerçevesinde yarın ikinci kez toplanacak. 
     Çalışma ve Sosyal Güvenlik Bakanlığı Çalışma Genel Müdürü Cengiz Delibaş'ın başkanlığında biraraya gelecek olan komisyonun yarınki toplantısında, yeni ücretin belirlenmesinde baz alınacak verilerin DİE ile Hacettepe Üniversitesi'nden istenmesinin kararlaştırılabileceği bildirildi. 
     Asgari Ücret Tespit Komisyonu, 5'i işçi, 5'i işveren ve 5'i hükümet temsilcisi olmak üzere 15 üyeden oluşuyor. Komisyonda işçileri Türk-İş, işverenleri ise Türkiye İşveren Sendikaları Konfederasyonu TİSK temsil ediyor. 
     Türk-İş, asgari ücretin belirlenmesinde çalışan işçi ile birlikte 4 kişilik ailenin esas alınmasını, belirlenen tutarın işçiye net ödenmesini, asgari ücretin kademeli olarak vergi dışı bırakılmasını, asgari ücretin belirlenmesinde DİE'nin rakamlarının dikkate alınmasını ve belirlenecek ücretin en düşük memur maaşı düzeyinde olmasını talep ediyor. 
     TİSK ise asgari ücretin belirlenmesinde sadece çalışan işçinin kendisinin dikkate alınmasını, asgari ücretteki yaş ayrımının 20 yaş ve üstü olmasını, toplusözleşme uygulanan ve uygulanmayan işyerleri için farklı asgari ücret belirlenmesini, sigorta primine esas kazancın alt sınırının asgari ücrete eşitlenmesini istiyor. TİSK de, Türk-İş gibi asgari ücretin büyük bölümünün kademeli olarak vergi dışı bırakılmasını da savunuyor. 
     Komisyonun, çalışmalarını aralık ayı içinde tamamlayarak yeni asgari ücreti kamuoyuna açıklaması bekleniyor. 
     Asgari ücret halen, 18 yaşından büyükler için brüt 306 milyon, net 225 milyon 999 bin lira olarak uygulanıyor. 
     
</TEXT>
</DOC>
