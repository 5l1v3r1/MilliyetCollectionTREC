<DOC>
<DOCNO> 152600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sonspo15.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Berkant sezonu kapattı... 
</HEADLINE>
<TEXT>

     Galatasaray'da, hafta içindeki antrenmanda Ümit Karan ile girdiği ikili mücadelede sakatlanan Berkant'ın sezonu kapattığı bildirildi. 
     Sarı-kırmızılı futbolcu, kendisine ait internet sitesinde yaptığı açıklamada, ayak bileğinin şiştiğini ve bazı bağlarında kopma olduğunu, iki bağının da kopmak üzere olduğunu belirterek, şunları kaydetti 
     ''Şu anda yaşadığım acıyı ve üzüntüyü kelimelere dökmem imkansız. Hafta sonu yapacağımız maçta forma giyme hayalleri kurarken, ayağım alçıda Almanya'daki evimde dinleniyorum. Ödem toplayarak şişmiş olan ayak bileğimdeki bağım kopmuş durumda. İki tanesi de kopmak üzere. Ayağım 10 gün daha alçıda kalacak. Hafif koşulara ise ancak 6 hafta sonra başlayabileceğim. Bayern Münih'in dünyaca ünlü doktoru Müller Wolfarth'ın önerdiği tedavi programını izliyorum. Çektiğim fiziki acıların yanı sıra, manevi acılar da cabası.'' İyileştikten sonra forma giyeceği günleri sabırsızlıkla beklediğini vurgulayan Berkant, ''Çocuklar gibi sevinçli ve heyecanlıydım. Ama sevincim adeta kursağımda kaldı. Antrenmanda, yine aynı bileğimden ve yine Ümit Karan tarafından sakatlandım. O anda yaşadıklarımı kimsenin anlayabileceğini sanmıyorum. Ayağıma darbenin gelmesiyle birlikte hissettiğim acının yanı sıra, sezonun benim için bittiğinin farkına vardım'' diye konuştu. 
     
     ''İSTENMEYEN GÖRÜNTÜLER OLUŞTU'' 
     Berkant, o acı ve düşüncelerle istenmeyen görüntülere sebebiyet verdiğini belirterek, bundan dolayı üzgün olduğunu ve o anda kendine hakim olamadığını söyledi. 
     Bir an için kendini kaybettiğini vurgulayan Berkant Göktan, şöyle devam etti 
     ''Bir futbolcu için en üzücü şey, antrenmanda sakatlanmaktır. Çünkü maçta mücadele edersiniz, tüm varlığınızı ortaya koyarsınız. Kora kor, kıran kırana bir mücadele vardır. Bu rakibiniz için de geçerlidir. Dolayısıyla da sakatlık her zaman söz konusudur. Ama antrenmanda, yarışmadan ziyade kendini geliştirme mücadelesi vardır ve burada hareketlerinize dikkat edersiniz. Kendinizi ve karşınızdakini sakatlamamaya özen gösterirsiniz. 
     Ancak, ben Galatasaray'a geldiğim günden bu yana bütün büyük sakatlıklarımı antrenmanlarda yaşadım. Bu belki tamamen tesadüf ama ister istemez kendime Niye hep beni buluyor sorusunu sormama neden oldu. Tabii bir de son iki sakatlığımın birbirine fotokopi gibi benzemesi de ister istemez sinirlerimin harap olmasına neden oldu. 
     Kimseyi suçlamıyorum ve bir kırgınlığım da yok. Sadece çok üzgünüm ve acı çekiyorum. Ayrıca sergilediğimiz kötü görüntüden ötürü de herkesten özür diliyorum. Ümit Karan benim arkadaşım. Basında çıktığı gibi kesinlikle aramızda tatsızlık yok. Olay orada başladı ve bitti. Ama tabii kişisel bir ricam var Ümit'ten İkili mücadelelerde ne olur bana biraz daha dikkatli gir .'' Geçtiğimiz sezon da şampiyonluk maçında oynayamadığını hatırlatan Berkant, ''Bu sene de oynayamayacağım. Şampiyonluğumuzun zevkini doya doya çıkaramayacağım. Ama tribünde de olsa şampiyonluğu kutlamak çok zevkli olacak. Arkadaşlarımın ipi göğüsleyeceğine inancım sonsuz'' diyerek sözlerini tamamladı. 
     





</TEXT>
</DOC>
