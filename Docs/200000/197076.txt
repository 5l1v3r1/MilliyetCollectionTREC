<DOC>
<DOCNO> 197076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sonspo24.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor, Fenerbahçe maçına hazır... 
</HEADLINE>
<TEXT>

     Samsunspor, 23 Kasım Pazar günü sahasında yapacağı Fenerbahçe maçının hazırlıklarını, günde tek idmanla sürdürüyor. 
     Nuri Asan Tesisleri'nde teknik direktör Erdoğan Arıca gözetiminde hazırlıklarını sürdüren Karadeniz ekibi, bugün teknik ağırlıklı bir çalışma yaptı. 
     Tam kadro gerçekleştirilen idmanda, sakatlıkları büyük ölçüde iyileşen Serkan Aykut, Sinan, Celil ve kaleci Göksel, doktor gözetiminde çalıştı. 
     Fenerbahçe karşısında forma giymek isteyen futbolcular idmanlarda yoğun bir efor harcarken, kart cezalısı Musa dışında hiçbir futbolcuda sorun yaşamayan Arıca da, Fenerbahçe karşısında en iyi tercihi yapmak için tüm futbolcuları yakından izledi. 
     İdman öncesi açıklama yapan Arıca, tek hedeflerinin galibiyet olduğunu söyledi. 
     Sakat oyuncuların iyileşmesinin kendileri için büyük avantaj olduğunu belirten Arıca, ''Milli maç nedeniyle lige verilen arayı en iyi biçimde değerlendirdik. Maça hazırız. Bu maçı mutlaka almak istiyoruz. Fenerbahçe güçlü bir takım. Zor bir maç olacak ama bizler de çok istekliyiz'' diye konuştu. 
     
     ''BİZ BİR AİLEYİZ'' 
     Kulüp basın sözcüsü Ercan İnce ise yaptığı açıklamada, Samsunspor'un ligi hakettiği yerde tamamlayacağına inandıklarını ve herkesin özverili davranarak üzerine düşen görevlerini yerine getirmeye çalıştığını söyledi. 
     Samsunspor'un ekonomik yönden sıkıntılı günler geçirdiğini kaydeden İnce, ''Ligde zor şartlar altında mücadele veriyoruz. Buna rağmen herşeyin en iyisini yapmaya çalışıyoruz. Biz bir aileyiz. Zor günümüzde birbirimize destek olmalıyız. Bu zorlukları hep beraber aşacağız'' dedi. 
     
</TEXT>
</DOC>
