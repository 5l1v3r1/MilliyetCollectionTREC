<DOC>
<DOCNO> 193908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/siyaset/siy01.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den aday olursun ama 
</HEADLINE>
<TEXT>

   Yerel seçimde solda ittifak önerilerini değerlendiren CHP yönetimi, Karayalçın ve Cem'in partilerinden istifa ederek CHP'den aday olmaları görüşünü benimsedi... 
      EZELHAN ÜSTÜNKAYA Ankara 

   
   SHP Genel Başkanı Murat Karayalçın'ın yerel seçimlerde solun işbirliği önerisini değerlendirmeye alan CHP yönetiminde BCP, İP, EMEP, ÖDP ve DEHAP'la işbirliği yapılamayacağı, YTP Genel Başkanı İsmail Cem'le Karayalçın'ın partilerinden istifa ederek CHP'den aday olabileceği görüşü ağırlık kazandı. 
   CHP, SHP'nin ortak program ittifakından ziyade özellikle Karayalçın ve Cem başta olmak üzere sol tabanda olumlu karşılanan isimler üzerinde durdu. 
   
   'Yerleri CHP olmalı' 
   CHP kulislerinde konuşulan ve ikinci tur görüşmelerde dile getirilmesi beklenen formüle göre, iki liderden de diplomatik bir dille partilerinden istifa etmeleri istenecek. CHP yönetiminde, "Zaten iki isim de CHP geleneğinden geliyor. Yerleri CHP olmalı" yorumları yapıldı. CHP, Ecevit'in ittifak konusundaki olumlu görüşüne de önem veriyor, ancak CHP'ye katılım konusunda Ecevit'e tepki endişesi nedeniyle Karayalçın ve Cem'e olduğu gibi bir davet yapılmayacak. Karayalçın da bugün Ecevit'le bir araya gelerek son durumu ele alacak. Baykal, seçim öncesi Ecevit'e siyasi hayatını CHP'de sonlandırma davetinde bulunmuş, Ecevit ise öneriye sert tepki göstermişti. 
   
   
   
   
   
   
   
</TEXT>
</DOC>
