<DOC>
<DOCNO> 162468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/soneko31.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Taş üstüne taş koyan herkese hizmet edeceğiz 
</HEADLINE>
<TEXT>

     Başbakan Recep Tayyip Erdoğan, Türkiye'nin omurgasının, üretim, sanayi, ihracat, rekabet, emek ve alın teri olduğunu belirterek, ''Bu yüzden taş üstüne taş koyan herkese hizmet edeceğimizi, onların hizmetkarı olacağımızı her zeminde söylüyoruz, söylemeye devam edeceğiz'' dedi. 
     Erdoğan, Türk Sanayicileri ve İşadamları Derneği'nin TÜSİAD Yüksek İstişare Konseyi YİK toplantısının ardından verdiği yemeğe onur konuğu olarak katıldı. 
     Erdoğan, yaptığı konuşmada, TÜSİAD'ın YİK toplantısının gerek iş dünyası için, gerekse ülke için hayırlı olması dileğinde bulunarak, şöyle dedi 
     ''Umuyorum ki burada görüşülecek fikirler Türkiye'nin geleceği için yol gösterici olacaktır. Sabahtan şu ana kadar yapılmış görüşmeler, müzakereler geleceğe farklı dinamizm katacaktır. Hemen belirtmeliyim ki size hitap etmekten çok aslında sesinize kulak vermek isterdim. Fakat sabahki görüşmeleri dostlarımız vasıtalarıyla takip etmek fırsatı bulabildim. Taleplerinizi, eleştirilerinizi ve uyarılarınızı her zaman almaya hazır olduğumuzu da tekrar vurgulamak isterim.'' Aynı ülkede yaşayan insanlar olarak aynı kaderin paylaşıldığını belirten Erdoğan, ''Sizler de biliyorsunuz ki artık küreselleşen dünyada ekonominin gerçekleri, siyasetin ve diplomasinin belirleyicisi olmuştur. Devletlerarası ilişkiler ve uluslararası hukuk, ekonomi temelinde şekillenmektedir'' diye konuştu. 
     
     TÜRKİYE'NİN OMURGASI ÜRETİMDİR 

     Dolayısıyla AB sürecinin tamamlanması hedefi başta olmak üzere dünya ile ilişkilerde işadamlarına da en az kendileri kadar kadar sorumluluk düştüğünü anlatan Erdoğan, şunları söyledi 
     ''Bize düşen de ekonomimizi dünyaya açmak, üretimin, rekabetin, istihdamın önündeki engelleri ortadan kaldırmaktır. Bu konuda da her zaman her an birarada düşünmeye ve birarada hareket etmeye hazırız. 
     Tek görevimiz bu değildir ama asli görevimizin bu olduğu bilincindeyiz. Zira Türkiye'nin omurgası üretimdir, sanayidir, ihracattır, rekabettir, emek ve alın teridir. Bu yüzden taş üstüne taş koyan herkese hizmet edeceğimizi, onların hizmetkarı olacağımızı her zeminde söylüyoruz, söylemeye devam edeceğiz. Bu yüzden sizleri dinlemeye de özellikle özen gösteriyoruz.'' 
     
     CANLANMA VE GÜVEN ARTIŞI UMUTLARIMIZI TAZELİYOR 

     Türkiye'nin içinde ve dışarıda kaybettiği yılların telafisi için süratle koşmaya devam ettiklerini vurgulayan Erdoğan, konuşmasını şöyle sürdürdü 
     ''Her gün ayrı bir şehirde, her gün ayrı bir açılıştayız. Özel sektörün canlanması, dış piyasalarda ülkemize duyulan güvenin artması umutlarımızı tazeliyor ve güvenimizi de artırıyor. 
     Türkiye'nin her tarafında, her şehrinde, sivil toplumla, özel sektörle biraraya geliyoruz. Siyasi irade olarak yakaladığımız bu büyük heyecan dalgasını sizlere taşımaya çalışıyor, sizin heyecanınızı da paylaşmaya özen gösteriyoruz. 
     Kısa süre önce TOBB'un kongresinde söylediğim bir cümleyi burada da tekrarlamak istiyoruz. 
     Şikayetlerinizi, taleplerinizi biliyoruz. Eleştirilerinizi dinliyoruz. Hükümet olarak Ankara'ya, devlet dairelerine hapis olmadık, hapis olmayacağız. Bunu da bilmenizi istiyoruz. Hep söylediğim gibi Türkiye'nin fotoğrafına bir bütünlük içersinde bakmaya çalışıyoruz.'' 
     
     "GÜVEN VE İSTİKRAR ORTAMINA KATKI SAĞLAYIN" 

     Başbakan Erdoğan, ''Sizlerden ricam şudur lütfen bu olumlu güven ve istikrar ortamına sizlerin de katkı sağlamanızdır. Biz kötümserliğe prim vermiyoruz, vermeyeceğiz. Siz de bu ülkenin sanayicileri olarak kötümser senaryolara lütfen prim vermeyiniz'' dedi. 
     Ekonominin dünyaya açılması için yoğun çaba harcadıklarını kaydeden Erdoğan, ''Allah'a şükürler olsun çıtayı yükseğe koyduk ve kısa sürede Türkiye'nin itibarını yükselttik. Türkiye'yi AB standartlarına kavuşturmak için azami çabayı sarf ediyoruz. Fedakarlıklara kendi inisiyatiflerimizden başlayarak, sarsılan dengeleri yerli yerine oturtmaya çalıştığımızı görüyorsunuz'' diye konuştu. 
     Yola çıkarken Türkiye'yi yıllarca ertelenmiş özlemlerine kavuşturacaklarını söylediklerini aktaran Erdoğan, şöyle devam etti 
     ''Türkiye'nin imkanlarının, yetişmiş insan gücünün, ekonomik potansiyelimizin bize yeter olduğunu söylemiştik. İşte Türkiye geçmişin ağırlıklarını, kötürüm zamanların ataletini süratle terk ederek, istikrar içinde rotasına girmiş bulunuyor. 
     Ekonominin bütün göstergeleri doğru yolda yürüdüğümüzü gösteriyor. Bütün göstergeler enflasyonda yüzde 20 büyümede yüzde 5 hedefimizi tutturacağımızı gösteriyor.'' 
     
     ''HERKESLE AYNI DİLİ KONUŞUYORUZ'' 

     Siyasetlerinin ana ekseninin millet olacağını, Türkiye'nin kazanması olacağını söylediklerini anımsatan Erdoğan, ''Şimdi biz Türkiye'nin daralan yollarını açmakla meşgulüz. Sadece belli kesimlere değil, toplumun tüm kesimlerine kulak veriyor, herkesle aynı dili konuşuyoruz. Türkiye'nin birikmiş sorunlarını ve bu sorunların çözümü için herkesle yoğun bir görüş alışverişinde bulunuyoruz'' dedi. 
     Ülkenin sorunlarına bir bütünlük içinde bakmaya özel bir önem verdiklerini vurgulayan Erdoğan, şöyle devam etti 
     ''Devlet iç ve dış borç sarmalıyla boğuşurken, herkes kendi önceliklerini kabul ettirmeye çalışırsa kalkınma hedefimizi gerçekleştiremeyiz. Devletle toplum ilişkileri yaralandığında, bu durum herkese bir fatura çıkaracaktır, bugüne kadar çıkardığı gibi. 
     İstiyoruz ki artık milletin sesiyle sanayicilerimizin sesi ve bunun yanında devletin sesi bütünleşsin istiyoruz ki artık Ankara'nın gündemiyle Türkiye'nin gündemi aynı olsun. Bu yüzden hiçbir kesimi ihmal etmeden bütün sektörleri ayağa kaldırmak için sorunların kaynağına inmek mecburiyetindeyiz. Biliyoruz ki küreselleşen dünyada güçlü bir ülke olmanın yolu üretimdir, rekabettir, dünyaya açık olmaktır.'' 

     
</TEXT>
</DOC>
