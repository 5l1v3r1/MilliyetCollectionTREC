<DOC>
<DOCNO> 196518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/yazar/gureli.html </URL>
<DATE> 2003/11/19/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Ramazan sofrasına Tokat yemeği 
</HEADLINE>
<TEXT>

   
   Ramazan sayfalarından özendik, biz de size iftar sofranız için bir Tokat yemeği tarif edelim. 
   "Bi kucak madımah, ecücük nivik, bi gıdım filibah, azucuk yelmük, bi lohma boduç..." Böylece gider bu, ama uzatmayalım. Bunların hepsi çeşitli yemeklerde kullanılan ya da yemeği yapılan Tokat yöresine özgü otlar. Herhalde siz de çıkarmışsınızdır ecücük, gıdım, azucuk sözcükleri azıcık anlamına geliyor. 
   Mutfağıyla, otlarıyla, sözcükleriyle Türkiye mozayiğinin zenginliği bunlar. Bu zenginliklerin hoyratça harcandığı bir süreçte, Adnan Şahin'in kitabı soğuk kış akşamlarının bir tas sıcak çorbası gibi, insanın içini ısıtıyor. 
   Çevre ve kültür varlıklarını korumayı amaçlayann ÇEKÜL Vakfı'nın Tokat Bölge Temsilcisi olan Adnan Şahin, Tokat mutfağını mekanıyla, araç - gereçleriyle, yemekleriyle tanıtan bir kitap hazırlamış. Bol resimli, pırıl pırıl baskılı kitabın adı da ilginç içinde "kiler". Kiler, biliyorsunuz, eski evlerde erzak denilen gıda maddelerinin saklandığı oda demek. Kitabın "içindekiler"ine gelince, tatlısıyla tuzlusuyla 70'i aşkın yöresel yemek tarifi yer alıyor. Tokat'ın şifalı otları, pastırması, av etleri, mahlebi ve şarapları da cabası. İletişim için tel. 0356. 229 08 54 . 
   Oldu olacak, bir "Düğü Tavası" tarifi verelim size. Düğü, çiğköftelik ince bulgur. Bir ölçü düğü için 3 ölçü su, 3 baş kuru soğan, 3 domates ya da bir çorba kaşığı salça, 2 kaşık sadeyağ, 2 yumurta büyüklüğünde kıyma. Küçük küçük kuşgözü doğranmış soğan yağda öldürülür. Kıyma eklenerek kavrulduktan sonra kabuğu soyulup doğranmış domateslerle kaynatılır. Sonra düğüsü atılır, doğranmış dereotu, tuz ve reyhan eklenir, pilav kıvamına gelince ateşten alınır. Biber ve domates turşusuyla servis yapılır. Afiyet olsun, denilir 
   
   Bir kitap    Balzac'ı sevenler için yararlı bir kitap yayımlandı Balzac, Saadet Altay, Kastaş Yayınevi, 2003 . Titiz bir bilgi - belge arşivcisi olan Saadet Altay kapsamlı ve fakat özlü bir çalışma yapmış. Gençliğinden beri yazarlıktan başka bir şey düşünmeyen Balzac'ın fırtınalı yaşamını, aşklarını, yüzü aşkın eserlerinden başlıcalarının özetini, hakkında yazılanları, özdeyişlerini bir örnek "Kadın kıçını yüreğinden daha kolay açar" , zengin bir kaynakçayı 240 sayfaya sığdırmayı başarmış. Edebiyat meraklılarına kaynak olacak bir kitap. 
   
   Bir şiir    Dizelerimiz M. Veysel Tırpan'dan İnsancıl, Kasım sayısı 
   "Ben seni yeşil mercanlar gibi sevdim Dalgaların köpükleri gibi Dupduru, bembeyaz, tertemiz Karların içinde yeni açmış bir kardelendin Tek başına Mavi suya akan nehirdeki nilüfer Yapayalnız Ceylan bakışlım Ben seni yeşil mercanlar gibi sevdim" 
   
      
   
   
</TEXT>
</DOC>
