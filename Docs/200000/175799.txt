<DOC>
<DOCNO> 175799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/ekonomi/ekoz1.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başbakan'ın filtresi partililerin kum torbasıyım' 
</HEADLINE>
<TEXT>

   MURAT SABUNCU 
   
   Perşembe 10.01, yer Conrad 1231. Böyle randevulaştık Türkiye'nin hakkında en çok yazı yazılan ve bir o kadar da basından kaçan ismiyle. Yani Cüneyd Zapsu'yla. Kendisini Başbakan Tayyip Erdoğan'ın danışmanı sıfatıyla tanıyoruz. Önce toplantının yapıldığı yerden başlayayım. 1231 Conrad'ın kral dairesi. İstanbul tam anlamıyla ayaklarınızın altında. Kahvaltı sofrasında bir yanda Cüneyd Zapsu ve 3 kişilik genç ekibi, karşı tarafta ise gazeteciler sıralanmıştı. 
   Sofrada kruvasanlar, ithal tereyağı ve reçeller duruyordu ama Zapsu da dahil hemen herkes kendine menemen sipariş etmişti. Masadaki yiyecekler biraz Türk biraz yabancıydı yani. Tıpkı Zapsu'nun konuşurken kullandığı jargon gibi. Zapsu konuşmasında aralara İngilizce kelimeler serpiştiriyor kimi zaman bunların Türkçe karşılıklarını bulamıyor ve danışmanlarından destek alıyordu. Zapsu 'Structurel reforms eeee', ekibi 'yapısal reformlar' efendim. Ancak Zapsu'nun aslında Türkçeyi de iyi kullandığını bir iki cümlesinden çıkarmak mümkün oldu. Örneğin 'Bu toplantıyı yaparken Tayyip Bey'e bilgi verdiniz mi ' soruma 'Sayın Başbakan'ın bilgisi dışında bir şey yapmıyorum. O göz yok ben de' diye cevap verdi. Ya da servis yapan elemandan biraz ilerideki dosyasını isterken 'şu siyah kaplı zamazingo' diye tarif etti. 
   Neyse.. 
   Gelelim Zapsu'nun anlattıklarına. Öncelikle uzun uzun esas uzmanlık alanını yani fındığı anlattı bizlere. Sonra hakkında çıkan ve çoğunun yalan olduğunu iddia ettiği kalın haber dosyasını dağıttı. Ben burada sizlere kamuoyunun daha çok merak ettiğini düşündüğüm konulardaki söylediklerini yazacağım. Zapsu, Başbakan Tayyip Erdoğan için yaptığı işi ' veri koordinatörlüğü' olarak tarif ediyor. Başbakan'a gidecek bazı belgeleri ya da bilgileri kendi deyimiyle filtre ediyor ve aynen şu cümleyi kullanıyor 'Bazı bilgilerin filtre edilerek mümkün olduğu kadar anlaşılabilir şekilde Sayın Genel Başkana sunulmasını sağlıyorum.' Herkesin aklına gelen soruyu soruyorum 'Neleri filtre ediyorsunuz mesela İç, dış güvenlik, ekonomi'. Yüzünde hafif bir tebessüm 'o konuda bilgi veremem' diyor. Zaten uçağa yetişmesi lazım, bu soruyu fazla açma fırsatı vermiyor. Bu arada konuşmasının kimi yerlerinde siyaset ve siyasetçilerle ilgili ilginç tespitler yapıyor. Kendisini 'siyasetin mutfağında çalışan bir eleman' olarak tarif edip şunları söylüyor 'Siyasetçilerin düşünmeye vakti yok. Vakit olmazsa neyi uygulayacaklar Önlerinde hazır araştırma da yok. Onun için mutfakta çalışmak çok önemli.' 
   Başbakan'ın özellikle 'fındıkta dönen oyunlar' konusunda suçlanan 'Özel Asistanı ve Veri Koordinatörü' işadamı Cüneyd Zapsu'nun çarpıcı sözlerinden biri de AKP'de kendisini "kum torbası"na çevirdiklerini söylemesi oldu. Zapsu, "Partideki arkadaşlar, araştırmadan, soruşturmadan suçlayıp duruyorlar. Hani 'kum torbası' vardır ya onun gibi. Herkes vuracak adam arıyor" diye sözlerini tamamladı. 
   
      Fındık olayı tam "nerede çokluk" işine dönüştü    Cüneyd Zapsu, fındık politikasının ve fiyatının belirlenmesiyle ilgili resmi toplantılara katılması konusunda ise şunları söyledi 
   "Ben sadece bürokratların da olduğu geniş katılımlı bir toplantıya girdim. Ancak daha sonra ilgili beş bakan, Sanayi ve Ticaret Bakanı, ekonomiden sorumlu Devlet Bakanı, Dış Ticaret Bakanı, Maliye Bakanı ile Tarım Bakanı kendi aralarında konuşacaklarını söyleyip, buluştular. Benim bakanların yaptığı bu toplantıya girmem, fiyat deklere etmem söz konusu değil. Aksine fındık fiyatıyla ilgili seçenekleri Fiskobirlik bakanlara sunmuştur." 
   Zapsu, "Konuşmanızdan AKP'-nin fındık politikası konusunda henüz etkili olamadığınız anlamı çıkıyor. Neden böyle oluyor '' sorusunu şöyle yanıtladı "Allah aşkına fındığın fiyatını beş bakan oturup belirler mi O bakanların milyar dolarlık işlerle ilgilenmeleri lazım. Birkaç yüz milyon dolarlık fındık işine neden bu kadar vakit ayırırlar. Böyle olunca fındık işi de tam, 'nerede çokluk' işine dönüyor." Zapsu, Karadenizli milletvekillerinin yıllardır fındık fiyatı konusunda lobi yaptığını, hükümetlerin yanlış yönlendirildiğini de savundu 
   "Ben fındık işine 1978'de Almanya'da girdim. 1985'te şimdi CHP milletvekili olan, Balin'in sahibi Memduh Hacıoğlu ile birlikte Balsu'yu kurduk. Hacıoğlu fındık ezmesi üretti, ben onu Almanya'da pazarladım. Almanya'da şunu gördüm. Aldıkları fındığın yüzde 95'ini işliyorlar. Sadece yüzde 5'i bizdeki gibi kuru yemiş olarak pazarlanıyor. Fındıkta yapılacak en doğru iş, ürünü değil, üreticiyi desteklemek, dış pazarları artırıp, fındığın fiyatını da arz talebe göre belirlemek. Manipülasyonlara, agresif, iniş çıkışlı fiyatlara yönelirsek, fındık için iyi olmaz." 
   
   
</TEXT>
</DOC>
