<DOC>
<DOCNO> 189996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sontur33.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TCK değişiyor.... 
</HEADLINE>
<TEXT>

     TBMM Adalet Alt Komisyonu, Türk Ceza Kanunu TCK Tasarısı üzerindeki çalışmalarına başladı. Birinci maddeden itibaren çalışmaya başlayan Alt Komisyon, ilk günkü çalışmasında 5 madde kabul etti. 
     TCK Tasarısı'nı incelemek üzere TBMM Adalet Komisyonu bünyesinde AK Parti Kastamonu Milletvekili Hakkı Köylü başkanlığında CHP'li Niğde Milletvekili Orhan Eraslan ile Antalya Milletvekili Feridun Ayvazoğlu, AK Parti'li Ağrı Milletvekili Halil Özyolcu ve Yozgat Milletvekilli Bekir Bozdağ'dan oluşan alt komisyon çalışmalarına başladı. Alt Komisyon, tasarının ilk 2 maddesini değişikliklerle kabul ederken, 3 yeni madde ihdas etti. 
     Tasarı'nın ilk maddesinde, Ceza Kanunu'nun amacı tanımlandı. Buna göre madde, ''kişi hak ve özgürlüğünü, kamu düzen ve güvenliğini, hukuk devletini, kamu sağlığını, çevreyi, toplum barışını korumak ve suç işlenmesini önlemektir'' şeklinde düzenlendi. 
     Maddeye, ''Ceza Kanunu, Anayasa'da ve Türkiye'nin taraf olduğu uluslararası sözleşmelerde öngörülen ilkeleri benimsemiştir'' fıkrası eklendi. 
     
     SUÇ VE CEZADA KANUNİLİK 
     Tasarı'nın, ''suç ve cezada kanunilik'' başlıklı maddesine 2 yeni fıkra eklendi. İdarenin düzenleyici işlemleriyle suç ve ceza konulamayacak. Kanunların suç ve ceza içeren hükümlerinin uygulanmasında kıyas yapılamayacak, suç ve ceza içeren hükümler kıyasa yol açacak biçimde geniş yorumlanamayacak. 
     
     ADALET VE KANUN ÖNÜNDE EŞİTLİK İLKESİ 
     Tasarı'ya eklenen ''adalet ve kanun önünde eşitlik ilkesi'' başlıklı yeni maddeye göre, suç işleyen kişi hakkında işlenen fiilin ağırlığıyla orantılı ceza ve güvenlik tedbirine hükmolunacak. 
     Ceza Kanunu'nun uygulamasında kişiler ırk, dil, din, mezhep, milliyet, renk, cinsiyet, siyasal veya diğer fikir yahut düşünceleri felsefi inanç, milli ve sosyal köken, doğum, ekonomik ve diğer toplumsal konumları yönünden ayırım yapılamayacak ve hiçbir kimseye ayrıcalık tanınamayacak. 
     
     BİLMEMEK MAZERET DEĞİL 
     Tasarı'nın, ''ceza kanunlarını bilmemek mazeret sayılamaz'' hükmünü içeren ''kanunun bağlayıcılığı'' başlıklı maddesine, ''kendi kusurundan kaynaklanmayan hatanın suç olduğunu bilmiyorsa ceza verilemez'' fıkrası eklendi. 
     Alt Komisyon, her gün toplanarak tasarı üzerindeki çalışmalarını sürdürecek. 
     TCK Tasarısı, 502 maddeden oluşuyor. 
     
</TEXT>
</DOC>
