<DOC>
<DOCNO> 153243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/soneko12.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sayın Ağır cümleler bizi üzüyor... 
</HEADLINE>
<TEXT>

     Kamu Bankaları Ortak Yönetim Kurulu Başkanı Zeki Sayın, göreve gelmelerini ''nöbet değişimi'' olarak nitelerken, çalışmalarında şeffaflığı ön plana aldığını, gizliliği hiç düşünmediğini söyledi. 
     Sayın, Ziraat Bankası Genel Müdürü Can Akın Çağlar ve Halk Bankası Genel Müdürü Tevfik Bilgin ile birlikte düzenlediği ortak basın toplantısında, yeni yönetime dönük basında çıkan eleştirileri yanıtladı ve bankaların çalışmaları konusunda bilgi verdi. 
     Sayın, kamu bankalarının devletin malı olduğunu ve bu müesseseleri kanunların müsaade ettiği çerçevede çalıştırmak düşüncesinde olduklarını ifade ederken, böyle olduğuna göre basından ve kamuoyundan gizlenecek hiç bir şeyin olmadığını kaydetti. 
     Bu müesseselerin herkesin, milletin malı olduğunu, onları korumakla mükellef olduklarını da vurgulayan Sayın, kendilerinin seçim yolu ile geldiklerini ve ayrılana kadar vazifelerine devam edeceklerini kaydetti. 
     
     ''MAKAMLAR KALICI DEĞİL'' 

     ''Bizler de insanız. Bizleri tanımadan, görmeden, konuşmadan belki yanlı bilgilerle yazı yazmak, insanların hisleri ile oynamak veya onlara ağır gelecek cümleler kullanılması bizi üzüyor'' diyen Sayın, bu yayınların olmaması gerektiğini, beraber konuşup, tanışarak, bu bankalara nasıl daha faydalı olunacağı, ayaklarının üstünde nasıl yaşayacağı konusu üzerinde durulmasını istedi. Sayın, şöyle konuştu 
     ''Basınsız hiç bir şey olmaz, ancak bazen bizleri buralara getiren makamlara öyle sorular soruluyor ki bizler rencide oluyoruz o suallerden. Zeki Sayın Belediyede Genel Müdürlük yapmış birisi dendi. Olabilir, yapmadım ama sizlere özgeçmişler dağıtıldı, hepsi çok değerli arkadaşlar. Herkes bu konularda yetişmiş, bilgilere sahip, her biri ayrı bir değer. Bu bir nöbet değişimidir, bizden evvel ki yönetim kurulunda bulunanlar vazife yapmış ve bize devretmişlerdir. Onların bize söyleyecekleri vardı, bilgiler aldık. Bundan sonra da temaslar devam ediyor çünkü bu makamlar kimseye kalıcı değil, yarın bizler de yenilerine teslim edeceğiz. Makamlar insanları yüceltmemeli, insanlar makamları yüceltmelidir.'' 
     
     MAAŞLAR İKİ YIL ÖNCEKİ MAAŞLARLA AYNI... 

     Kamu Bankaları Ortak Yönetim Kurulu Başkanı Zeki Sayın, kamu bankaları yönetim kurullarında iki yıl önce alınan maaşlarla, şimdi alınan maaşların aynı olduğunu bildirdi. 
     Kamu Bankaları Ortak Yönetim Kurulu Başkanı Sayın, Ziraat Bankası Genel Müdürü Can Akın Çağlar ve Halk Bankası Genel Müdürü Tevfik Bilgin ile birlikte düzenlediği basın toplantısında soruları yanıtladı. 
     Dokunulmazlık konusunu şu ana kadar ne görüştüklerini ne de düşündüklerini kaydeden Sayın, bunun kendilerinden evvel olduğunu hatırlattı. 
     ''İştiraklerdeki yönetim kurulu üyelerinin ücretleri sonradan belirlenemez miydi'' şeklindeki soruya karşılık Sayın, ''maaşın orada genel kurullarda belirlenmesinin ne mahsuru var Şimdi erteleyip 1-2 ay sonra yapsaydık, maaş için genel kurul yapılıyor denecekti'' diye cevapladı. 
     Yönetim kurullarının karar organı olduğunu hatırlatan Sayın, buralara getirilecek insanların, önüne gelen konulara evet ya da hayır diyebilecek kişiler olması gerektiğini belirtti. 
     Ziraat Bankası Genel Müdürü Can Akın Çağlar da, anonim şirket genel kurullarının gündemlerinin daha önceden belirlendiğini hatırlatarak, ücretlere ilişkin maddenin de önceden belirlendiğini kaydetti. 
     Ziraat Bankası Genel Müdürü, Kamu Bankaları yönetiminde görev alanların iştiraklerden para alamayacağı kuralının da konduğunu anımsattı. 
     
     ÖNCEKİ YÖNETİMDEKİ MAAŞLAR 

     Bir gazetecinin, geçmiş dönemde yöneticilerin aldığı tepkiyi hatırlatması ve ''Sizden önceki yönetimdeki maaşlar ne kadardı '' sorusu üzerine ise Zeki Sayın, kendilerinden önceki yönetimi tenkit etmek durumunda olmadıklarını, dokunulmazlık konusunun da o günün konusu olduğunu, yorum yapmak istemediğini söyledi. 
     Sayın, iki yıl önce alınan maaşlarla şimdi alınan maaşların aynı olduğunu vurgularken, ayrıca kendilerin dokunulmazlık arzu eden kişiler olmadıklarını kaydetti. 
     Öte yandan bir basın mensubunun, Devlet Bakanı Ali Babacan'ın dokunulmazlık konusunda çalışma yaptıkları yönündeki açıklamasını hatırlatması üzerine Sayın, ''bunu sayın Bakan'a sorun'' demekle yetindi. 
     
     KAMU BANKALARINA BORÇLU MEDYA GRUPLARI 

     ''Medyada, gruplar arasında kamu bankaları üzerinde bir kavga olduğu'' ifade edilerek, ''medya gruplarından kamu bankalarına hangilerinin borçlu olduğunun'' sorulması üzerine Sayın, ''biz bununla ilgilenmiyoruz. Bizim üzerimizden kimsenin konuşmasını istemiyoruz'' dedi. 
     Bir başka gazetecinin ''Kamu bankalarından kredi kullanan medya grupları olduğunu söylediniz. Kimdir bunlar '' sorusu üzerine ise Zeki Sayın, ''Benim açıklamamda böyle bir şey yok'' diye cevap verdi. 
     Basın mensubunun ''Açıklamanızın çıktığı gazeteyi yanımda getirdim'' demesi üzerine Sayın, ''Sizin yazdıklarınızın hepsi doğru mu Sizin yazdığınız 30 milyar maaş doğru mu '' dedi. 
     Sayın, yaptığı açıklamanın elinde olduğunu belirterek, gazete veya medya kelimesinin geçmediğini vurguladı. 
     Medya gruplarının kredi alıp ödememesi gibi bir durumun olmadığını ifade eden Sayın, kanun çerçevesinde kredi alan veya ödemeyenleri açıklama yetkisinin BDDK'da olduğunu hatırlattı. 
     Ziraat Bankası Genel Müdürü Can Akın Çağlar da, şeffaflık deyiminin ticari sırların kamuoyu ile paylaşılması anlamına gelmediğine işaret etti. 
     
     KAMU BANKALARININ ÖZELLEŞTİRİLMESİ 

     Halk Bankası ve Ziraat Bankası'nın özelleştirilmesinde gelinen nokta ve ''Ziraat Bankası özelleştirmesi için ek 1.5 yıllık sürenin kullanılıp kullanılmayacağı'' sorusuna da Sayın, henüz zaman dolmadan bu ek süreyi kullanıp kullanmayacaklarını söyleyemeyeceklerini kaydetti. 
     Halk Bankası Genel Müdürü Tevfik Bilgin de, bankanın özelleştirme konumuna çok yaklaştığını söylerken, Ziraat Bankası Genel Müdürü Çağlar uygun bir müşteri çıkması durumunda, hükümet kararı ile ''bankanın yarın bile satılabileceğini'' açıkladı. 
     
     KOBİ VE ESNAF KREDİLERİ 

     Kobi'ler ile esnaf ve sanatkarlara yönelik krediler konusunda da, Halk Bankası Genel Müdürü Bilgin bilgi verdi. 
     Bu alandaki sorunların farkında olduklarını ve bu konuda gerekli çalışmaların yapıldığını belirten Bilgin, bu konuda bitirmek üzere oldukları bir kaç proje olduğunu, bir-iki hafta içinde bunları açıklayacaklarını söyledi. 
     Kaynak sorunları bulunmadığını, Avrupa Yatırım Bankası gibi kuruluşlardan kaynak sağlayabileceklerini kaydeden Bilgin, gerekli finansal yapıda olan firmalara her türlü desteği sağlayacaklarını vurguladı. 
     




</TEXT>
</DOC>
