<DOC>
<DOCNO> 162071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sonspo38.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Okan Koç sağlık kontrölünden geçti... 
</HEADLINE>
<TEXT>

     Beşiktaş'ın Gençlerbirliği'nden renklerine kattığı Okan Koç, sağlık kontrolünden geçti. 
     Ümit milli futbolcu, bu akşam İstanbul Memorial Hastanesi'nde sağlık kontrolünden geçirildi. Kontrollerde Beşiktaş Kulübü Doktoru Ayhan Optur da hazır bulundu. 
     Siyah-beyazlı kulüple 3 yıllık sözleşme imzalayan Okan, hastanede basın mensuplarına yaptığı açıklamada, Beşiktaş'a geldiği ve yeni sezonda Avrupa Şampiyonlar Ligi'nde forma giyeceği için çok mutlu olduğunu söyledi. 
     Transferinin gelişimi hakkında gazetecilere detaylı bilgi veren genç futbolcu, bu transferin gerçekleşmesinde kendisine anlayış gösteren Gençlerbirliği Kulübü Başkanı İlhan Cavcav'la, görüşmeler için kendisine izin veren Ümit Milli Futbol Takımı Teknik Direktörü Raşit Çetiner'e teşekkür etti. 
     Transferinin çözümlenmesi nedeniyle çok rahatladığını ifade eden Okan Koç, Makedonya maçı öncesi Ümit Milli Takım kadrosundan çıkarılmasıyla ilgili sorular üzerine ise bunun yanlış anlaşılmaması gerektiğini, kendisi için her zaman milli takımın önde geleceğini, teknik heyetin izniyle takımdan ayrıldığını kaydetti. Kendisine güvendiğini, Beşiktaş'ta forma giyeceğine inandığını belirten Okan Koç, siyah-beyazlı taraftarlardan da övgüyle bahsetti. 
     
</TEXT>
</DOC>
