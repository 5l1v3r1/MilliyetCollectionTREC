<DOC>
<DOCNO> 195007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sondun31.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gizli kamera kullanımına ilginç önlem... 
</HEADLINE>
<TEXT>

     Güney Kore'de, kamuya açık alanlarda kameralı cep telefonlarıyla izinsiz görüntüleme olaylarının artması üzerine üreticilere, bütün yeni kameralı aletlerde, fotoğraf çekildiğinde sesli alarm verecek sistemin konulması talimatı verildi. 
     Telekomünikasyon Bakanlığı ''yeni telefonlarda, fotoğraf çekilince en az 65 desibel seviyesinde bir ses çıkaran sistem bulunacağını, kullanıcı telefonu sessiz moda alsa bile bu alarmın duyulacağını'' açıkladı. 
     Parlamento, telefon kameraları ve dijital kameraların izinsiz kullanılmasından kaynaklanan ''mahremiyet ihlali'' konularıyla ilgili başka düzenlemeleri de değerlendiriyor. 
     Güney Kore'de bir kadın telefon kamerasıyla ülkenin en gözde saunasında, kadınların gizlice çıplak fotoğraflarını çekmiş daha sonra bu fotoğrafları bir internet sitesine satmıştı. 
     Son yıllarda Güney Kore'de satılan 4 milyondan fazla kameralı cep telefonunun sahipleri, kamu alanlarında kendilerini, arkadaşlarını ve çevredeki her şeyi görüntülüyor. 
     Üreticilerse kullanıcıların cep telefonlarını yaklaşık 2 yılda bir değiştirdiği bir ülke olan Güney Kore'de her 5 telefondan 1'inde kamera olduğunu belirtti. 
     
</TEXT>
</DOC>
