<DOC>
<DOCNO> 157174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/ekonomi/eko03.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağımsız istasyonlara PO'dan 'Erk' daveti... 
</HEADLINE>
<TEXT>

Petrol Ofisi Genel Müdürü Ertuğrul Tuncer, Erk Petrol adıyla kurdukları yeni dağıtım şirketine bağımsız akaryakıt istasyonlarını alacaklarını söyledi 
     Petrol Ofisi PO , bir akaryakıt dağıtım şirketine bağlı bulunmayan "beyaz bayraklı" istasyonları kendi ağına katmak üzere "Erk Petrol" markası ile yeni bir istasyon ağı kuracak. 
     Petrol Ofisi Genel Müdürü Ertuğrul Tuncer, Enerji ve Tabii Kaynaklar Bakanlığı'nın hazırlamakta olduğu Petrol Yasası Taslağı'na göre, faaliyetlerini hiçbir akaryakıt dağıtım şirketine bağlı olmadan sürdürmekte olan akaryakıt istasyonlarının, yasanın çıkması durumunda bir dağıtım zincirine katılmak zorunda olacaklarını belirtti. 
     
     Sermayesi 20 trilyon lira 
     Bu amaçla, Erk Petrol Yatırımları unvanlı, 20 trilyon lira sermayeli bir şirket kurduklarını bildiren Ertuğrul Tuncer, en büyük kurucu ortağın POAŞ olduğu şirkette Doğan Şirketler Grubu Holding, Doğan Enerji Yatırımları Sanayi ve Ticaret ile İş Bankası şirketleri Cam İş Yatırım Holding ve Cam İş Madencilik'in yer aldığını söyledi. 
     
'İzin için haftaya başvuracağız'      Ertuğrul Tuncer, dağıtım şirketi izni almak için, gelecek hafta Petrol İşleri Genel Müdürlüğü'ne başvuruda bulunacaklarını bildirdi. Türkiye genelinde piyasada 2 bin 500 civarında ''beyaz bayraklı'' istasyon bulunduğunu, ayrıca Petrol Ofisi bünyesinde olup şirkete ait tanıtıcı işaretler taşımayan istasyonların yer aldığını belirten Tuncer, "Bu ikinci marka için, ikinci bir şirketin kurulması gerekti. Bu, 800 - 900 istasyonluk bir şirket şeklini alacak. Her şeyden önce bizim kendi bünyemizde dahil edeceğimiz 700 istasyon var. Piyasada olanlarla şu anda yaptığımız anlaşma yok'' dedi. 
     Tuncer, beyaz bayraklı istasyonların belli bir marka altında toplanmasıyla sektörde güvenin sağlanacağını kaydetti. 
     

</TEXT>
</DOC>
