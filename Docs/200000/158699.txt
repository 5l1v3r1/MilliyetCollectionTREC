<DOC>
<DOCNO> 158699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sonspo06.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev randevuya eski kaptanlar ne diyor 
</HEADLINE>
<TEXT>

     Beşiktaş'ın unutulmaz futbolcularından ''Şifo'' lakaplı Mehmet Özdilek, yarın yapılacak Beşiktaş-Galatasaray derbi maçı öncesinde Beşiktaş'ın puan olarak çok avantajlı olduğunu hatırlatarak, ''Futbolcular da bu maçın öneminin mutlaka farkındadırlar'' dedi. 
     Beşiktaş'ın puan cetvelinde son 2 haftaya girilirken 5 puan önde bulunarak büyük bir avantaj elde ettiğini kaydeden Mehmet Özdilek, A.A muhabirine yaptığı açıklamada, ''Bu puan farkı çok büyük bir avantajdır. Beşiktaş moral açıdan da büyük bir avantaja sahip. Böyle maçlar sahaya çıkmadan kazanılacak maçlardır. Futbolcular maçı kafalarında kazanır'' diye konuştu. 
     
     UNUTAMADIĞI MAÇ 
     Özdilek, futbolculuk yaşamında Galatasaray'a karşı oynadığı her maçın ayrı önem ve havasının bulunduğunu dile getirirken, 1991-92 sezonunda Galatasaray'ı yenerek şampiyonluğa ulaştıkları maçı unutamadığını söyledi. 
     ''Galatasaray ile yaşadığım her maçın her maçın ayrı önemi ve havası vardı'' diyen Özdilek, ''Galatasaray'a futbolculuk hayatımda birçok gol attım. Ancak 9 Mayıs 1992 tarihinde 1. ve 4. golleri attığım maçı unutamam. Lig bitiminden 2 hafta önceydi, ancak aramızda bugünkü gibi 5 puan fark yoktu. Maçı mutlaka kazanmalıydık ve kazandık'' diye konuştu. 
     
     TANMAN ''BEŞİKTAŞ DAHA STRESLİ OLACAK'' 
     Galatasaray'ın eski kaptanı Cüneyt Tanman ise, Beşiktaşlı futbolcuların yarınki derbide Galatasaray'a oranla daha stresli olacağını söyledi. 
     Tanman, A.A muhabirine yaptığı açıklamada, Galatasaray'a ''şampiyonluğu yitirdi'' gözüyle bakıldığını ileri sürerek, ''Beşiktaş'ın, puan alamadığı taktirde şampiyonluğu kaybetme riski var. Beşiktaş, elindeki şampiyonluğu kaybetmemek için stresli, Galatasaray daha rahat olacak'' dedi. 
     
     ''ZİYA'NIN GOLÜNÜ UNUTAMAM'' 
     Tanman, Beşiktaş ile yaptıkları maçlar içinde, 1985-86 sezonunda Ziya'nın kendilerine attığı golle şampiyonluğu yitirdiğini unutamadığını söyledi. 
     O tarihte de Beşiktaş ile şampiyonluk mücadelesine girdiklerini kaydeden Tanman, ''1-0 öndeyken, Ziya'nın attığı golle karşılaşma1-1 berabere bitti ve biz o zaman şampiyonluğu kaybetmiştik. Bu da bizi oldukça üzmüştü'' dedi. 
     Tanman, Beşiktaş ile yaptıkları derbi maçların Fenerbahçe karşılaşmalarına oranla daha az gergin geçtiğini hatırlatarak, ''Ancak bu maçın gerginliği, özellikle saha içinde çok yüksek olacak. Çünkü şampiyonluk ortada olacak ve iki takım da kazanmak isteyecek'' diye konuştu. 
     
</TEXT>
</DOC>
