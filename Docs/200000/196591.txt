<DOC>
<DOCNO> 196591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/soneko21.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Wall Street'e ''yolsuzluk'' suçlamaları damgasını vurdu... 
</HEADLINE>
<TEXT>

     Wall Street'te, federal yetkililer, düzinelerce borsa çalışanını, döviz işlemlerinde yolsuzluk, komplo, para aklama ve menkul kıymet işlemlerinde yolsuzluk suçlamasıyla dün gözaltına aldı. 
     Suçlamalardan birinde, J.P. Morgan Chase Co. ve UBS AG çalışanlarından bazıları, şirketlerinin zarar ettiği ama müşterilerin kazandığı işlemler yapmakla suçlanıyor. Bu şirket suçlamaların ardından, olaya karışan kişilerin, para kazandırdıkları müşterilerinden para aldıklarını itiraf ettikleri bildirildi. 
     Manhattan bölge mahkemesi kararınca ilgili şirketlere baskın düzenleyen federal yetkililer, dün, olaya karışan kişileri gözaltına aldılar. 
     Wall Street Journal gazetesi ve CNBC yayın organlarına göre, soruşturma 47 kişiyi kapsıyor. 
     Uzmanlar, döviz piyasasının düzenlenmemiş olduğunu belirterek, sanal ortamda, herkesin bu suç işleyebileceğini öne sürüyorlar. 
     Döviz işlemlerinin belirli bir merkezi olmamasına karşın, işlemler, bilgisayar ve telefon aracılığıyla gerçekleştirilebiliyor. 
     Döviz işlemlerinin üç ana merkezi olan ABD, İngiltere ve Japonya'da, küresel döviz işlemlerinin yüzde 60'ı gerçekleştiriliyor. 
     Düzenleyici bir kurulun olmadığı döviz piyasası işlemlerinde, 2001 yılında, günlük ortalama 1.2 trilyon dolarlık işlem yapılıyordu. 

     
</TEXT>
</DOC>
