<DOC>
<DOCNO> 176791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sonspo38.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sıfırdan kahraman" Altıntop Türk kızlarından hoşlanıyor.. 
</HEADLINE>
<TEXT>

     Alman basını FC Schalke'de top koşturan ümit milli futbolcu Hamit Altıntop'un başarılarına yer vermeyi sürdürüyor. 
     Die Welt Gazetesi, ''Hamit Altıntop, Schalke 04'e mutluluğu geri getirdi'' başlığıyla verdiği haberde, FC Schalke 04 takımında Hamit dışında hiçbir futbolcunun sahada bir varlık gösteremediğini yazdı. 
     Watenscheid 09 takımından 1.8 milyon Euro'ya FC Schalke 04'e gelen Hamit'in, yeni takımında oynadığı 3 karşılaşmada 4 gol attığı hatırlatılan haberde, takım menajeri Rudi Assauer'in de, Hamit'e övgüler yağdırarak, ''Hamit, her türlü pozisyondan gol atma potansiyeline sahip. Bunu herkes yapamaz'' diye konuştuğu ifade edildi. 
     Frankfurter Allgemeine Zeitung si, ''Birinci sınıf oyun, ikinci sınıf bahaneler'' başlığıyla verdiği haberde, Hamit'in FC Köln'e karşı çok iyi oynadığını, ancak her iki takımın teknik adamlarının ve taraftarlarının takımlarının oyunundan memnun kalmadıklarını yazdı. 
     Bild Gazetesi de, ''Sıfırdan kahraman olan Altıntop'' başlığıyla verdiği haberde, Hamit'in FC Kaiserslautern takımında oynayan ikiz kardeşi Halil ile yaptığı bir röportaja yer verdi. 
     Halil, kardeşiyle ilgili olarak, ''Hamit, çok sert şut çeker. Antrenmanlarda hep fazladan çalışır, Wattenscheid 09'un antrenörü Hannes Bongartz da kendisiyle şut çalışırdı. Her antrenmandan sonra soyunma odasında oturur ve hatalarımızı konuşurduk. Böylece kendimizi eleştirmeyi ve kendimizden hiçbir zaman memnun olmamayı öğrendik'' dedi. 
     Kardeşiyle ilk kez ayrı takımlarda oynadıkları için Hamit'i özlediğini de ifade eden Halil, ''Gelsenkirchen'de herşeyi paylaşıyorduk. Bir odamız ve ortak bir dolabımız vardı. 14. yaşımıza kadar kıyafetlerimiz bile aynıydı. Ben Gelsenkirchen'den ayrıldığımdan bu yana eskisi kadar rahat uyuyamıyor. Ben de onu çok özlüyorum'' diye konuştu. 
     Özel yaşantılarında hem Almanca, hem Türkçe, ancak sahada yalnızca Türkçe konuştuklarını kaydeden Halil, ''Her ikimiz de yükselmek istiyoruz. Ama birbirimizin attığı gollere kendi attıklarımızdan daha fazla seviniyoruz'' dedi. 
     Halil, kendisinin Magdalena adında 20 yaşında bir Alman sevgilisi olduğunu belirterek, ''Kardeşim daha çok Türk kızlarından hoşlanıyor, ancak şu sıralar boşta'' diye konuştu. 
     
</TEXT>
</DOC>
