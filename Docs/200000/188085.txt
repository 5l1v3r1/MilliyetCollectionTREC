<DOC>
<DOCNO> 188085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/spor/spo02.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinir harbi 3-1 
</HEADLINE>
<TEXT>

   Fenerbahçe'de A takım, PAF karşısında ilk yarıyı yenik kapadı, Antrenör Koch terör estirdi. Kaptan Ümit Özat ile Ali Güneş de arkadaşlarına sık sık bağırdı 
      YUSUF DURSUN 

   
   Daum beğenmedi 
   FENERBAHÇE Samandıra Tesisleri'nde sinirler gerildi, PAF takımıyla yapılan maçta oynanan futbol, Teknik Direktör Christoph Daum'u mutlu etmedi. Sarı - Lacivertliler'in dün PAF ile yaptığı maçın ilk yarısında gençlerin Olcan ile 1-0 üstünlüğü vardı. Yedeklerden kurulu Fenerbahçe'yi ağır bir dille eleştiren antrenör Koch, "İkinci yarıya çıkın ve istekli oynayın. Kendinize yakışmayan hareketler yapıyorsunuz" dedi. 
   
   Semih imdada yetişti 
   İKİNCİ yarının başlamasıyla birlikte İsmail Güldüren daha da sinirlendi. Gençlere sert hareketler yapan futbolcu önce uyarıldı, ardından da bir pozisyonda sakatlanınca kenara alındı. Karşılaşma sırasında Kaptan Ümit ile Ali Güneş'in arkadaşlarına bağırması da ortamı bir hayli gerdi. Yusuf'un penaltı kaçırdığı karşılaşmada Semih 2 ve Erhan'ın attığı goller, maçın 3-1 bitmesini sağladı. 
   
   Maçın karnesi 
   SAHA Samandıra 
   FENERBAHÇE A Volkan - Alper, Ümit, İsmail Aurelio - Hakan, Ali Güneş, Yusuf, Mahmut Hanefi, Erhan Albayrak - Semih, Serhat 
   PAF TAKIMI Melih - Fatih, Kılıç, Can, Taylan - Mustafa İshak, Olcan, Zafer - Hüsnü, Serkan 
   GOLLER Olcan Dk.20 , Semih Dk.47 ve 77 , Erhan Dk.75 
   
   Fener'e iki müjde    YALÇIN TÜRK 

   Servet turp gibi 
   ÜMİT Milli Takımımız'ın İngiltere ile oynadığı maçta sakatlanarak oyundan çıkan Servet'in durumunun önemli olmadığı ifade edildi. Sağ kasığında çekme bulunan futbolcunun, Dr. Ethem Kavukçu nezaretinde ilaç tedavisine başladığı, Bursaspor maçında görev verilmesi durumunda oynayabileceği açıklandı. 
   
   Tomas iyileşti 
   SARI - Lacivertli ekipte yer alan diğer sakat futbolcu Tomas'tan da iyi haber geldi. Sağ ayak bilek bağ kapsülünde sorun oluşan Hırvat oyuncunun düz koşulana başladığı belirtildi. Tomas'ın da Bursaspor maçına yetişme olasılığının yüksek olduğu belirtildi. Hasta olan Serhat da tam olarak iyileşti. 
   
   Ümitli bekleyiş    FENERBAHÇE Yönetimi, Washington ile Ortega'dan gelecek müjdeli habere bakıyor. Brezilyalı futbolcu, "Oynar" raporu alıp, Sarı - Lacivertliler'den biriken parasını tahsil etmeyi beklerken, bunun çok zor olduğu vurgulandı. Arjantinli yıldızdan ise daha umutlu olan yönetim, bu konuda hiç hata yapmadıklarını, mutlaka kendi lehlerinde bir sonuç çıkacağını ifade etti. 
   
   
</TEXT>
</DOC>
