<DOC>
<DOCNO> 168058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/soneko40.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD, IMF Heyeti'yle kur politikasını görüştü... 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Ali Bayramoğlu, kur politikasının Türkiye'nin başına yeni bir kriz çıkarmadan yeniden değerlendirilmesi gerektiğini IMF heyetine söylediklerini bildirdi. 
     Bayramoğlu, IMF Türkiye Masası Şefi Rıza Moghadam başkanlığındaki heyetin ziyaretinin ardından basın mensuplarına yaptığı açıklamada, ziyaret ile İstanbul'daki temasların yarın Ankara'da yapılacak toplantılara altyapı oluşturması açısından gerçekleştirildiğinin ifade edildiğini söyledi. 
     IMF Türkiye Temsilcisi Odd Per Brek ile çok sık biraraya geldiklerini dile getiren Bayramoğlu, ''Dolayısıyla basında yer aldığı gibi IMF ilk defa MÜSİAD'ı ziyaret etmiyor. IMF Türkiye Masası Şefi ile ilk defa biraraya geliyoruz'' dedi. 
     Görüşmede yaklaşık 1 ay önce kamuoyuna açıkladıkları ekonomik raporu IMF heyetine takdim ettiklerini kaydeden Bayramoğlu, özellikle kur politikası, iç borcun yeniden yapılandırılması, kontrollü esnek kur politikası yerine dalgalı kur politikası oluşturulması gerektiği yönündeki görüş ayrılıklarını dile getirdiklerini kaydetti. 
     Bayramoğlu görüşmede meselelerin yarım saat, bir saat gibi kısa süren toplantılarda çözümlenemeyeceği, mutlak surette birkaç gün süren toplantılar yapılması gerektiği konusunda IMF heyeti ile mutabakata vardıklarını, genişletilmiş bu tür toplantıların İstanbul veya Washington'da yapılarak, özellikle kendilerinin ısrarla üzerinde durdukları sorunların detayına inmeyi planladıklarını ifade etti. 
     Ali Bayramoğlu, görüş ayrılıklarına ilişkin bir soru üzerine şunları söyledi 
     ''Biz kendilerine 1999'daki çıpalı kur sisteminin, 2001 Şubatı'ndaki dalgalı kur politikasının yanlış olduğunu bunun yerine alternatif model olarak TEFE, TÜFE, faiz ve enflasyon rakamlarını içeren ve bunların ortalamasıyla güven tesis etmiş, bunu aylık veya 3 aylık dilimlerde belirlenecek kur politikasını, ekonomiyi stabilize edecek bir kur politikasında ısrarcı olduğumuzu söyledik. Faiz politikalarının da bu anlamda yanlış olduğunu ifade ettik. Sürdürülebilir borçlanmadan çok sürdürülebilir büyümeyi gündeme getirecek bir ekonomik modeli uygulamaya koymak gerektiğini ilettik. 
     Kur politikasının Türkiye'nin başına yeni bir kriz çıkarmadan yeniden değerlendirilmesi gerektiğini anlattık.'' 
     
     2004 SONUNDA IMF İLE İLİŞKİLER BİTMEZ 
     IMF'nin öncelikli meselesinin enflasyon olduğunu belirten Bayramoğlu, kendilerinin IMF heyetine enflasyonun bir sonuç olduğunu, dile getirdikleri sorunların çözüme kavuşturulmaması halinde enflasyonun ortadan kaldırılmayacağını ilettiklerini söyledi. 
     Bayramoğlu, Başbakan Recep Tayyip Erdoğan'ın Türkiye'nin IMF'ye 2004 yılında ihtiyaç duymayacağı yönündeki sözlerinin hatırlatılması üzerine şunları kaydetti 
     ''Biz kendileriyle görüşmemize Türkiye'de IMF'nin imajının son derece kötü olduğunu söyleyerek başladık. Kamuoyu nezdinde işsizliğin, Türkiye'nin ekonomisinin büyümemesinin, yatırımların engellenmesinin ve benzer ne kadar problem varsa bunların tek müsebbibi IMF gibi algılanmanın aslında sadece Türkiye tarafından değil, kendi yanlışları ve imajlarının kötülüğünden olduğunu belirttik. Dolayısıyla temelde kamuoyundaki algılanma hadisesini Başbakan'ın açıklamasıyla örtüştürmek mümkün. Ama Türkiye, büyüme trendine girdiği bir noktada yabancı sermayeyi sistemli alabileceği döneme kadar, IMF ile ilişkilerini ekonomik büyüme trendine oturtacak bir ilişkiye taşıyabilir.'' IMF'nin Türkiye'ye borç veren bir kurum olmaktan ve verdiği kaynakları yanlış yerlerde kullandırmaktansa ekonomik gelişmelere yönelik kullandırması gereken bir kurum olmasını arzu ettiklerini kendilerine vurguladıklarını ifade eden Erdoğan, ''Onların da ifadeleri Biz de bunu arzu ediyoruz . O zaman neticede niçin uyuşamıyoruz Demek ki yanlış bir frekans, bir iletişim kopukluğu var'' dedi. 
     Ali Bayramoğlu, Türkiye ile IMF ilişkilerinin 2004 sonuna kadar biteceği kanaatini taşımadığını, ancak biraz hafifleyebileceğini ifade etti. 
     Öte yandan, Türkiye ile Uluslararası Para Fonu IMF arasındaki stand by anlaşmasının 5. gözden geçirme çalışmalarının tamamlanması kapsamında yurda gelen IMF heyeti, İstanbul'daki sivil toplum kuruluşlarıyla temaslarını TÜSİAD yöneticileri ile akşam yiyeceği yemekle tamamlayacak. 
     Juha Kahkonen'in yerine IMF Türkiye Masası Şefliği'ne atanan İran kökenli İngiliz vatandaşı Rıza Moghadam başkanlığındaki heyet, sabah bankacılarla görüştükten sonra ihracatçılarla öğle yemeğinde biraraya geldi, ardından MÜSİAD'ı ziyaret etti. 
     Heyet yarın Ankara'ya geçerek, 18 Temmuz Cuma gününe dek sürecek resmi görüşmelere başlayacak. 
     
</TEXT>
</DOC>
