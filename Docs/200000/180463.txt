<DOC>
<DOCNO> 180463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/yazar/guclu.html </URL>
<DATE> 2003/09/05/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Bu kafa ile YÖK zor değişir 
</HEADLINE>
<TEXT>

   
   YÖK Yasası'nı değiştirmek AKP'nin öncelikli hedeflerinden birisiydi. 3 Kasım öncesinde bu konuda millete söz verdi. Oy aldı. İktidar olduğunda da Acil Eylem Planı'nın ilk maddelerinden birisi yine YÖK oldu. Ama aradan neredeyse 10 ay geçti, YÖK konusunda karınca boyu yol alabilmiş değiller. Aksine enkaza dönüşen YÖK'ü daha da güçlendirdiler. 
   Görünen o ki iktidar partisi pek çok konuda olduğu gibi YÖK konusunda da hazırlıksız. El yordamı ile günü kurtarmaya çalışıyor. Ama yol alacağına sürekli çarşafa dolanıyor. İki bakan değiştirdi. İki taslak ortaya koydu. Her ikisi de eleştiri bombardımanına uğradı. Kabahat eleştirenlerde mi Kesinlikle hayır. Beceriksiz danışmanlar, ortaya öylesine acemice hazırlanan taslaklar koydular ki bunlar, bakanları zor duruma düşürmenin ötesinde hiçbir işe yaramadı. Yakında üçüncü bir bakan ve üçüncü bir taslak gündeme gelirse hiç şaşırmayın... 
   Milli Eğitim Bakanı Hüseyin Çelik'in mevcut tasarıyı, bırakın Meclis'ten geçirmeyi, Meclis'e getirebilmesi bile çok zor gözüküyor. YÖK'ten sonra Üniversitelerarası Kurul'la da ipler kopmak üzere. Başkan Ayhan Alkış da diğer üyeler de bu haliyle yasayı tartışılmaz buluyorlar. Haksız da sayılmazlar. 
   Alkış, Sayın Bakan hazırladığınız tasarı her şeyden önce Anayasa'ya aykırı. Siz YÖK'ün Anayasa ile güvence altına alınmış görevlerini bize devrediyorsunuz. Bu böyle olmaz. Önce Anayasa'yı değiştirin diyor. Bakan ise bugünkü Meclis aritmetiğinde bu zor gerekçesini öne sürüyor. Olmaz böyle şey .. 
   Bakan Çelik, ilk önce kendine çok iyi hukuk danışmanları bulmalı. Hazırladığı pek çok yasa, ya Çankaya'dan dönüyor ya da mahkemelerden. En iddialı olduğu YÖK konusunda bile hazırladığı tasarının pek çok maddesi Anayasa ile çelişiyor. Böyle giderse kamuoyunun yanı sıra bir de mahkemeler ile başı derde girecek... 
   Üniversiteler, ülkelerin en seçkin kurumlarıdır. Yasaları da özenle hazırlanır. Ama nedense AKP bu özeni göstermiyor. Göstermediği gibi de sıradanlaştırıyor. Bakan Çelik, YÖK yasa tasarısı ile ilgili eleştirilerin artması üzerine, gelin referandum yapalım, halkın en az yüzde 70'i tasarıyı onaylayacaktır diyor. Eh bu kadarına da pes doğrusu... 
   Demokrasilerde elbette son sözü halk söyler. Ama YÖK Yasası gibi uzmanlık gerektiren konularda halka gitmek onun gücünü yanlış kullanmaktan başka bir şey değildir. Üniversiteler Yasası da tıpkı Bankacılık Yasası gibi teknik bir konudur ve bu konuda işin uzmanları oturup karar vermelidir. Yoksa, mevcut yasa gibi çıktığı günden itibaren eleştirilir ve 20 yılda 38 kez değişerek yamalı bohçaya döner... 
   Üniversiteler ve yargı organları, bağımsız ve özerk kurumlardır. Aldıkları kararları, yaptıkları hizmeti, iktidar adına değil, millet ve devlet adına gerçekleştirirler. Bir ülkede üniversiteler ve yargı ne kadar özgür ise o ülkede demokrasi o kadar güçlüdür. Bu bir evrensel kuraldır. 
   Bu çerçeveden baktığımızda Adalet Bakanı Cemil Çiçek'in sözleri alkışa değer. Biz yargının işine karışmayız. Yargı ne karar vermiş ise o öyledir diyor. Keşke Milli Eğitim Bakanı Çelik de biz üniversitenin işine karışmayız, kendileri için en doğrusu ne ise arayıp bulsunlar, bizim de üzerimize düşen bir görev varsa kendilerine destek çıkarız diyebilse. Böyle bir durumda hem kendi kazanır, hem de üniversiteler. Ama nedense bir türlü kısır tartışmaların ötesine geçemiyoruz... 
   Özetin özeti Sağduyu arayışları sürüyor. Ama öte yandan da herkes bildiğini okumaya devam ediyor. Denizli'de toplanacak Rektörler Komitesi umarız sağduyunun sesi olur. Bakan da Çelik de inadı bırakıp uzlaşma noktasına gelir. Gerginliğin hiç kimseye bir yararı yok... 
   
      
   
</TEXT>
</DOC>
