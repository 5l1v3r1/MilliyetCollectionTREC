<DOC>
<DOCNO> 188230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/siyaset/siy04.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'siz AB ağır bedel öder 
</HEADLINE>
<TEXT>

   Fischer, "Türkiye AB'ye girmek için çok çalıştı ve bu yolda başarılı. Bunu kimse göz ardı edemez" diye konuştu. 
      
   Alman Dışişleri Bakanı Joschka Fischer, karşı çıktığı Türkiye'nin AB üyeliğinin bu kez "gerekli olduğunu" savundu. "Türkiye'nin AB'ye alınması tarihi bir yükümlülük. Kim bu yükümlülükten kaçarsa çok ağır bir bedel öder" diyen Fishcher önceleri, "İyi bir arkadaşınızın ABD istemesi, bir evlilik kurmanız için yetmez" diyecek kadar Türkiye'nin üyeliğine karşıydı. 
   Fischer, Avrupa Koleji'nin kuruluşunun 50. yıldönümü nedeniyle Hamburg'da düzenlenen toplantıda yaptığı konuşmada, Türkiye'nin yaptığı reformların ümit verici olduğunu belirterek Türkiye'nin AB'ye girmesi için çaba göstereceklerini söyledi. 
   
   'Türkiye bir Avrupa ülkesidir' 
   Fischer, Türkiye'nin Avrupa'nın bir parçası olduğunu da söyledi. Brüksel'den yayın yapan AB Haber sitesine göre, Türkiye'nin AB'ye alınmasını tarihi bir yükümlülük olarak tanımlayan Fischer, "Kim bu yükümlülükten kaçarsa çok ağır bir bedel öder" dedi. 
   Alman Dışişleri Bakanı, Türkiye'nin bir Avrupa ülkesi olduğunu ve şartlar yerine getirildiğinde AB'ye tam üyeliğinin engellenmemesi gerektiğini belirterek, Türkiye'nin tam üyeliğine karşı çıkanların gerekçelerinin "mantıksız" olduğunu kaydetti. Türkiye'nin AB'ye alınmamasının Türkiye'den çok AB'ye zarar vereceğine dikkat çeken Fischer, "Türkiye'nin tam üyeliğini istemeyenler ciddi bir şekilde kendilerine AB'nin neler kaybedebileceğini sormalılar. Biz Almanya olarak karşı olanları ikna etmek için uğraşacağız" dedi. 
</TEXT>
</DOC>
