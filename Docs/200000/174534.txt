<DOC>
<DOCNO> 174534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sontur03.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşk teklifinin bedelini dayakla ödedi 
</HEADLINE>
<TEXT>

     Nihat DÜZGÜN- Hakan YAĞLI GAZİANTEP, DHA 
     

GAZİANTEP'te, kendisi evli olduğu halde, kocası vefat eden Nurten Döner'e yasak aşk teklif eden 47 yaşındaki Halil Alagöz bunun bedelini ağır ödedi. Teklifi kabul ettiği izlenimi vererek Alagöz'ü evine alan kadının, evde bekleyen oğlu, kayınbiraderi, eniştesi ve bir arkadaşları onu iple bağlayıp 5 saat aralıksız dövdü. 
     Yeşilevler Mahallesi 109'uncu cadde 39 numaralı evde meydana gelen olay iddiaya göre şöyle gelişti 
     Kocası öldüğü için uzun süredir dul olan ve oğlu 24 yaşındaki Erhan Döner'le yaşayan 45 yaşındaki Nurten Döner, Halil Alagöz tarafından taciz edilmeye başlandı. Alagöz'ün telefonla aşk tekliflerini her seferinde reddeden Döner, taciz kesilmeyince durumu oğlu ile kayınbiraderi 27 yaşındaki Orhan Döner ve kız kardeşinin kocası 32 yaşındaki Mustafa Mehmet Çukadar'a anlattı. Amca, yeğen ve Çukadar, arkadaşları 23 yaşındaki Orhan Işık, çapkın adamı cezalandırmak için plan yaptı. Plan gereği, rahatsız edilen Nurten Döner, aşk teklifini kabul etmiş görünüp, Halil Alagöz'ü kızı 26 yaşındaki Süreyya Çukadar'ın evine davet etti. Evde bekleyen 4 kişi, içeri girer girmez Alagöz'ün üzerine çullanıp, yakaladı. 
     
     ALLAH VERDİ' DEMEDİLER 

     Alagöz'ün ellerini ve kollarını iplerle bağlayan 4 kişi, daha sonra onu 5 saat boyunca aralıksız dövdü. 4 kişi tarafından sırayla, tekme-tokat ve yumrukla dövülen Alagöz, yediği dayağın etkisiyle kafasından ve yüzünden ağır yaralandı. Yüzü gözü kan içinde kalıp, tanınmaz hale geldi. Alagöz'ü daha sonra dışarı çıkaran 4 zanlı, bağırarak hırsız yakaladıklarını söyleyip, polis çağrılmasını istedi. Komşuların bildirmesi üzerine olay yerine gelen polis, ayakta duramayan Alagöz'ü Gaziantep Gaziantep Devlet Hastanesi'ne götürdü. 
     Gözaltına alınan Orhan Işık, Orhan Döner, Mustafa Mehmet Çukadar, Nurten Döner ve kızı Süreyya Çukadar, gazetecilerin sorularını yanıtsız bıraktı. Nurten Döner'in oğlu Erhan ise "Biz gerekeni yaptık. Dayağı hak etmişti'' demekle yetindi. Zanlılar, poliste verdikleri ilk sorgularında Alagöz'ü Nurten Döner'i rahatsız edip, yasak aşk teklifinde bulunduğu için dövdüklerini itiraf ettiler. 
     
</TEXT>
</DOC>
