<DOC>
<DOCNO> 163877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sondun07.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da Taliban devrildi, afyon üretimi patladı.. 
</HEADLINE>
<TEXT>

     Asya ülkelerinin afyon üretimlerini azaltmalarına karşın, Afganistan'ın, iki yıldır rekor düzeyde üretim yaptığı açıklandı. 
     Merkezi Viyana'da bulunan BM Suç ve Uyuşturucu Bölümü Başkanı Antonio Maria Costa, BM Güvenlik Konseyi'ne verdiği brifingte, Afganistan'ın 2 yıldır 3400 ton afyon ürettiğini bildirdi. 5 eyalette yapılan afyon üretiminin, 74.000 hektar alanı kapladığı belirtiliyor. 
     Afganistan'ın şu anda dünyanın en büyük afyon üreticisi olduğuna dikkati çeken Costa, bu ülkeyi Myanmar ve Laos'un izlediğini kaydetti. 
     BM, yıllardır Afgan çiftçisini afyon yerine alternatif ürünler ekmeye ikna etmeye çalışıyor. Ancak Costa, ''artan afyon fiyatları nedeniyle bunun imkansızlaştığını'' belirtti. 
     Eroine çevrilen afyon, özellikle Avrupa ülkeleri ve Rusya'ya sevk ediliyor. İngiltere, Almanya ve Fransa, afyon üretimini azaltmak için Afganistan'a çeşitli şekillerde yardım yapıyorlar. ABD ise polis eğitimi amacıyla bu ülkeye 60 milyon dolar verdi. 
     Bu arada BM Güvenlik Konseyi, Afganistan'da hükümet kararıyla afyon üretimine 2013 yılında son verilmesini destekleyen bir bildiri yayınladı. 
     Taliban yönetimi sırasında Afganistan'da afyon üretimi sınırlandırılmış, ancak 2001 yılında Taliban'ın devrilmesinden sonra savaş ağalarının desteğiyle üretim yeniden artmıştı. 
     
</TEXT>
</DOC>
