<DOC>
<DOCNO> 175499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sonspo18.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş Türkiye Avrupa'nın Brezilya'sı oldu... 
</HEADLINE>
<TEXT>

     Milli Takımlar Teknik Direktörü Şenol Güneş, Bayrampaşa Belediyesi'nin düzenlediği Bayrampaşa Minikler Futbol Turnuvası'nda minik sporcularla biraraya geldi. 
     Bayrampaşa Belediyesi Terazidere Spor Kompleksi'nde gerçekleştirilen turnuvada, teknik direktörlüğünü Rıdvan Dilmen'in yaptığı Petit Danone ile Bayrampaşa Belediyesi takımları arasında yapılan yarı final maçını izleyen Güneş, maçtan sonra minik sporculara öğütler verdi. 
     Yarı final maçında 2 golleri sayılmayan ve rakiplerine 1-0 yenilen Petit Danoneli miniklerin bazılarının maçtan sonra ağladığını gören Şenol Güneş, ''Kaybettiğiniz için üzülüyorsunuz. Ama üzülmeyin, siz oyununuzu oynadınız. Hakem 2 golünüzü vermedi, ama hakeme rağmen sizi zor yendiler. Hakem yanlışlarını yargılamayın. Siz böyle oynarsanız, tüm dış etkenleri geçerek, başarılı olursunuz'' dedi. 
     Güneş, daha sonra oyuncularla birlikte basın mensuplarına poz verdi. Bayrampaşa Belediye Başkanı Hüseyin Bürge, Şenol Güneş'e teşekkür ederek, el işlemeli seramik bir tepsi hediye etti. 
     Turnuvada finalde Bayrampaşa Belediyesi'ni 3-1 yenen Esenler Belediyesi şampiyon olurken, Bağcılar Yaz Okulu'nu 5-0 yenen Petit Danone ise üçüncülüğü elde etti. 
     
     AVRUPA'NIN BREZİLYA'SI... 
     Şenol Güneş, Türk futbolunun daha ileri gitmesi için böyle semt sahalarının çok önemli olduğunu belirterek, bu sahaların çoğalması gerektiğini söyledi. 
     Spor kompleksinden ayrılırken basın mensuplarının sorularını yanıtlayan Güneş, altyapı için semt sahalarının çok önemli olduğunu vurgulayarak, şöyle konuştu 
     ''Türkiye, Avrupa'nın Brezilya'sı oldu. Bizim zamanımızda kumsallar müsaitti, oralarda top oynardık. Şimdi gençler böyle sahalarda oynuyor. Bana Rüştü, Hakan, Nihat gibi olmak istediklerini söylediler. Bu minikler geleceğin yıldızları olacak. Geleceğimiz aydınlık. Altyapı geçmişe göre daha iyi, Avrupa'ya göre yeterli değil. Tesislerin artması lazım. O zaman şu anda aldığımız sonuçlardan çok daha iyi sonuçlar alırız.'' 
     
     TEL ÖRGÜLER 
     Şenol Güneş, bir soru üzerine, tel örgüleri kaldıran Trabzonspor Kulübü'nü kutladığını ifade ederek, ''Tel örgüler vahşi hayvanlar içindir. Halkımıza vahşi hayvan muamelesi yapılmamalı. Trabzonspor'u bu kararından dolayı kutluyorum'' dedi. 
     Ligin ilk hafta maçlarını da değerlendiren Güneş, Fenerbahçe, Gençlerbirliği, Samsunspor ve Akçaabat Sebatspor'un kendi evinde yenildiklerini, ilk haftalarda böyle şeylerin olabileceğini, ancak önemli olanın kayıplara rağmen ayakta kalabilmek olduğunu söyledi. 
     Güneş, İngiltere maçı ve Galatasaray-Liverpool maçında yaşanan olaylarla ilgili soruya karşılık, ''İngiltere maçına daha var. Olaylar bizi ilgilendirmiyor. Biz onları centilmenliğe davet ediyoruz. Saha içinde centilmence futbolumuzu oynayıp, İngiltere maçını kazanmak istiyoruz'' dedi. 
     Galatasaray'ın bu akşam Avrupa Şampiyonlar Ligi 3. ön eleme turu ilk maçında ÇSKA Sofya ile yapacağı maça da değinen Şenol Güneş, sarı-kırmızılıların geçmişteki gibi başarılı olacağına inandığını, ilk maçta iyi bir sonuç alıp, işi 2. maça bırakmayacağını düşündüğünü ifade etti. 
     
</TEXT>
</DOC>
