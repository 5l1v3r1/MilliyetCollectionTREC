<DOC>
<DOCNO> 172495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/yazar/gureli.html </URL>
<DATE> 2003/07/30/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Amerika'yı kim kurtaracak 
</HEADLINE>
<TEXT>

   
   Biz söyleyelim de siz ister ciddiye alın, ister almayın. 
   Amerika yol kavşağında. Bu öyle bir kavşak ki, son kozunu oynayarak ya dünyanın tek emperyal gücü olacak ya da insanlığın geleceğini dengeleyecek üç - dört güç odağından biri olmayı kabullenecek. Bizce ikinci şık daha olası. 
   Geçen hafta Sedef Kabaş'ın "Sesli Düşünenler" kitabından Chomsky'nin Türk - Amerikan ilişkileri üzerine bazı sözlerini aktarmıştık. Ankara Ticaret Odası Yönetim Kurulu Başkanı Sinan Aygün, gönderdiği mesajda "Söz uçar, yazı kalır" sözünün doğruluğunu işaretle Chomsky'nin sözlerini "kayda geçirdiğimiz için" bize teşekkür ediyordu. Teşekkürü, asıl sahibi olan Sedef Kabaş'a aktarıyoruz. 
   Aygün, ABD başkan adaylarından Lyndon Larouche'un 16 Haziran'da Ankara Ticaret Odası'nda verdiği konferansın "maalesef pek ilgi görmediğini" belirterek, konuşmasından bazı bölümleri iletiyor biz de birkaç cümle aktaralım 
   "Türkiye'nin hiç soru sormadan, hiç itiraz etmeden ABD'nin esiri olmasını isterler. Belki Türkiye'yi kullandıktan sonra harcayabilirler. ABD'nin şu andaki politikası, Türkiye'yi esir, uşak pozisyonuna düşürmektir. Türkiye bu uşaklık rolünü üstlenirse, bu Türkiye'nin sonu olacaktır." 
   Ya Amerika'da gerçek durum ne "Bush'un çok akıllı olmadığını, Cheney ve çevresinin etkisi altında kaldığını" belirten Larouche'un ABD'yi anlatan sözlerinden de birkaç cümle 
   "Dünyanın en büyük üretici ülkesiyken en büyük tüketici ülkesi haline geldik. Ekonomi kötüye gidiyor. ABD'de çok büyük bir kriz var. Mali sistemimiz kötü durumda. Bir trilyon dolarlık bütçe açığımız var. Sigortacılık ve bankacılık sistemimiz iflas etmiş durumda. Dış ticaret açığımız kötü durumda. Euro çıktığından beri dolar düşüyor. Çin, Hindistan, Güney Asya'da çok büyük bir pazar potansiyeli var. Ama Amerikan yönetimindekiler bu pazara karşı savaş açıyor. Burada bir delilik var demektir." 
   İşte bu deliliğe karşı irili ufaklı öteki güçler dayanışma içinde 6 ay direnebilseler, tablonun değişmesi olası. 
   Osman Ulagay'ın 21 Temmuz'daki yazısının sadece başlığını anımsamak bile yeter "Hızla büyüyen bütçe açıkları süper gücün geleceğini tehdit ediyor - ABD İmparatorluğu iflasın eşiğinde mi " 
   Bunları bir yana bırakıp, ABD işgal güçlerine asker göndermeyi savunmak, ya saflık ya da tek yönlü veya tek yanlı bakış olmuyor mu Uzun vadeli ve dengeli bir politika izlemek varken... 
   
   Bir şiir    Dizelerimiz Abdülkadir Budak'ın Aşk Beni Geçer Can Yayınları, 2003 kitabından 
   "Bana yeni incelikler kazandıran sevdanın Sularında yüzüyorum, ruhuma değiyor sular Evet seni sevince öyle oldu, şaşırdım Dallarımda zerdali, yelkenimdeyse rüzgar" 
   
      
   
</TEXT>
</DOC>
