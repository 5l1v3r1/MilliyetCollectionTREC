<DOC>
<DOCNO> 190223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sonspo32.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray-Olympiakos maçından notlar... 
</HEADLINE>
<TEXT>

     Galatasaray ile Olympiakos arasında yapılan Avrupa Şampiyonlar Ligi maçında, sarı-kırmızılı taraftarlar, Olimpiyat Stadı'nı yine dolduramadı. 
     Taraftarlar, tribünlerde büyük boşluklar bıraktılar. Karşılaşmayı yaklaşık 50 bin kişi izliyor. 
     Karşılaşmayı 80 kadar Yunanlı taraftar da izliyor. Bu taraftarlar, VIP konuğu olarak karşılaşmayı takip ediyor. 
     Maç öncesinde, 2 otobüsle yaklaşık 80 Yunanlı konuk, stada gelerek numaralı tribünde kendilerine ayrılan bölüme oturdular. Bu bölümün Galatasaray taraftarlarıyla adeta iç içe olması dikkat çekti. Olympiakoslu taraftarların bulunduğu bölüme kombine bilet alan Galatasaraylı taraftarlar gelince, emniyet güçleri, konuk ekip taraftarlarını bu bölümden başka bir yere aldı. 
     Bu arada, Fener Rum Patrikhanesi'ne de 250 tane bilet geldiği ve Türkiye'de yaşayan Rumların da bu karşılaşmayı takip ettikleri öğrenildi. 
     Galatasaray Kulübü İkinci Başkanı ve Basın Sözcüsü Ali Dürüst, iki takımın, taraftar getirmeme konusunda anlaştığını ifade ederek, ''Ancak, konuk ekibe 80 adet VIP bileti verdik. Onlar da aynı uygulamayı bize yapacak. Biz de 80 kişiyle Yunanistan'a gideceğiz. Organize bir taraftar getirme olayı yok'' dedi. 
     
     ARİF VE BATİSTA İLK 11'DE 
     Teknik direktör Fatih Terim, Çaykur Rizespor maçında ilk 11'de sahaya sürmediği Arif ve Batista'yı, Olympiakos maçında ilk 11'de oynattı. 
     Terim, statü gereği Şampiyonlar Ligi'nde oynayamayan, ancak Çaykur Rizespor maçında şans verdiği Bratu'nun yerine Arif'i ilk 11'e koyarken, cezası nedeniyle bu maçta forma giyemeyen Hasan'ın yerine de Batista'ya şans tanıdı. 
     Arif, ilk 11'de sahaya çıkarak, Şampiyonlar Ligi'nde 50. kez forma giymiş oldu. 
     Galatasaray da tarihinde ilk kez bir Yunan takımıyla resmi bir maçta karşı karşıya geldi. 
     
     54 YABANCI MEDYA MENSUBU 
     Galatasaray-Olympiakos maçını 54 yabancı medya mensubu takip ediyor. 
     Karşılaşmada 50'si Yunan, 3'ü Rumen, 1 de İngiliz yabancı medya mensubu görev yaparken, 180 Türk medya mensubu da karşılaşmayı izliyor. 
     
     KKTC BAYRAĞI AÇILDI 
     Galatasaraylı taraftarlar, Yunanlı futbolcuların sahaya çıktıkları sırada, kapalı tribünde Kuzey Kıbrıs Türk Cumhuriyeti KKTC ve Azerbaycan bayrakları açtı. 
     Taraftarlar, ayrıca 2 büyük Türk bayrağını da kapalı tribünde dalgalandırdılar. 
     Sarı-kırmızılı taraftarlar, ayrıca KKTC haritası çizilmiş büyük bir pankart açtılar. Haritada, adanın KKTC topraklarının bulunduğu bölümünde, bu ülkenin bayrağı yer alırken, pankartta da ''Sonsuza kadar KKTC'' yazısı yer aldı. 
     
     YUNAN TELEVİZYONLARINDA HASAN ŞAŞ 
     Yunan televizyonları, Olympiakos maçı için geldikleri İstanbul'da, Hasan Şaş'ın günlük hayatını görüntülediler. 
     Fatih Terim, Hakan Şükür, De Boer ve Mondragon ile özel röportajlar yapan bazı Yunan televizyonları, Hasan Şaş'ın bir gününü de ele alan görüntülerini maç öncesinde Yunanistan'da yayınlayacak. 
     
     ALİ SAMİ YEN RUHU 
     Atatürk Olimpiyat Stadı'nda hoparlörlerden yapılan anonslarla taraftarlardan Ali Sami Yen ruhunu ortaya çıkarmaları istendi. 
     İki kez yapılan bu tür anonslarda taraftarlara, ''Takımımızı coşkuyla destekleyelim, Ali Sami Yen ruhunu buraya taşıyalım'' denildi. 
     
</TEXT>
</DOC>
