<DOC>
<DOCNO> 179925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/siyaset/siy09.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Güçsüzlük ve panik işareti 
</HEADLINE>
<TEXT>

   GÜVEN ÖZALP Brüksel 

   
   PKK'yı terör listesine almasına rağmen örgütün devamı olan KADEK'i henüz bu sınıflamaya dahil etmeme konusundaki kararlılığını sürdüren Avrupa Birliği'nin yetkilileri, örgütün "ateşkese son" açıklamalarını "panik ve güçsüzlük" işareti olarak yorumladı. 
   AB yetkililerinin yorumlarında konuya ilişkin resmi tepki verilebilmesi konusunda ise en yararlı yöntemin "bekleyip görmek" olduğunun altı çizildi. 
   Örgütten yapılan açıklamaları ivedilikle değerlendirmenin yanlış ve istenmeyen sonuçlar doğurabileceğine dikkat çeken bir AB yetkilisi, bu açıklamaların ardında "panik ve güçsüzlüğün" yatabileceğini söyledi. "Açıklamalardan çok, bu açıklamaların pratiğe yansıyıp yansımayacağına bakacak ve değerlendirmemizi ona göre yapacağız" diyen yetkili, AB'nin umudunun olumsuz gelişmeler yaşanmaması yönünde olduğunu ifade etti. 
   Topluma Kazandırma Yasası'yla örgütten yapılan açıklamaların zamanlama açısından dikkat çekici bir paralellik gösterdiğini vurgulayan yetkili, yasanın uygulanmasını ve sonuçlarını yakından izlediklerini söyledi. 
   AB yetkililerinin yorumlarının Abdullah Gül'ün "Bölücü terör örgütünün son günlerdeki haykırışları, Eve Dönüş Yasası nedeniyle yaşadığı paniğin sonucudur" sözleriyle aynı yönde olması da dikkat çekti. 
   
</TEXT>
</DOC>
