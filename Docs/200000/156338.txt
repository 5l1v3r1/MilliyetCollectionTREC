<DOC>
<DOCNO> 156338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sondun05.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Riyad'da 4. bomba.. 
</HEADLINE>
<TEXT>

     ABD Dışişleri Bakanı Colin Powell'ın ziyareti öncesinde, 3 patlama meydana gelen Suudi Arabistan'ın başkenti Riyad'da bir patlama daha olduğu bildirildi. 
     Güvenlik yetkilileri, kentteki 4. patlamanın hedefinin, ABD-Suudi Arabistan ortaklığıyla kurulan ve kısaca Siyanco adıyla bilinen şirketin merkezi olduğunu belirttiler. 
     Siyanco'nun, merkezi ABD'nin başkenti Washington'da bulunan ''Frank Basil, Inc'' adlı Amerikan şirketiyle bu şirketin Suudi Arabistanlı yerel ortaklarına ait olduğu kaydedildi. 
     Patlamada meydana gelen hasar veya yaralı olup olmadığına ilişkin henüz açıklamada bulunulmadı. 
     
     En az 50 yaralı 

     Meydana gelen patlamalarda en az 50 kişinin yaralandığı bildirildi. 
     Suudi Arabistanlı hastane yetkilileri, batılılar ile yabancıların bulunduğu binalara yönelik saldırı sırasında en az 50 kişinin yaralandığını belirttiler. 
     İsmi gizli kalmak koşuluyla açıklamada bulunan bir hastane yetkilisi, ''Ne kadar yaralı olduğunu bilmiyoruz, ancak bize şimdiye kadar 50 yaralı geldi ve bu sayı giderek artıyor'' dedi. 
     
</TEXT>
</DOC>
