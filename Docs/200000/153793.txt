<DOC>
<DOCNO> 153793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sonspo23.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Deplasmana yalnızca 13 futbolcuyla yolculuk... 
</HEADLINE>
<TEXT>

     İkinci Futbol Ligi B Kategorisi A Grubu'nda kümede kalma mücadelesi veren Kütahyaspor, hafta sonu deplasmanda oynayacağı Güngören Belediyespor maçına, sakat ve cezalı futbolcuların çokluğu nedeniyle 13 kişilik kadroyla gidiyor. 
     Kütahyaspor Teknik Direktörü Hikmet Demirbilek, 4 as oyuncularının cezaları, İlker ve Aydın'ın da sakatlıkları nedeniyle hafta sonu oynanacak maçta forma giyemeyeceğini, bu nedenle kadro kurmakta zorlandığını söyledi. 
     Güngören Belediyespor maçında alacakları sonuca göre ligde kalıp kalamayacaklarının belirleneceğini ifade eden Demirbilek, ''Böylesine önemli bir maça 6 as oyuncumuzdan eksik çıkacağız. İstanbul deplasmanına ceza ve sakatlıklar nedeniyle 13 kişilik futbolcu kafilesiyle gideceğiz'' dedi. 
     Demirbilek, tüm olumsuzluklara rağmen hafta sonu oynanacak maçtan galibiyet çıkarabilmek için ellerinden gelen çabayı göstereceklerini söyledi. 
     Bu arada Kütahyaspor yönetimi, Güngören Belediyespor maçının kazanılması halinde futbolculara 300'er milyon prim verileceğini açıkladı. 
     




</TEXT>
</DOC>
