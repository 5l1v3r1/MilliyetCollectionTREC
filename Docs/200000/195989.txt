<DOC>
<DOCNO> 195989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/guncel/gun01.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul doğumlu ABD'li profesör, sinagog saldırılarını Milliyet'e yorumladı 
</HEADLINE>
<TEXT>
   'El Kaide terörü ayrım yapmıyor' 
   Saldırıları büyük bir ihtimalle El Kaide'nin düzenlediğini söyleyen Prof. Henri Barkey, "Birkaç Musevi'yi öldürmek için Müslüman kanı da dökerler" dedi 
      
   Lehigh Universitesi Uluslararası İlişkiler Bölümü Başkanı ve Clinton yönetiminde ABD Dışişleri bünyesinde, Türkiye ve bölgesine ilişkin olarak siyaset planlamasından sorumlu olarak çalışan İstanbul doğumlu Profesör Henri J. Barkey, sinagog saldırılarını Milliyet için yorumladı Ben İstanbullu bir Musevi ve Neve Şalom Sinagogu'nda barmitzva törenini 13. yaş kutlaması yapmış birisi olarak, cumartesi günkü olayların dehşetini uzaktan da olsa çok yakındaymış gibi hissettim. 
   Bu iki olay, bir süredir gelişen, büyük bir ihtimalle El Kaide örgütünün düzenlediği, bir terör zincirinin son emareleri. Bundan önce Müslüman ülkelerde Musevi kurumlarına yönelik, El Kaide'nin büyük zayiat veren bombalama olayları olmuştu. Örneğin Tunus' ta sinagog bombalanmış, Fas Kazablanka'da Musevi ve İspanyol kurumlarının binalarını mahveden bomba olayları olmuştu. Bu açıdan, Türkiye'de böyle bir eyleme girişmiş olmaları pek saşırtıcı değil. 
   
   Daha fazla önlem alınabilirdi 
   Önlem alan güvenlik güçlerinin daha fazla önlem alması herhalde mümkündü. Tunus ve Fas'taki olaylar, ki orada da park edilmiş arabalar ve bomba dolu suikast kamyonları kullanılmıştı, herkesi uyandırmalıydı. Zira El Kaide'nin amacı Müslüman ve Müslüman olmayanlar arasındaki bölünmeleri pekiştirmek, Musevi düşmanlığını kuvvetlendirmek ve mümkün olduğu kadar fazla insanı öldürmek. Birkaç Museviyi öldürmek için Müslümanların da kanını dökmek onlar için önemli değil. Dolayısıyla, İstanbul'daki saldırının kurbanlarından bahsederken, bu kadar Müslüman veya bu kadar Musevi öldü ve yaralandı demek El Kaide'nin amacına hizmet etmek demektir. Ölen ve yaralıların hepsi Türk vatandaşlarıydı. 
   Türkiye gün geçtikçe teröre karşı savaşta ister istemez en önemli alanlardan birini teşkil edecek. Bunun sebebi de basit. Şu anda Türkiye'de Ortadoğulu, Arap, Afrikalı ve Pakistanlı gibi Avrupa'ya ulaşmak isteyen yüzbinlerce mülteci var. Bunların arasında El Kaide gibi örgütlerin mensubu olanlar olabilir. İşte bunun için Türk güvenlik güçlerinin bu bombalamalardan haberdar olmamaları anlaşılabilir. Bu bomba olayları, Türk - ABD veya Türk - İsrail ilişkilerinin kuvvetli olmasından ileri gelmiyor. El Kaide saldırabileceği her yere saldırmaya çalışırken aslında, bu ilişkileri zedeleyeceğini tahmin etmiyordur. Saldırılar daha çok kendi varlığını ve kabiliyetlerini ispatlamaya yöneliktir. 
   
   'Mağduriyetler giderilecek'    MEHMET DEMİRKAYA İstanbul 
   Beyoğlu Belediye Başkanlığı'nda Başbakan Yardımcısı M. Ali Şahin, İçişleri Bakanı Abdülkadir Aksu, Sağlık Bakanı Recep Akdağ ve Bayındırlık Bakanı Zeki Ergezen ile buluşan Başbakan Recep Tayyip Erdoğan, yaklaşık 100 metre mesafedeki Türkiye Hahambaşılığı'na giderek İsak Haleva'yı ziyaret etti. Hahambaşılığı ziyaret eden ilk başbakan olan Erdoğan, "Terörü elbirliğiyle çözecek ve huzuru mutlaka sağlayacağız" dedi. Beraberindekilerle Neve Şalom ile Beth Israel sinagoglarında incelemelerde bulunup Şişli Etfal Hastanesi'ndeki yaralıları ziyaret eden Erdoğan, tüm vatandaşların mağduriyetlerini gidermek için gerekli hazırlığı hükümet olarak yapacaklarını söyledi. Başbakan Erdoğan, dün La Repubblica gazetesine de demeç verdi. Saldırıların sadece Musevileri değil, Türkiye'deki barış ve istikrarı da hedef aldığını söyleyen Erdoğan, olayın uluslararası bağlantılı bir eylem görüntüsü sergilediğine dikkati çekti. 
   
   'Terörü birlikte alt edebiliriz...'    ELİF KORAP 
   Dışişleri Bakanı Abdullah Gül ve İsrail Dışişleri Bakanı Silvan Şalom uluslararası terörizme karşı ortak mücadele edilmesini istedi. "Terörizmi birlikte yeneceğimize inanıyorum" diyen Şalom, şunları söyledi "Dünyada son iki yılda gerçekleşen terörist saldırıların hepsinin arkasındaki kişilerin aslında tek olduğunu düşünüyorum. Demokratik rejime sahip ülkelerde istikrarsızlık yaratmaya çalışıyorlar." Gül de, "Türkiye'de yaşayan Museviler de bizim vatandaşımızdır. Onlara yapılan bu saldırı, Türkiye'ye yapılmıştır" dedi. 
   
   
   
</TEXT>
</DOC>
