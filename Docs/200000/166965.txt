<DOC>
<DOCNO> 166965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/guncel/gun02.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk profesör BM kadın raportörü 
</HEADLINE>
<TEXT>

     Birleşmiş Milletler İnsan Hakları Komisyonu'nun denetim mekanizmaları arasında yer alan "Kadınlara Karşı Şiddet Özel Raportörlüğü" görevine Türkiye'nin adayı Ortadoğu Teknik Üniversitesi ODTÜ Kadın Çalışmaları Bölümü Başkanı Prof. Dr. Yakın Ertürk atandı. 
     Dışişleri Bakanlığı, BM İnsan Hakları Komisyonu Başkanı Nejat el Mehdi el Haccaci'nin, 13 ülkenin adayı arasından Ertürk'ü seçtiğini bildirdi. 
     Bu seçimin Ertürk'ün İnsan Hakları Komisyonu nezdindeki herhangi bir özel raportörlük görevine atanan ilk Türk vatandaşı olması nedeniyle önem taşıdığını belirten bakanlığın açıklamasında "Ertürk'ün kazanması, Türkiye'nin kadın haklarına ve tüm dünyada kadının gelişimine atfettiği önemin de bir göstergesi olarak özel bir anlam taşımaktadır" denildi. 
     Kadınlara Karşı Şiddet Raportörlüğü, hükümetlerden, hükümetlerarası ve hükümetlerdışı kuruluşlardan kapsamlı bilgi isteme, İnsan Hakları Komisyonu'na rapor sunma, kadınlara yönelik şiddetin uluslararası, ulusal ve bölgesel düzeylerde ortadan kaldırılması için alınabilecek önlemler konusunda önerilerde bulunma yetkilerini kapsıyor. 
     

</TEXT>
</DOC>
