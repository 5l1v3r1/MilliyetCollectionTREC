<DOC>
<DOCNO> 157870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sonspo30.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray İnönü'ye 500 taraftarla gidiyor... 
</HEADLINE>
<TEXT>

     Birinci Süper Futbol Ligi'nde Beşiktaş ile Galatasaray arasında 25 Mayıs Pazar günü BJK İnönü Stadı'nda oynanacak derbi maç öncesi İl Spor Güvenlik Kurulu Toplantısı İstanbul Valiliği'nde yapılırken, Galatasaray taraftarına 500 kişilik yer ayrılacağı açıklandı. 
     Toplantıya, İstanbul Valisi Muammer Güler, İstanbul Emniyet Müdürü Celalettin Cerrah ve yetkililerin yanı sıra, Beşiktaş Kulübü adına genel sekreter İsmail Ünal, Galatasaray Kulübü adına ise ikinci başkan ve basın sözcüsü Ali Dürüst katıldı. 
     Vali Güler, yaptığı açıklamada, sezonun ilk yarısındaki maçta Galatasaray'ın Beşiktaş'a 500 bilet ayırması nedeniyle, bu hafta sonu yapılacak karşılaşmada da sarı-kırmızılı taraftarlar için BJK İnönü Stadı'nın eski açık tribününde 500 kişilik yer ayrılacağını kaydederek, şöyle konuştu 
     ''Galatasaray taraftarları biletlerini, Ali Sami Yen Stadı'ndaki Biletix gişesinden temin edebilirler. Stada gelişler için de gerekli tüm tedbirleri alacağız. Maç için 3 bin 700 polis görev yapacak. Karşılaşmanın sonucunda Beşiktaş şampiyonluğunu ilan ederse bu rakam 6 bin 700 kişiye çıkacak.'' Güler, sezonun bitmesinin hemen ardından İl Spor Güvenlik Kurulu'nun tekrar toplanacağına da değinerek, ''Kulüp yöneticileriyle bir araya gelip, artık maçlarda misafir seyirciler için kapasitenin en az yüzde 10'u kadar yer verilmesini sağlayacağız. Bugün yaşanan sıkıntıları aşacağız'' diye konuştu. 
     
     ÜNAL ''EN İYİ ŞEKİLDE AĞIRLAYACAĞIZ'' 
     Beşiktaş Kulübü Genel Sekreteri İsmail Ünal, derbi maçta Galatasaray taraftarını ve yöneticilerini Türk dostluğu çerçevesinde en iyi şekilde ağırlayıp uğurlayacaklarını söyledi. 
     Ünal, Beşiktaş ile Galatasaray arasında ilk kez şampiyonluk maçı oynanmayacağını kaydederek, ''100 yıllık bir dostluk var. Her iki takım için de önemli bir maç. Ama iki takımın da önünüzdeki sezon birlikte Şampiyonlar Ligi'nde mücadele edeceği de unutulmamalı. Bence en önemlisi de bu'' dedi. 
     Galatasaray Kulübü İkinci Başkanı ve Basın Sözcüsü Ali Dürüst ise sezon başında uygulamaya konulan bazı tedbirler nedeniyle üzücü şeylerin yaşandığını vurgulayarak, şunları söyledi 
     ''İlk maçtaki uygulamalar nedeniyle 500 kişilik yer verebilmiştik. Ama taraftar bu işin ana unsuru. Önümüzdeki sezondan itibaren bu sıkıntılar çözülecek. Beşiktaş derbi maçta hem puan olarak, hem de seyirci olarak bizden avantajlı. Biz de ligi kalan maçlarımızı kazanarak bitirmek istiyoruz. Eğer şampiyon olurlarsa da kendilerini kutlarız. Ama yarışın böyle son haftalara kadar devam etmiş olması ayrı bir güzellik. Umarız önümüzdeki sezon yine aynı şekilde, ama daha çok takımla benzer mücadeleler yaşarız.'' Dürüst ayrıca, Fenerbahçe taraftarlarının Galatasaray tribününe girerek bazı provokatif hareketler planladığı şeklinde söylentiler olduğunun sorulması üzerine, ''Ben zannetmiyorum. Bu Beşiktaş-Galatasaray maçı. Fenerbahçe taraftarının ne işi var '' diyerek sözlerini tamamladı. 
     
</TEXT>
</DOC>
