<DOC>
<DOCNO> 199184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/yasam/yas05.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka soyguncusu 'anında' yakalandı 
</HEADLINE>
<TEXT>

   Kredi kartı borçları için banka soymaya kalkışan Kahraman, olay yerine gelen polisten kaçamadı 
      MESUT IŞIK Kocaeli DHA 
   
   İstanbul Levent'teki genel müdürlüğü 20 Kasım'da intihar saldırısına hedef olan HSBC'nin Gebze şubesinde de bir soygun girişimi yaşandı. Kredi kartı borcundan kurtulmak isteyen Necati Kahraman, üzerinde bomba olduğunu söyleyerek 3 milyar 200 milyon lira aldığı bankadan kaçmak üzereyken yakalandı. Dün saat 12.00 sıralarında bankaya gelen Kahraman 36 , beline sardığı kartonları ceketinin altından göstererek, "Üzerimde bomba var" diye bağırdı ve herkesi yere yatırdı. Veznedara verdiği poşete paraları doldurtan Kahraman, güvenlik görevlisinin de tabancasını aldı. Yakında bulunan bir trafik polisinin telsizle yardım istemesi ve banka görevlilerinin de alarma basması üzerine yaklaşık iki dakikada olay yerine gelen ekipler, Kahraman'ı etkisiz hale getirdi. Emniyete götürülen Kahraman, kredi kartı borçları yüzünden soyguna giriştiğini söyledi. 
   
   
</TEXT>
</DOC>
