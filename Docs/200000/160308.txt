<DOC>
<DOCNO> 160308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/yasam/yas00.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bebeğimiz tüpte olacak sandım' 
</HEADLINE>
<TEXT>

İlk tüp bebek Ece'nin annesi Özden Çokar, yıllar sonra duygularını anlattı tüp bebeğin dünü ve bugününü değerlendirdi çocuğu olmayan eşlere bol bol öğüt verdi 
     AYŞEGÜL AYDOĞAN İstanbul 

     Bugün Dünya İnfertilite Kısırlık Günü... Türkiye çok değil daha 15 yıl önce tüp bebek konusuna yabancıydı, kısırlık kader olarak görülüyordu... Ancak, gelişen tıp, erkek ve kadında kısırlık sorununu çözen yeni yöntemler buldu. 
     İlk tüp bebek Ece, 2 kilo 450 gram olarak Ege Üniversitesi'nde 1989 yılında dünyaya geldi. Atilla - Özden Çokar'ın kızı Ece bugün 14 yaşında... O gün ameliyathaneye ağlayarak giren anne Özden Çokar 47 , yıllar sonra duygularını anlattı. 
     
     'Konuya çok yabancıydık' 
     27 yaşındayken doktorların çocuğunun olmayacağını söylediği Çokar, tüp bebek tedavisine 30 yaşında İngiltere'ye giderek başlamış. Aldığı başarısız sonuç onu yıldırmamış. Bir kez daha denemek istediği sıralarda tüp bebek yönteminin Türkiye'de de başlaması şansını döndürmüş. Bebeğini, Ege Üniversitesi'nde Prof. Dr. Refik Çapanoğlu'nun öncülüğünde kurulan Tüp Bebek Merkezi'nde dünyaya getiren Çokar, şunları anlattı 
     "Evlendikten sonra 3 sene çocuk istemedik. Daha doğrusu olmuyormuş, biz istemediğimizi zannediyorduk. İstanbul'da bilinen bütün kadın doğumcular, 'çocuğun olmaz, tüp bebeği denemen lazım' diyordu." 
     Bugün bile tüp bebek deyince akla ilk gelen 'Bebek tüp içinde mi oluyor ' sorusu o günlerde Özden Hanım'ın da aklını karıştırmış. Çokar, şunları söyledi "Acaba bir tüpe bir konuluyor, ondan sonra mı naklediliyor, ameliyatla mı oluyor bu bilmediğim bir şeydi. Yurtdışına tüp bebek için gidenler de saklıyordu. Daha sonra doktorum çocuğa bir zarar vermeyeceğini söyledi, rahatladım." 
     
     Araba sarsar, uçak bozar.. 
     Çokar, tedavi için işini gücünü bırakıp İzmir'e yerleşmiş. 1988'in ağustos ayındaki ikinci denemesinde Ece'ye hamile kalmış. Çokar, "Hamileliğim testte ortaya çıkınca sevinçten uçtuk. Sürekli yattığım için doktorlarım 'Bu daldaki elma değil ki. İnsanlar koşuyor, ata biniyor bir şey olmaz, düşmez' diyordu. Ben iki ay daha İzmir'de kaldım. Araba sarsar, uçak bozar diye İstanbul'a vapurla geri döndüm" diye konuştu. 
     
     'Rahat olun' 
     Öncelikle stresten kaçınmak gerektiğini vurgulayan Çokar, şöyle devam etti "Asla çocuğunuz olmayacak denseydi o zaman belki bir çocuk evlat edinirdim. Türkiye'de sperm bankaları da olmalı. Önce kendi çocuğunuz olma imk nı denenir olmuyorsa bir aileyi bu sevgiden mahrum bırakmak doğru değil. Doğumdan sonra hiç tanımadığım insanlar meraktan evime geldi. Ece'yi götürdüğüm bir çocuk doktoru 'Tüp bebeklerin hepsi sarışın olur bu niye esmer' demişti." 
     

</TEXT>
</DOC>
