<DOC>
<DOCNO> 179090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/spor/aspo.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç oldu, güç oldu 
</HEADLINE>
<TEXT>

   Beşiktaş, deplasmanda Denizlispor karşısında da fire vermeden yoluna devam etti. Ancak defanstaki açıklar yürekleri ağızlara getirdi 
      BİLAL MEŞE 

   
   FUTBOLUN sürprizler oyunu olduğunu dün bir kez daha tanık olduk. Denizlispor karşısında üç farklı skoru yakalayan Beşiktaş, neredeyse rehavetin kurbanı oluyordu. 
   4-4-2 sistemiyle oynayan Denizlispor, maçın başlama düdüğüyle birlikte Beşiktaş kalesine yüklendi. 10. dakikada Ersen Martin'in aşırtma topuyla buluşup, soldan Beşiktaş'ın ceza alanına giren Timuçin yerden kesti, Ömer gelişine sert vurdu. Top üstten auta çıktı. 
   12. dakikada İbrahim'in topsuz alanda Mikka'yı ceza alanı içinde düşürmesi, penaltı tartışmalarını da beraberinde getirdi. 
   16. dakikada bu kez Mustafa Keçeli'nin ceza yayı üzerinden sert şutu auta gitti. 
   Denizlispor'un baskısına bu dakikalarda "dur" diyen Beşiktaş, 17. dakikada Kaan Dobra ile 1-0 öne geçti. Giunti, sağdan hareketlenen Kaan Dobra'nın önüne yuvarladı. Tecrübeli futbolcu, kaleci Süleyman'a rağmen topu filelere gönderdi 0-1. 
   21. dakikada sahanın en çalışkan ismi Kaan Dobra sağdan indi, topu savunmanın arkasına kesti, Ahmed Hassan meşin yuvarlağı kaleci Süleyman'a teslim etti. 
   27. dakikada Timuçin, savunmayı çizgi halinde yakaladı. Cordoba ile karşı karşıya kaldı. Ancak Kolombiyalı kaleci bu tehlikeye geçit vermedi. 
   34. dakikada Giunti soldan hareketlendi, İbrahim'i gördü. Siyah - Beyazlı futbolcunun yerden sert ortasına ayak koyan Roman, topu kendi kalesine gönderdi 0-2. 
   37. dakikada Beşiktaş kalesi büyük bir tehlike atlattı. Ömer sağdan topla indi. Timuçin gelişine vurdu. Top dıştan az farkla auta gitti. 
   40. dakikada sol kanattan topla inen İbrahim'in ortasına Kaan Dobra gelişine sert vurdu. Kaleci Süleyman güçlükle kornere çeldi. 
   İlk 2-0 önde kapayan Beşiktaş, 48. dakikada farkı üçe çıkardı. Pancu soldan indi. Ceza alanına kesti. Sinan topun üzerinden atladı. Sergen uçarak kafayla topu filelere gönderdi 0-3. 
   Bu golden sonra oyunu rölantiye alan Beşiktaş, ofansta Sinan - Ahmet Dursun ikilisiyle etkili olamazken oyundan düştü, kalesinde tehlikeler yaşadı. 
   90. dakikada Emre, Coşkun'u düşürdü. Orta hakem penaltı noktasını gösterdi. Atışı kullanan İsmet şık bir vuruşla durumu 3-1 yaptı. 
   "Maç bitti" dendiği dakikalarda sahneye Roman çıktı. 90 2'de bu futbolcu Beşiktaş kalesine de topu göndererek, maçtaki ikinci golünü attı ve karşılaşma 3-2 Kartal'ın zaferiyle bitti. 
   Beşiktaş'ın dünkü sıkıntılı galibiyetinde birçok etken rol oynadı. Savunmanın gediklisi Zago, son haftalarda iyi bir çıkış yakalayan Tümer ve Kartal'ın gol fakiri Ahmet Dursun yedek kulübesinde... Ahmet Yıldırım, Pancu ve Sinan 11'de. Lucescu, Beşiktaş'ta galiba yeni bir dönem başlattı. Herhalde bundan böyle Kartal'ın 11'inde turnike sistemi oluşacak. Herkes sırayla forma giyecek. 
   
   Terör estirdi    DENİZLİSPOR maçındaki kötü futbol, Beşiktaş Teknik Direktörü Lucescu'yu çileden çıkardı. Karşılaşmanın sonunda soyunma odasına giren Rumen çalıştırıcı, "Galip geliyoruz ancak bunun sevinci yaşayamıyoruz. Son 10 dakikada hiç birinizi tanıyamadım. Hepiniz amatörce oynadınız. Üç günlük izin ikiye indi, hemen çalışmalara başlayacağız" diye konuştu. 
   BASIN toplantısında da hakemin hata yaptığını söyleyen Lucescu, aşırı sıcak, kötü hava şartları ve Ronaldo'nun sakatlığının takımı olumsuz etkilediğini söyledi. "3-0'dan sonra iyi oynamadık. Tecrübeli bir takım bunu yapmaz" diyen Beşiktaş Teknik Direktörü, "Zago'nun dışarda kalma dönemiydi. Bu iş sırayla, sırası gelen oynayacak. Takım oyunu henüz oturmadı" dedi. 
   
   Maçın adamı    Kaan Dobra 
   BIRAKIN sağ kulvarı iyi kullanmayı, yardıma koşmadığı yer kalmadı. Zorluk derecesi yüksek maçta bir gol attı, hem takımını ateşledi, hem de kendini... Tecrübeli oyuncu, ilk yarıda savunmaya kadar inerek bir de tehlike önledi. 
   
   Notlar    Hassan'a fırça 
   KAAN'A pas vermek istediği bir anda araya girip, topu kaptıran Ahmed Hassan'a Pancu çok kızdı. Rumen futbolcu, Mısırlı oyuncunun üstüne yürüyerek tepkisini dile getirdi. 
   
   'Beraberlik olurdu' 
   DENİZLİSPOR Teknik Direktörü Giray Bulak, futbol adına pozitif şeyler ortaya koyduklarını ancak ilk yarıda gol vuruşunu yapamadıklarını ifade etti. Beşiktaş'ın şanslı olduğunu belirten Bulak, "Oyunun son bölümünde beraberliğe ulaşacak pozisyonlarda bulduk, ancak değerlendiremedik" dedi. 
   
   Ronaldo sakatlandı 
   HAFTA içinde yapılan antrenmanda adalesi çeken Ronaldo'nun sakatlığı dünkü karşılaşmada yeniden nüksetti. Riske girmeyen Lucescu, Brezilyalı futbolcuyu oyundan alırken, durumunun önemli olmadığı öğrenildi. 
   
   PAF yine mağlup 
   GEÇEN yıl şampiyonluğu kazanan Beşiktaş'ın PAF'ları, dün Denizlispor'a da 1-0 mağlup oldu. Lige Samsunspor galibiyetiyle başlayan genç Kartallar, Bursaspor'a yenilmiş, Ankaragücü karşısında da berabere kalmıştı. 
   
   Şortunun lastiği koptu 
   PANCU'NUN yerine ikinci yarıda görev yapan Ahmet Dursun'un 58. dakikada şortunun lastiği koptu. Hakemden izin alan Siyah-Beyazlı futbolcu, kulübede yeni şort giyip, karşılaşmaya devam etti. 
   
   CNN Türk'e randevu 
   LUCESCU, pazartesi saat 20.30'da CNN Türk'te yayınlanan 'taraftaria' programının konuğu olacak. Rumen çalıştırıcı, Siyah - Beyazlılar hakkında merak edilenlere yanıt verecek. 
   
   Göze batanlar    AHMET YILDIRIM Yeniden 11'de sahaya çıktı. Sıkışan savunmayı ayakta tutan isim oldu. Rakip ataklarda riske girmemesi en büyük avantajıydı. 
   GİUNTİ Orta sahanın en çalışkan ismiydi. Hem savunmanın yardımına koştu, hem de ofansta kaliteli paslar attı. 
   AHMED HASSAN Oyunda kaldığı ilk yarı boyunca ne topla doğru, dürüst buluştu, ne de bir pozisyon üretebildi. 
   SERGEN İkinci yarıda oyuna girdi. Şık bir gole imzasını attı. Ofansta gollük paslar çıkardı. 
   TİMUÇİN Denizlispor'da ortaya koyduğu futbolla göze batan isimdi. Adeta arı gibi çalıştı, sık sık ofansa çıkarak gollük şutlar attı. 
   
   Denizli yandı    Dereli'ye tepki 
   BUGÜNE kadar en centilmen seyirci olarak nam salan Denizlispor taraftarı, dün Beşiktaş karşılaşmasında farklı bir tablo çizdi. Maçın 44. dakikasında, Kartal'ın ceza sahası içinde yaşanan bir pozisyonda hakem Selçuk Dereli'nin "devam" kararı vermesine Yeşil - Siyahlılar küfürlü tepki gösterdi. Bu nedenle 1 nolu anons yaptırıldı. Protestoya devam eden Denizli tribünleri devre arasında sahaya yabancı cisim yağdırdı. 
   
   Sahası kapanabilir 
   İKİNCİ yarının başlamasıyla birlikte kızgınlıklarını yine sahaya yabancı cisim atarak gösteren Denizlili taraftarlar için önce 3 nolu anons, 52. dakikada da Selçuk Dereli'nin başına gelen ayran nedeniyle 4 nolu anons yapıldı. Bu anonslar nedeniyle Denizlispor'un 2.5 milyar lira para cezası alacağı, ayrıca PFDK'ya sevk edileceği belirtildi. Disiplin Kurulu, hakem ve gözlemci raporuna göre saha kapama ya da seyircisiz oynama cezası verebilecek. 
   
   Maçın hakemi    Vasat yönetim 
   HAKEM Selçuk Dereli vasat bir yönetim gösterdi. İlk yarıda kaptan İsmet'in el kol hareketlerine seyirci kalınca, taraftar tahrik oldu. Çıkardığı kartları ve anonsları da doğruydu. Denizlispor verdiği penaltıda ise Emre'nin Coşkun'a hareketi ceza sahası dışındaydı. 
   
   Maçtan rakamlar    Türkiye Ligi'nde dördüncü yılını yaşayan Mircea Lucescu, ilk kez dört maçını da kazanarak sezona girdi. Beşiktaş da 1994-95 sezonundan bu yana ilk defa 4'te 4 yaptı.Bu sezon ilk golünü Denizlispor'a atan Kaan Dobra, Beşiktaş formasıyla attığı gol sayısını 5'e, deplasmandaki gol sayısını ise 4'e çıkarttı.Kratochvil bu sezon kendi kalesine gol atan 4. futbolcu oldu.Pancu bu sezon Beşiktaş'ta asist yapan 5. futbolcu, Giunti ise 2. asistine ulaşan ilk futbolcu oldu.İlk 4 maçta sadece Cordoba ve İlhan 90 dakika sahada kaldı.En son 1994 1995 sezonunda ilk 4 maçını kazanan Beşiktaş bu başarısına 8 sezon sonra tekrar ulaştı. 
   
</TEXT>
</DOC>
