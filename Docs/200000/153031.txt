<DOC>
<DOCNO> 153031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo14.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'den Hüsnü Çil'e hüzünlü veda... 
</HEADLINE>
<TEXT>

     Geçirdiği kalp rahatsızlığı nedeniyle önceki gün yaşamını yitiren Fenerbahçe eski yöneticisi ve spor yazarı Hüsnü Çil için, Fenerbahçe Burnu'ndaki kulüp binasında tören düzenlendi. 
     Törene Fenerbahçe Kulübü Başkanı Aziz Yıldırım ve bazı yöneticilerin yanı sıra, eski başkanlardan Ali Şen, eski yöneticilerden Gürbüz Refioğlu, Şadan Kalkavan, Orhan Keçeli, Hamdi Akın, sarı-lacivertli derneklerin yöneticileri, Çil'in ailesi ve gazeteci arkadaşları katıldı. 
     Çil'in Fenerbahçe bayrağına sarılı tabutu, kulüp binasının yanındaki Atatürk büstünün önüne konuldu. 
     Törende bir konuşma yapan eski başkanlardan Ali Şen, Çil'in çok büyük bir Fenerbahçeli olduğunu ve yaşamını yitirene kadar hep Fenerbahçe için uğraş verdiğini belirterek, ''Hüsnü Çil Fenerbahçe'ye hep verdi, almadı. İki kez ameliyat geçirdikten sonra bile Fenerbahçe'nin kötü gidişine çözüm üretmek için toplantı düzenledi. Hasta haliyle bu toplantıya katılırken, sağlam insanlar gelmedi. Gazetecilik yaşamı boyunca da hep doğruları yazdı'' diye konuştu. 
     Şen'in ardından söz alan gazeteci arkadaşları da yaptıkları konuşmalarda Çil'in vefatından duydukları üzüntüyü dile getirdi. 
     
     YILDIRIM VE MUHALEFET ARASINDA SOĞUKLUK 
     Hüsnü Çil için düzenlenen törende Fenerbahçe Kulüabü Başkanı Aziz Yıldırım ile muhalefet arasında adeta soğuk rüzgarlar esti. 
     Özellikle eski başkanlardan Ali Şen, eski yöneticiler Şadan Kalkavan, Gürbüz Refioğlu, Yıldırım'ın görevi barıkması halinde başkanlığa aday olduğunu açıklayan Davut Dişli, Fenerbahçe 2000 Derneği Başkanı Şevket Yılmaz'ın, Aziz Yıldırım ile selamlaşmamaları ve yan yana gelmekten kaçınmaları dikkat çekti. 
     Bu arada eski yöneticilerden Hamdi Akın bir ara Kalkavan'ın sohbet ettiği grubun yanına gelerek, ''Başkanla neden merhabalaşmıyorsunuz '' dedi. Bunun üzerine şadan Kalkavan da ''Adamların eli sıkılır'' yanıtını verdiği duyuldu. 
     





</TEXT>
</DOC>
