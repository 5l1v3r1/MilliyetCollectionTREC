<DOC>
<DOCNO> 167423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/siyaset/siy01.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlıkta skandal kavga 
</HEADLINE>
<TEXT>

Eski Hukuk Müşaviri Çakmak'ın dövdüğü yeni müşavir Füsun Buyuran, yedi günlük rapor aldı 
     YILDIZ YAZICIOĞLU Ankara 

     Kültür ve Turizm Bakanlığı'nda İstemihan Talay döneminde 1. Hukuk Müşaviri olarak görev yapan İsmail Sami Çakmak'ın göreve yeni atanan Füsun Buyuran'ı geçen hafta makamında dövdüğü ortaya çıktı. Kültür ve Turizm Bakanı Erkan Mumcu, Çakmak hakkında idari soruşturma açıldığını ve suç duyurusunda bulunulduğunu, ayrıca Buyuran'ın da kişisel dava açtığını bildirdi. 
     İki bakanlığın birleştirilmesinden önce 1. Hukuk Müşavirliği görevinden alınan Çakmak, avukat olarak Kültür Bakanlığı bünyesinde çalışmaya devam etti. Buyuran da Kültür ve Turizm Bakanlığı 1. Hukuk Müşaviri olarak atanırken, Çakmak'ın bu durumu hazmedemediği öne sürüldü. Çakmak, geçen hafta makam odasına geldiği kadın hukuk müşaviriyle önce sözlü olarak tartıştı, ardından da tokatlamaya başladı. Sesler üzerine odaya giren bakanlık personelinin engellediği Çakmak, hızla bakanlıktan ayrıldı. 
     Kültür ve Turizm Bakanlığı'nın Ulus Binası'nda gerçekleşen olay, Solmaz Kılıçtepe Karakolu'na da intikal etti. Adli tıptan yedi günlük "iş göremez" raporu alan Buyuran ifadesinde, "Alkollü olarak yanıma geldi, küfretti, sonra da vurmaya başladı" dedi. 
     Dayak olayının yaşandığı günden beri bakanlığa gelmeyen Çakmak'ın ifadesinin ise 1136 sayılı Avukatlık Kanunu uyarınca Ankara Başsavcılığı tarafından alınabileceği bildirildi. Olayla ilgili görevlendirilen Savcı Nuh Mete Yüksel ise, Çakmak'ın ifade vermesi için Yenimahalle semtindeki evine tebligat gönderdi. Çakmak tebligata yanıt vermeyince "firari" kabul edildi ve hakkında arama emri çıkarıldı. 
     

</TEXT>
</DOC>
