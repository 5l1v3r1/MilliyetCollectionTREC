<DOC>
<DOCNO> 198473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sontur07.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmcilerden tepki Takımlarımız dışarıda kamp yapmasın 
</HEADLINE>
<TEXT>

     Akdeniz Turistik Otelciler Birliği AKTOB Başkanı Osman Ayık, UEFA'nın Şampiyonlar Ligi'nde Galatasaray'ın Juventus ve Beşiktaş'ın Chelsea takımlarıyla oynayacağı maçların Türkiye dışında tarafsız sahalarda oynanması yönündeki kararıyla ilgili, ''Bu karar, ülke turizmimizi çok ciddi anlamda etkileyecek bir durumdur'' dedi. 
     AKTOB Başkanı Ayık, UEFA'nın Beşiktaş ve Galatasaray'ın Şampiyonlar Ligi'nde oynayacağı maçlarla ilgili verdiği kararın ülke açısından olumsuz etkileri olacağını vurgulayarak, dayanışma içerisinde ortak tepki verilmesi gerektiğini söyledi. 
     Süper Ligin 3 büyük takımı olan Beşiktaş, Galatasaray ve Fenerbahçe'nin tepki olarak bu dönemde yabancı ülkelerde kamp yapmamasını isteyen Ayık, şöyle devam etti 
     ''Bu karar ülkemizin turizmini çok ciddi anlamda etkileyecek bir durumdur. Madem UEFA bu şekilde tavır alıyor rica ediyoruz büyük takımlarımız da birlik, beraberlik ve dayanışma adına yurtdışında kamp yapmasınlar.'' Beşiktaş, Galatasaray, Fenerbahçe ve diğer tüm takımları kamp için Antalya ya da Türkiye'nin çeşitli bölgelerindeki alanlara davet eden Ayık, kamp yapmak için Türkiye'nin güzel imkanlara sahip olduğunu söyledi. 
     Ayık, bu çağrıyı ve taleplerini spor kulüpleriyle Futbol Federasyonu'na yazılı olarak ileteceklerini bildirdi. 
     
</TEXT>
</DOC>
