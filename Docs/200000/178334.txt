<DOC>
<DOCNO> 178334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/siyaset/siy02.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerküklülerden AKP'lilere Türk askeri ABD ile gelmesin 
</HEADLINE>
<TEXT>

   AKP'li Çömez ve Erdöl, incelemelerde bulunduğu Kerkük'te halkın, Türk askerini işgalci kuvvetlerle değil, kendi isteğiyle Irak'ta görmek istediklerini belirtti... 
      NAMIK DURUKAN 

   
   Kerkük'te incelemelerde bulunan AKP'liler Turhan Çömez ile Cevdet Erdöl, Iraklıların Türk askerine karşı olmadıklarını, ancak işgalci olarak gördükleri ABD ile bölgeye gelmesini istemediklerini söyledi. 
   Dün Kerkük'te 15 gün içinde temeli atılacak ve 4 ayda bitecek hastanenin arsasında incelemelerde bulunan Çömez ve Erdöl, daha sonra Kerkük Valisi Abdurrahman Mustafa'yı ziyaret etti. Kerkük'te yaşanan olaylarla ilgili soruşturma başlattığını, ancak komşu ülkelerin içişlerine karışmalarından rahatsızlık duyduklarını belirten Mustafa, "Biz her türlü öneriye hazırız" dedi. 
   Kerkük'e Süleymaniye ve Erbil'den Kürt polislerin getirildiğine ilişkin eleştirileri yanıtlayan Mustafa, "Bunlar Saddam döneminde sürgün edilenlerdir. Bunların görevi zaten polislikti" diye konuştu. 
   Halkın Saddam'ı arar hale geldiğini kaydeden Erdöl ise, şöyle konuştu "Farklı kesimlerle görüştük. Hepsinin söylediği şu, 'Türk askerini seviyoruz. Türk askerinin burada bulunmasından memnun oluruz.' Hepsinin öngördüğü şu 'İşgal kuvvetleriyle değil, Türk askeri kendi isteğiyle burada bulunsun. Türk askerinin ABD'lilerle birlikte olmasını istemiyoruz, Türk askeri işgalci değil, biz onu o sıfatla görmek istemiyoruz.'" 
   
</TEXT>
</DOC>
