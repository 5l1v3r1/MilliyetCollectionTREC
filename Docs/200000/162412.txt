<DOC>
<DOCNO> 162412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sondun02.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hillary Clinton'un kitabı çıktı ve satış rekoru kırdı.. 
</HEADLINE>
<TEXT>

     ABD'nin eski Başkanı Bill Clinton'ın eşi, New York senatörü Hillary Clinton'ın kaleme aldığı ''Yaşayan Tarih'' adlı kitap piyasaya çıktığı ilk gün 200 bin adetle satış rekoru kırdı. 
     Kitabın satışını üstlenen Amerika'nın en büyük kitapevlerinden ''Barnes Noble''dan yapılan açıklamaya göre, ilk 24 saatte sadece New York 5. caddedeki mağazada 40 binden fazla kitap satıldı. Hillary Clinton bunlardan bin kadarını imzaladı. Bu satış rakamının, roman olmayan kitaplar dalında rekor olduğu bildiriliyor. 
     New York Times gazetesinin haberinde, kitabın ülke çapında ilk gün 200 bin adet satıldığı belirtildi. 
     Kitabı basan ''Simon Schuster'' yayınevi, Hillary Clinton'a, anıları için 8 milyon dolar ödemişti. Kitabın ilk baskısını 1 milyon adet olarak planlayan yayınevi, buna ek olarak 100.000 adet daha basılacağını duyurdu. 
     Hillary Clinton'ın kitabının yurtdışındaki yayın haklarının ise 12 kadar ülkeye satıldığı bildiriliyor. Bayan Clinton'ın avukatı Robert Barnett, ''yurtdışındaki satışların da çok yüksek olmasını beklediklerini'' ifade etti. 
     
</TEXT>
</DOC>
