<DOC>
<DOCNO> 183984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/dunya/adun.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak satışa çıktı 
</HEADLINE>
<TEXT>

   Geçici Hükümet Konseyi petrol alanında faaliyet gösterenler hariç 192 Irak kamu kuruluşunu herhangi bir sınırlama olmaksızın yabancı şirketlere satıyor 
      NEVSAL ELEVLİ Londra 

   
   ABD kontrolündeki Irak Geçici Hükümet Konseyi, ekonomiyi rayına oturtmayı hedefleyen bir dizi reforma start vererek petrol hariç sanayi, sağlık ve altyapı sektörlerinde faaliyet gösteren 192 Irak kamu kuruluşunu satışa çıkardı. 
   Irak ekonomisinin hızla canlanması için yoğun bir özelleştirme kampanyası başlatan geçici yönetim, yabancı yatırımcıların istediği kadar kamu şirketinden satın alabileceğini ve k r transferinde herhangi bir sınırlama olmayacağını bildirdi. 
   Yabancı sermayenin bir 3. Dünya ülkesine ilk kez bu denli özgür bir ortamda davet edildiğine dikkat çeken İngiliz gazeteleri, söz konusu düzenlemeyi "Irak satılık" ifadesiyle okuyucularına yansıttı. 
   İngiliz gazetelerine göre, önceki gün Irak Maliye Bakanı Kamil Mubdir el Geylani tarafından Dubai'de açıklanan düzenleme, ilk olarak yabancı firmalara herhangi bir Irak şirketinin tamamını satın alma hakkı getirdi. Yabancı girişimci sadece petrol, gaz ve madencilik sektörlerinde faaliyet gösteren Irak şirketlerine talip olamayacak. 
   İkinci olarak, yabancılar elde ettikleri k rları kendi ülkelerine transfer ederken herhangi bir sınırlamayla karşılaşmayacak. 
   Yeni düzenlemede yabancılar için vergi kolaylıkları da getiriliyor. Yabancılar sadece yüzde 15'lik kurumlar vergisi ödeyecek. Yabancılar isterlerse Iraklı ortak alabilecek. Yabancıların üretimlerinde kullanacakları ham veya ara maddeleri Irak'tan temin etmeleri istenmeyecek. 
   Kamil el Geylani, Irak'ın bir an önce global ekonomiyle entegre olması ve halkın refahının sağlanması için piyasa ekonomisine süratli geçişi öngördüklerini belirterek "Yabancı sermaye gelince yeni iş sahaları açılacak. Baas rejiminin Iraklıya tanımadığı zengin olma fırsatını vereceğiz" dedi. Reform planının ABD Hazine Bakanı John Snow tarafından onaylandığı belirtildi. 
   Irak'ta savaş sırasında tahrip olan altyapı tesislerinin onarımı için şimdiye kadar açılan ihalelerin büyük bölümünü ABD Başkan Yardımcısı Dick Cheney ile iş bağlantıları olduğu iddia edilen firmalar almıştı. 700 milyon dolarlık yol, okul onarımı ihalesini Bechtel alırken Halliburton'ın yan şirketi Kellogg ve Brown and Root firması da 7 milyar dolarlık petrol tesisleri onarımı işini aldı. 
   
   Hedef yine BM'ydi 2 ölü    DIŞ HABERLER SERVİSİ 

   Iraklı sağlık görevlileri ülkenin başkenti Bağdat'ta, BM merkezi olarak kullanılan Kanal Otel'e 250 metre mesafede dün düzenlenen intihar saldırısında ölen iki kişiden birinin cesedini taşıyor. Saldırıda intihar komandosuyla bir güvenlik görevlisi öldü, 19 kişi de yaralandı. Bombalı aracı kullanan intihar komandosu, BM merkezinin otoparkına girmeye çalışırken durdurulunca otomobili havaya uçurdu. 
   
   
</TEXT>
</DOC>
