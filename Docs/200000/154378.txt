<DOC>
<DOCNO> 154378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/spor/ygokce.html </URL>
<DATE> 2003/05/04/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Luce'nin sabrı 
</HEADLINE>
<TEXT>

     Çünkü o bunu fazlasıyla haketti. 
     Her spor dalında başarı, emekle, beceriyle, sabırla kazanılıyor. 
     Beşiktaş gergin ve bol stresli maratonun en öndeki koşucusu olarak Altay önünde kuşkusuz çok emek sarfetti... Az beceri gösterdi... Tribündeki ve sahadaki herkesin sabrı tükendi... Bir kişi hariç... Mircea Lucescu'nun sabrı, herkese yetti. 
     Zaten zor bir dönem... Nouma gönderilmiş... İlhan tedavide... Santrforlardan sadece Ahmet Dursun nöbette... Takım oynamıyor, Sergen'le Ahmet Dursun ikilisi golü arıyor, bulamıyor. 
     Cordoba, Ronaldo ve ille de Zago... Bu son adını saydığım Brezilyalı üç kişilik oynadı. Savunmayı başarıyla toparladı, orta alanda oyunu planladı, hücumda herkesten çok rol aldı. Ama yine de gelmiyordu gol... Beşiktaş'ın kanatları iflas halindeydi. Kaan Dobra hayalet gibiydi. Gerisini Zago'ya bıraktı. Savunmayı boşladı, hücumu kafaya takmadı. İbrahim elbette özverili. Altay'ın kontralarında çabuk ve dikkatli... Ama hücumda bol bol tekledi. 
     Orta alanda Tümer uzun süre Sergen'le Ahmet'e beklenen servisleri yapamadı. Pasları özellikle ilk yarıda rakibe ikramdı. 
     Dünkü Ahmet'e, Tümer'e, Kaan Dobra ve İbrahim'e hiç bir antrenör bu kadar sabırla bakmaz. Atar kementi alır dışarı. Ama Lucescu bu... Adamın çok fazla seçeneği yok. Engin bir sabrı var. Kaan'a 58, İbrahim'e 67 dakika dayandı. 
     Ahmet ve Tümer'e - biraz da çaresizlikten - inandı. 
     Al sana sabrın selameti İlk gol Tümer'in sağ ayağından, Altaylı Ahmet'in göğsünden geldi. İkincisi de Beşiktaşlı Ahmet'in presinden... 
     Beşiktaş 60. dakikaya kadar Zago destekli uzun ve yüksek toplarla Altay kalabalığının içinde şişirmece gol arıyordu. Ne Sergen ne Ahmet ne de ötekiler... Bu duvarın yıkılacağı yoktu. Ama dağları delen sabır, duvarı da çökertti. Bu gollerin üretilmesinde Lucescu'nun Kaan Dobra'nın yerine Tümer'i sağa çekmesi, İbrahim'in yerine Giunti'yi sola göndermesi, Eser'i de Ahmet Dursun'la eşlemesi, oyundan çıkana kadar Sergen'le forveti beslemesi, önemli ve çözümleyici bir etken oldu. 
     Kimse iyi futbol beklemesin... Takım sakatlıklarla, kart cezaları ile maratonun sonuna koşarken, Hatice'nin yüzüne bakamıyor, sadece neticeyi kovalıyor. 
     Hakem Selçuk Dereli, Altaylı Murat Karakoç'u hangi nedenle oyundan çıkardı anlayamadık. Bunun dışında bir hatasını da saptayamadık. Ahmet'in kendi kalesine attığı golde yardımcı hakem Ekrem Kan'ın dikkati ve yer tutuşu önemliydi. Dereli de yardımcısından kuvvet alıp hiç tereddüt etmedi, golü verdi. 
     
     

</TEXT>
</DOC>
