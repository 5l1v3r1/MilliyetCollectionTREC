<DOC>
<DOCNO> 195044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/soneko16.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti Yatırım Ortaklığı'ndan Borsa'ya açıklama... 
</HEADLINE>
<TEXT>

     Garanti Yatırım Ortaklığı A.Ş., şirketin Borsa'da işlem gören hisselerinde dün ve bugünkü 1. seansta gerçekleşen yüksek değer artışına kaynak oluşturacak hiçbir özel durumun bulunmadığını bildirdi. 
     Garanti Yatırım Ortaklığı'ndan Borsa'ya gönderilen açıklamada, dünkü iki seansta ve bugün yapılan 1. seansta, önceki gün ve hafta ortalamalarına oranla dikkat çekici hareketler gözlendiği belirtilerek, ''Bu hareketlere kaynak oluşturacak hiçbir özel durumun bulunmadığı, gerektiği takdirde gün içinde kamuoyuna açıklanacaktır'' denildi Açıklamada, portföyünün hisse başına isabet eden iç değeri kamuya açıklanmış olan ve bedelli sermaye artırımı arefesinde bulunan bir ortaklığın hisse senetlerinde aniden meydana gelen bu hareketliliğin küçük yatırımcının kararlarında yanıltıcılık oluşturmaması amacıyla durumun açıklanmasının, şirket ortaklık yapısındaki özellik itibariyle şirketin yönetim sorumluluğu içinde olduğunun düşünüldüğü vurgulandı. 
     Garanti Yatırım Ortaklığı hisseleri dün toplam 1,700 lira artışla günü 11,000 liradan kapattı. Şirket hisseleri yüzde 18.28'lik artışla günün en fazla değer kazanan hissesi oldu. 
     Bugün ilk seansta da sat 11.30 itibariyle şirket hisseleri 900 lira artışla 11,900 liraya çıktı. Hisselerdeki artış oranı da yüzde 8.18 oldu. Garanti Yatırım Ortaklığı hisselerinde dünden bu yana yaşanan artış ise toplam yüzde 27.96 olarak hesaplandı. 
     
</TEXT>
</DOC>
