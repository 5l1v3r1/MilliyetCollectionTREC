<DOC>
<DOCNO> 151685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sonspo46.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Pascal Nouma'yı evine yolladı 
</HEADLINE>
<TEXT>

     Beşiktaş yönetimi, Fenerbahçe maçında gol sonrası yaptığı hareket nedeniyle büyük tepki çeken Pascal Nouma'yı kovdu. 
     Nouma'nın sözleşmesi tek taraflı olarak feshedildi. Nouma'nın sözleşmesinde yeralan bir madde nedeniyle Beşiktaş Fransız futbolcuya herhangi bir tazminat ödemeyecek. 
     Nouma'nın bu gece yada yarın ülkesine dönmesi bekleniyor. 
     Beşiktaş'ta beklenen gelişme bugün Başkan Serdar Bilgili ve yöneticilerin Ümraniye'ye gitmesi ile başladı. Teknik direktör Lucescu ile görüşen yöneticiler, kararı Romen hocaya bıraktı. Son değerlendirme sonucu Nouma ile yolların ayrılmasına karar verildi. 
     
     "TÜRK ÖRF VE ADETLERİNE UYMUYORDU" 

     Kulüp Başkanı Serdar Bilgili, BJK Nevzat Demir Tesisleri'nde gazetecilere yaptığı açıklamada, teknik kadroyla da görüştüklerini belirterek, ''Nouma'nın, Fenerbahçe maçında yaptıkları Türk örf ve adetlerine kesinlikle uygun değil. Böyle bir şeyi kaldıramazdık. Yönetim kurulu olarak sözleşmesini tek taraflı feshettik'' dedi. 
     Nouma'ya, bugüne kadar verdiği hizmetler nedeniyle teşekkür ettiklerini kaydeden Bilgili, ''Memleketine gönderilmesine karar verdik. Açıklamam bu kadardır'' diyerek sözlerini tamamladı. 

     
</TEXT>
</DOC>
