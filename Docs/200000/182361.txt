<DOC>
<DOCNO> 182361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/spor/spo01.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'a süper prim 
</HEADLINE>
<TEXT>

   Beşiktaş yönetimi, Lazio galibiyetine 30'ar bin dolar dağıtılacağını açıkladı. Futbolcular da rakiplerini eli boş göndereceklerini söylediler 
      ORHAN YILDIRIM 

   
   'Hesabımız var' 
   ŞAMPİYONLAR Ligi'nde ilk maçını İtalyan'ın Lazio takımı ile oynayacak olan Beşiktaş'ta yönetim kesenin ağzını açtı. Siyah - Beyazlı yöneticiler, galibiyet primini 30'ar bin dolar olarak belirlerken, futbolcular da üç puana kesin gözüyle bakıyor. Kaptan Tayfur, "Nasıl başlarsak öyle gideriz. Ayrıca geçen yıldan kalma bir hesabımız var" derken, Sergen, "Sekiz puan bu grupta çıkmak için yeterli. Ancak biz daha fazlasını toplayacağız" diye konuştu. 
   
   Cordoba uyardı 
   LAZİO karşısında bu kez sakin olacaklarını belirten kaleci Cordoba ise "Geçen sene bunu yapamadığımız için elendik. Acele etmeden oyunumuzu sahaya yansıtacağız. Fizik gücümüz her takımdan daha üstün. Bunu iyi kullanmalıyız" ifadesini kullandı. Malatyaspor maçı ile sahalara dönen İlhan da "Benim için bu maçın apayrı bir önemi var. Lazio önünde gollerime başlamak istiyorum. Üç puanı rahatlıkla alacağımıza inanıyorum" görüşünü savundu. 
   
   Bugün geliyorlar    BEŞİKTAŞ'IN yarın akşamki rakibi Lazio bugün İstanbul'a gelecek. İtalyan takımı özel güvenlik elemanları tarafından korunacak. Akşam İnönü Stadı'nda maçın son provasını yapacak olan İtalyan ekibinin taraftarları da yarın maça otobüslerle topluca getirilip, karşılaşma sonrası aynı şekilde direkt havalimanına götürülecek. 
   
   Ramazan'a övgü    MALATYA karşısında kaleyi koruyan ve üstün bir performans ortaya koyan kaleci Ramazan'a övgü yağdı. Teknik Direktör Lucescu, "Şansını çok iyi kullandı. Genç ve yetenekli" derken, Cordoba, "En büyük özelliği kendinden emin olup ilk maçında rahat oynaması" yorumun yaptı. Menajer Sinan Engin de "Milli takımda Rüştü'nün yedeği olacak tek isim" iddiasında bulundu. 
   
   Bilgili morali    ÜST üste gelen istifalar ile büyük bir şok yaşayan Başkan Serdar Bilgili, bugün Ümraniye'ye Tesisleri'ne gidip teknik heyet ve futbolcular ile birlikte yemek yiyecek, Lazio maçı öncesi moral aşılayacak. Bilgili'nin oyuncularla kısa bir görüşme yapıp, karşılaşmanın önemini belirteceği ifade edildi. 
   FUTBOL Sorumlusu Yıldırım Demirören ile asbaşkanlar Kıvanç Oktay ve Levent Erdoğan dün tatil için gittikleri Fransa'dan döndüler. İstifalarını veren üç yönetici takımın etkilenmemesi için bir açıklama yapmayacaklarını, ancak daha sonra gerekli bilgileri camiaya sunacaklarını belirttiler. 
   
   Pancu'ya özel görev    Teknik Direktör Lucescu, Pancu'yu Lazio karşısında takımın jokeri olarak kullanacak. Rumen hoca, hem savunmaya yardım edecek, hem de orta alanda serbest adam olarak görev yapacak. Pancu ayrıca ataklarda ileri çıkıp gol arayacak, duran topları kullanacak. Bu arada sakatlığı yüzünden takımdan ayrı kalan Ahmet Dursun'un yerine Sinan kadroya girecek. 
   
   
</TEXT>
</DOC>
