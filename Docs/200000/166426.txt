<DOC>
<DOCNO> 166426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sonspo22.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Barcelona'dan Chelseali Gallas'a teklif... 
</HEADLINE>
<TEXT>

     İngiltere Premier Ligi takımlarından FC Chelsea'nin Fransız savunma oyuncusu William Gallas'a İspanya'nın FC Barcelona takımından transfer önerisi geldi. 
     William Gallas, internet sitesine konuyla ilgili yaptığı açıklamada, henüz FC Chelsea ile sözleşme yenilemediğini, bu arada FC Barcelona'dan bir öneri aldığını belirterek, ''Chelsea'de kalmayı umut ediyorum fakat İngiliz kulübü beni bırakmak isterse bu konuda da açık kapı bıraktım'' dedi. 
     6. FIFA Konfederasyon Kupası'ndan sonra 3 hafta tatil yapacağını belirten 25 yaşındaki Gallas, dönüşünde, geleceğini belirlemek için görüşmelerde bulunacağını söyledi. 
     Fransız futbolcu, İspanyol takımını da överek, ''Barcelona her zaman Barcelona'dır. Geçmişi önemli başarılarla dolu büyük bir kulüptür'' diye konuştu. 
     
</TEXT>
</DOC>
