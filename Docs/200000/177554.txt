<DOC>
<DOCNO> 177554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/ekonomi/eko04.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK'ya Hazine bonosu başvurusu 
</HEADLINE>
<TEXT>

   Şişli Cumhuriyet Savcılığı İmar Bankası'ndaki 500 trilyon lirayı aştığı iddia edilen hayali Hazine bonoları için Sermaye Piyasası Kurulu'na başvurdu 
   İSTANBUL Milliyet 
   
   Şişli Cumhuriyet Savcılığı'nın, İmar Bankası'nın 1990 yılında Hazine bonosu alıp satma yetkisinin kaldırıldığını tespit ettiği bildirildi. 
   Buna karşın İmar Bankası'nın Bankacılık Düzenleme ve Denetleme Kurumu BDDK raporuna göre, 500 trilyon lirayı aşan Hazine bonosu vurgunu yaptığı iddia edildi. Şişli Cumhuriyet Savcılığı da, Hazine bonolarıyla ilgili Sermaye Piyasası Kurulu'na SPK başvuruda bulundu. İnceleme sonrası SPK'nın Uzanlar hakkında suç duyurusunda bulunabileceğine dikkat çekildi. 
   BDDK'nın ilk tespitlerinde İmar Bankası'nda sadece 20 milyar liralık Hazine bonosu bulunmasına karşın, Hazine bonolarında gerçekleştirilen işlem hacminin, yani alım satımların 2 katrilyon düzeyinde olduğu ortaya çıkmıştı. 
   BDDK İmar Bankası'ndaki ödemelere ilişkin yaptığı açıklamada, hayali, yani karşılığı olmayan bonolar için ödeme yapılmayacağını belirtmişti. 
   Bu durumda tasarruf sahiplerinin iflas masasına alacaklı kaydı yaptırması gerekiyor. İmar Bankası'nın iflasına karar verilmesi halinde icra iflas idaresi bir kurul oluşturacak. Alacaklılar kayıt için gazetelere verilen ilanlar yoluyla davet edilecek. Alacaklıların bu ilanların ardından iflas masasına başvuracak. Daha sonra önceliği alacaklı listesi, ardından ikinci liste hazırlanacak. İflas masası nakit durumuna göre ödemeleri yapacak. BDDK yetkilileri bu normal prosedür dışında ödeme yapılmasının ancak özel bir yasa çıkartılmasıyla mümkün olduğunu belirtiyorlar. 
   
   'Ödeme yasa ile olur' 
   Bonozedeler ile devletin Hazine'sine güvenerek yatırım yaptıklarını belirterek, paralarının ödenmesi gerektiğini savunuyor. Bu konudaki sorunun çözümü ise BDDK'nın hükümete sunacağı alternatiflere göre belli olacak. 
   Bu arada Şişli Cumhuriyet Savcılığı'nın BDDK'dan İmar Bankası'nda tutulan çifte kayıtlarla ilgili rapor beklediği öğrenildi. 
   
   
</TEXT>
</DOC>
