<DOC>
<DOCNO> 197549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/spor/spo10.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya'yı fethettik 
</HEADLINE>
<TEXT>

   Dünya Liselerarası Futbol Şampiyonası'nda Trabzon Lisesi ev sahibi Çin'i 1 - 0 yenerek mutlu sona ulaşmayı başardı 
      
   Tarihe altın sayfa 
   ÇİN'DE düzenlenen Dünya Liselerarası Futbol Şampiyonası'nda, Trabzon Lisesi zirveye çıktı. Finalde ev sahibi Çin ile karşılaşan temsilcimiz, müthiş çekişmeye sahne olan maçı 1 - 0 kazanmayı başardı. Trabzon Lisesi'ne şampiyonluğu getiren golü 28. dakikada Yavuz attı. Maç boyunca etkili futboluyla alkış alan gençlerimiz, Türkiye'ye büyük bir gurur yaşattı. 
   
   1978 yılında kaçırmıştı 
   SON 5 yılda, 3 kez Türkiye birinciliği, 2 kez de Türkiye ikinciliği elde eden Trabzon Lisesi, 1978 yılında İrlanda'nın Dublin kentinde yapılan Dünya şampiyonasında, finalde Nijerya'ya penaltılarla yenilerek ikincilikle yetinmişti. Trabzon Lisesi Müdürü Ömer Eyüboğlu, "Türk halkına böyle bir şampiyonluk yaşattığımız için çok mutluyuz" diye konuştu. 
   
   Gole boğduk    TRABZON Lisesi, şampiyona boyunca elde ettiği sonuçlarla tüm temsilcileri gölgede bıraktı. Rakip fileleri toplam 25 kez havalandıran gençlerimiz, kalesinde sadece 2 gol gördü. Ergin Keleş, attığı 10 golle krallık unvanını da elde etti. 
   
   
</TEXT>
</DOC>
