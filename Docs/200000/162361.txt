<DOC>
<DOCNO> 162361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/siyaset/siy02.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşk'ten veto çıktı 
</HEADLINE>
<TEXT>

Cumhurbaşkanı Sezer, Şenol Demiröz'ü TRT Genel Müdürlüğü için uygun bulmadı. Demiröz'ün adı AKBİL soruşturmasında geçmişti 
     ANKARA Milliyet 

     Cumhurbaşkanı Ahmet Necdet Sezer, Şenol Demiröz'ün TRT Genel Müdürlüğü'ne atanmasına ilişkin Bakanlar Kurulu kararını veto etti. 
     RTÜK'ün 22 Nisan'da TRT Genel Müdürlüğü'ne atanmak üzere Mustafa Ruhi Şirin, Mehmet Nuri Şahin ve Şenol Demiröz isimlerinden oluşan aday listesini belirlemesiyle başlayan süreç, Şahin'in BBP üyesi olduğu yolundaki tartışmalarla alevlendi ve hukuki sürecin ardından Şahin'in aday olabileceğine karar verildi. Başbakan Recep Tayyip Erdoğan'ın da, RTÜK'ten, kendisine yakın isimlerden İstanbul Büyükşehir Belediyesi Kültür ve Sosyal İşler Daire Başkanı Demiröz'ün aday listesinde yer almasını istediği ifade edildi. 
     Demiröz'ün, Atatürk'ün isminin hiç anılmadığı "Çanakkale Belgeseli"nin senaristi olmasının, daha önce Necmettin Erbakan tarafından TRT'ye aday gösterilmesinin ve AKBİL soruşturmasında adının geçmesinin de Sezer'in kararında etkili olacağı haberleri kulislere yansıdı. 
     Sezer, gerekçesinde, Anayasa Mahkemesi'nin iptal kararının ardından RTÜK ile ilgili yasal değişikliğin yapılmadığını belirtti. Sezer, kurulun aday belirleme yetkisiyle ilgili netlik olmadığını vurgulayarak, Şahin'in siyasi parti üyesi olduğunun anlaşılmasına rağmen adaylığının devam ediyor olmasının yasal olarak sakıncalı olduğuna da işaret etti. 
     
     Sonsuz veto 
     Bu vetonun ardından Hükümet, aynı ismi ikinci kez Köşk'e gönderebilir ya da RTÜK'ün yeniden aday belirleme süreci başlayabilir. Bakanlar Kurulu'ndan gönderilen atama kararnamalerini, "sonsuz" veto etme hakkı bulunan Sezer, TBMM'nin gönderdiği yasaları ise sadece bir kez veto edebiliyor. 
     

</TEXT>
</DOC>
