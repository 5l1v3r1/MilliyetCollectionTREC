<DOC>
<DOCNO> 170801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sontur39.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörler Köşk'e çıktı... 
</HEADLINE>
<TEXT>

     Ankara ve İstanbul'daki bazı üniversitelerin rektörleri, Yükseköğretim Yasa Taslağı'na ilişkin ''kaygılarını'' iletmek üzere Cumhurbaşkanı Ahmet Necdet Sezer ile görüştü. 
     Çankaya Köşkü'nde bugün gerçekleşen görüşmeye, Üniversitelerarası Kurul Başkanı ve Marmara Üniversitesi Rektörü Prof. Dr. Tunç Erem, Yıldız Teknik Üniversitesi Rektörü Prof. Dr. Ayhan Alkış, İstanbul Teknik Üniversitesi Rektörü Prof. Dr. Gülsün Sağlamer, Orta Doğu Teknik Üniversitesi Rektörü Prof. Dr. Ural Akbulut, Ankara Üniversitesi Rektörü Prof. Dr. Nusret Aras, Hacettepe Üniversitesi Rektörü Prof. Dr. Tunçalp Özgen ve Gazi Üniversitesi Rektörü Prof. Dr. Rıza Ayhan katıldı. 
     Alınan bilgiye göre, rektörler, taslağın mevcut haliyle yasalaşması halinde ''üniversitelerin siyasallaşacağı'' yönündeki endişelerini dile getirdiler. 
     Milli Eğitim Bakanlığı'yla ''ilgili'' kurum pozisyonundaki Yükseköğretim Kurulu'nun YÖK , taslakla birlikte işlevsel olarak bağlı hale getirileceğini anlatan rektörler, özellikle geçici maddelerde öngörülen ''tasfiyeye'' ilişkin endişelerini aktardılar. 
     Yeni kurulan üniversitelerde rektör adaylarını başbakanın belirlemesine ilişkin maddenin de ''siyasallaşma yönünde önemli bir adım'' olduğunu kaydeden rektörler, üniversitelerin özellikle ''mali açıdan özerkliğe'' ihtiyaç duyduğunu belirttiler. 
     
</TEXT>
</DOC>
