<DOC>
<DOCNO> 182593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/yasam/yas05.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurşunlama sebebi, 'özel kaset' iddiası 
</HEADLINE>
<TEXT>

   Arabası kurşunlanan Turanlıoğlu, "SP'li başkanın çok özel görüntüleri var. Bu yüzden beni öldürmek istediler" dedi 
      ERDAL KILINÇ İstanbul 
   
   Sultanbeyli'de bir otomobilin kurşunlanması olayını araştıran polis, SP'li Belediye Başkanı Yahya Karakaya'ya ait olduğu iddia edilen çok özel görüntülerin bulunduğu video kasediyle karşılaştı. Sultanbeyli Belediye Başkanı Karakaya'ya yakınlığıyla tanınan Ali Yakup Turanlıoğlu'nun otomobili önceki gün dört kişinin silahlı saldırısına uğradı. Organize Suçlar Şube Müdürlüğü ekipleri, saldırıdan yara almadan kurtulan Turanlıoğlu'nun, ifadesine başvurmak üzere şubeye getirdi. Turanlıoğlu'nun ifadesinde, "Bende başkan Karakaya'nın bir kadınla çok özel görüntülerinin yer aldığı video kasedi vardı. Bunu bildikleri için beni ortadan kaldırmayı düşünüyorlardı" dediği öne sürüldü. 
   
   Tutuklandı 
   Bu ifadeler üzerine Turanlıoğlu'dan çok özel görüntülerin çekildiği evin adresini alan polis, burada yaptığı araştırmada, gizli bölmeye yerleştirilmiş kamera ile çekimi sağlayan düzeneği buldu. 'Birçok sırrını biliyorum' dediği başkan Karakaya'dan, şantaj yaparak para ve bir otomobil aldığını da iddia eden Turanlıoğlu, başkanın özel kaleminde görevli N.A'nın, başkanla ilişkiye giren bir kadınla, dayatma sonucu evlenmek zorunda bırakıldığını ileri sürdü. Kasetle birlikte Sultanbeyli Adliyesi'ne sevk edilen Turanlıoğlu çıkarıldığı nöbetçi mahkemece tutuklanarak cezaevine gönderildi. Saldırıyla ilgili olarak aralarında 'Komutan' lakaplı birinin de bulunduğu 4 kişinin arandığı öğrenildi. 
   
   Başkan "Kaset de, şantaj da yok" 
   Başkan Karakaya, çok özel görüntülerin yer aldığı kaset ve şantaj iddialarının doğru olmadığını öne sürerek, "Turanlıoğlu'nun tek başına bu kadar lafı bir araya getireceğini sanmıyorum. Arkasında kim var, onu bilmek lazım. Olay tamamen düzmecedir, seçimler yaklaştığı için bizi yıpratmak istiyorlar" diye konuştu. 
   
   
   
</TEXT>
</DOC>
