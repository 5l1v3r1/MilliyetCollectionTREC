<DOC>
<DOCNO> 190316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/spor/spo02.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Samandıra sallandı 
</HEADLINE>
<TEXT>

   Teknik Direktör Christoph Daum, Bursaspor maçında yaşanan olaylar nedeniyle oyuncularına çıkıştı, "Herkes sizi konuşuyor. Oysa Fenerbahçe'nin futbolunu konuşmaları gerekirdi" ifadesini kullandı 
      YALÇIN TÜRK 

   
   Saha ortasında fırça 
   SAMANDIRA Tesisleri'nde dün Christoph Daum rüzgarı esti. Alman çalıştırıcı sabah yapılan çalışma öncesi Fenerbahçeli futbolcuları sahanın ortasında topladı ve Bursaspor maçında yaşanan olayları değerlendirdi. Kızgınlığı suratından okunan Daum'un, "Herkes futbolumuzdan çok, kavgalarınızı, yanlışlarınızı konuşuyor. Gazetelerde böyle mi yer almak istiyorsunuz" diyerek oyuncularına çıkıştı. 
   
   Tek tek eleştirdi 
   ANTRENMANIN ardından Sarı - Lacivertli futbolcularla Bursaspor maçını kasetten bir kez daha izleyen Alman çalıştırıcı tek tek yapılan hataları gösterdi. "Bundan sonra daha dikkatli davranmalısınız" diyen Christoph Daum, takımdaki oyuncuların tamamını eleştirdi. Tecrübeli hoca, "Artık söylediklerimi eksiksiz yerine getirmelisiniz. Yoksa kötü sonuçlar kaçınılmaz olur" ifadelerini kullandı. 
   
   'Artık bize gençler lazım' 
   BAŞKAN Aziz Yıldırım'a muhalefet eden Fenerbahçe'nin önde gelen isimleri önceki akşam yine bir araya geldi. Toplantıda bir konuşma yapan Yüksel Yalova artık gençlerin desteklenmesi gerektiğini bildirdi. Yalova yaklaşan kongrede vizyonu olan genç Fenerbahçeliler'in özendirilerek hizmete sokulmasının önemine değindi, Saadettin Saran'ın desteklenmesini istedi. 
   
   Tuncay'a son uyarı    SARI - Lacivertli takımın genç yıldızı son iki maçtaki gerginliğinin faturasını az daha ağır ödeyecekti. Teknik Direktör Daum dün özel olarak görüştüğü Tuncay'a "Konya ve Bursa maçlarında yaptığın disiplinsiz hareketleri kabul etmeme imkan yok. Bu olayların tekrarı halinde cezasına katlanırsın" diye konuştu. 
   GENÇ oyuncu ise Daum'dan yaptıkları için özür dileyip artık dikkatli davranacağı konusunda söz verdi. Alman hocanın Tuncay'ı kaybetmek istemediği ve bu nedenle de sabır gösterdiği öğrenildi. Daum, yöneticilere de "Ona el uzatmak zorundayım. Kısa sürede eski kimliğine kavuşacaktır" dediği kaydedildi. 
   
   Sürpriz'e buyrun    ŞÜKRÜ Saracoğlu Stadı'nda cuma günü oynanacak Adanaspor maçından önce 50. yaş gününü kutlayacak olan Teknik Direktör Daum'a Fenerbahçe taraftarı büyük sürprizler hazırlıyor. Stadı süsleyip, Dünya'nın en büyük pastasını kesmeyi planlayan Sarı - Lacivertliler şarkılarla da Alman çalıştırıcıya unutmayacağı bir gece yaşatacak. Yöneticilerin de Daum'a hediyeler vermesi bekleniyor. Bu arada Kemal de yaş gününü statta kutlayacak. 
   
   Yıldırım neşe saçtı 
   FENERBAHÇE Kulübü Başkanı Aziz Yıldırım, Kadıköy Belediye Başkanı Selami Öztürk ile birlikte Kalamış'ta yapılan Powerfull Fitness and Wellness Club adlı spor merkezinin açılışına katıldı. Yıldırım ve Öztürk, daha sonra salona girerek, yetkilerden çalışma aletleri hakkında bilgiler aldı. Bu arada bir hayli neşeli olduğu gözlenen ve espriler yapan Yıldırım'ın, tesislerin sauna bölümüne gelindiğinde, "Saunaya basın girsin" diyerek, üç gazeteciyi içeriye sokup, kapıyı kapatması herkesi kahkahaya boğdu. 
   
   
   
</TEXT>
</DOC>
