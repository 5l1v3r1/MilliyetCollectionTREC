<DOC>
<DOCNO> 164303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/yasam/yas02.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Nüfus cüzdanını göremeden öldü 
</HEADLINE>
<TEXT>

7 yaşındaki Mustafa parka giderken cipin altında kaldı. Bu yıl okula başlayacak olan talihsiz çocuğun ailesi, kaza anında Mustafa'nın nüfus cüzdanını çıkarıyordu 
     ŞÜKRAN PAKKAN, M. AKİF ERDEM İstanbul 

     Urfa'dan İstanbul'a göç eden bir ailenin yedi yaşındaki oğlu Mustafa Bakkı, parka oynamaya giderken Bağcılar'da bir cipin çarpması sonucu hayatını kaybetti. Küçük Mustafa'nın son nefesini verdiği saatlerde ise anne ve babası bu sene okula başlayacak oğullarına nüfus cüzdanı çıkarıyordu. Mustafa Bakkı, Eylül ayında ilkokula başlayacaktı. Sürekli bunun heyecanını yaşıyor, ailesine kaydının ne zaman yapılacağını soruyordu. Dört yıl önce İstanbul'a göç eden aile, henüz Mustafa'ya nüfus cüzdanı bile çıkarmamıştı. Esenler Turgutreis Mahallesi'nde oturan anne ve baba, dün Mustafa'ya kimlik çıkarmak için evden ayrıldı. Önce muhtarlığa gittiler sonra da Nüfus Müdürlüğü'nün yolunu tuttular. 
     Mustafa, kız kardeşi Hatice'yle birlikte anneannesine bırakıldı. Evin önünde oynarken Mustafa ve arkadaşı Fatih Tekin parka gitmek istedi. Ardından TEM bağlantı otoyolunun karşısında olan parka doğru yola çıktılar. Mustafa, dört yaşındaki kız kardeşi Hatice'yi de yanına aldı. 
     
     Kardeşi son anda kurtuldu 
     TEM'in Esenler - Bağcılar yol ayrımında karşıya geçmek istediler. Mustafa ve Fatih yola daldı. Ancak İbrahim Nart'ın kullandığı 34 JJS 44 plakalı cip hızını kesemeyip çocuklara çarptı. Küçük Mustafa olay yerinde can verirken, yaralanan Fatih ise İstanbul Üniversitesi Tıp Fakültesi'ne kaldırıldı. Mustafa'nın ölü bedeni yol ortasında yaklaşık 40 dakika ambulans bekledi. Ağabeyinin arkasından yola çıkmaya hazırlanan Hatice ise, bir vatandaş tarafından engellendiği için kurtuldu. 
     Mustafa'nın annesi Bilge ve Mahmut Bakkı yaklaşık dört yıl önce Urfa'dan göç ettiler. Bir süre, anneanne Zeliha İplikçioğlu'nun evinde kaldılar. Mahmut Bakkı, Urfa'da kasaplık yapıyordu, biriktirdiği parayla Bağcılar da bir kasap açtı. Ancak, yaklaşık iki hafta önce iflas edince, dükk nını kapatmak zorunda kaldı. Süpermarketlerin et reyonunda iş arıyordu. Ailenin, Mustafa dışında üç çocuğu daha bulunuyor. Mustafa'nın teyzesi Hatice İplikçioğlu, "Mustafa çok yaramaz bir çocuktu, hiç evde tutamazdık. Geceleri bile sokağa kaçardı. Okula yazılacağı için çok heyecanlıydı" dedi. 
     Bu arada Sürücü İbrahim Nart'ın üç yıl önce kız çocuğunu bir trafik kazasında kaybettiği belirtildi. 
     

</TEXT>
</DOC>
