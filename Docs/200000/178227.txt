<DOC>
<DOCNO> 178227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/soneko32.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Tüzmen Kurlarla ilgili söyleyeceklerimi söyledim 
</HEADLINE>
<TEXT>

     Devlet Bakanı Kürşad Tüzmen, kurlarla ilgili 3 ay önce yeterince konuşma yaptığını belirterek, ''O konuda söylediklerimin hep arkasında oldum, ben söyleyeceğimi söyledim'' dedi. 
     Çinli firmalarla Türk firmaları arasında imzalanan anlaşmaların ardından gazetecilerin sorularını yanıtlayan Tüzmen, şu anda yapmaya çalıştıklarının ihracat artışını sağlıklı bir şekilde devam ettirmek olduğunu söyledi. 
     Çin tarafının akıllı bir karar verdiğini ve Türkiye'nin taleplerini çok iyi değerlendirdiğini ifade eden Tüzmen, Türkiye'nin çok güzel ürünleri bulunduğunu, Çin pazarına çok güzel hizmet verebilecek durumda olduklarını belirtti. 
     Tüzmen, bugün yapılan anlaşmaların yaklaşık 200 milyon dolarlık ihracat artışı sağlayacağını kaydetti. 
     Afrika seyahatlerini hiçbir zaman kesmediklerini de anlatan Tüzmen, ''Sadece Kuzey, Güney Afrika'nın değil, Orta Afrika'nın da iyi bir şekilde değerlendirilmesi lazım'' dedi. 
     Tüzmen, 2005'te kotaların kaldırılması ve ''Çin tehdidine'' ilişkin bir soru üzerine de şunları kaydetti 
     ''Biz oraya olan ihracatımızı artırmaya çalışacağız. Herkesin kendine göre bir oyun planı var 2005 sonrası için. 2005 sonrasına iyi hazırlanmak için Dış Ticaret Müsteşarlığı ve Türkiye İhracatçılar Meclisi önemli çalışmalar yapıyor. Biz dedik Aslanı yatağında vurmak, ininde vurmak lazım diye, bu aslan da bizle birlikte işbirliği yapmaya çalışıyor. Şu anda öyle görünüyor, bunu devam ettireceğiz. Biz tehdit unsurlarını fırsat unsurları haline getirmeye çalışıyoruz. 2005 sonrasında Çin, kotasız bölgelere çok yüksek oranda ihracat artışı sağlayabilecek. Her ülke kendini buna göre ayarlayacaktır. Bütün bunları önümüzdeki günlerde yapılacak Dünya Ticaret Örgütü DTÖ Toplantısı'nda dile getireceğiz'' Taklit malları AB'nin imha edeceği yönündeki soru üzerine Tüzmen, bu konuda Türkiye'nin de sıkıntı yaşadığını, DTÖ'ye gerekli girişimlerini yaptıklarını söyledi. 
     Kotalarla ilgili bir soru üzerine de Tüzmen, şöyle dedi 
     ''Biz AB'ye kotasız satma becerisini senelerdir Gümrük Birliği anlaşması çerçevesinde gösteriyoruz. Başka ülkelerin de AB'ye kotasız satış yapması bizim oradaki rekabetimizi de etkileyecektir. Bizim yaptığımız çalışma kalitemizi, markamızı bu ülkelerde nihai alıcıya gösterebilmek, onların devamlı alıcı olmasını temin etmek.'' Bir gazetecinin ''İş bağlantılarını sağladınız, ama ihracatçılar ne diyor, bu kurlarla bu iş zor oluyor demiyor mu '' sorusu üzerine, şu yanıtı verdi 
     ''Çok zor oluyor ama şu anda açık söylemek gerekirse kurlarla ilgili konuşmaları 3 ay evvel yeterince yaptık. O konuda söylediklerimin hep arkasında oldum, ben söyleyeceğimi söyledim. Şu anda baktım o tarafta birşey yok, biz burada biraz pazar payımızı artıralım diye düşünüyorum. Nihayet ihracatçımız çok özverili çalışmalarla Türkiye ihracatını bugünlere kadar getirdi. İnşallah bu sene 40 milyar doları hep beraber geçeceğiz, bunu göreceğiz. Girdi maliyetlerini de dünya fiyatlarına getirebilirsek ihracatçının kurla ilgili bir sıkıntısı kalmaz. Biz de bütün ihracatçılarımızı Zararına ihracat artışı yap diye zorlayamayız ama onlar bugüne kadar çok gayretli çalışmalar yaptılar bu güçlükleri de hep beraber aşacağız.'' 
     
</TEXT>
</DOC>
