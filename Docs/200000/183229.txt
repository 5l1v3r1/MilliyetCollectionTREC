<DOC>
<DOCNO> 183229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sontur25.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivas katliamı sanıklarının "eve dönüş"ten yararlanmasına tepki 
</HEADLINE>
<TEXT>

     Ankara Barosu Başkanı Semih Güner, ''Sivas Katliamı Davası'' sanıklarının Topluma Kazandırma Yasası'ndan yararlanamayacaklarını belirtti. 
     Ankara Barosu'ndan yapılan açıklamaya göre, Güner ile müdahil avukatlar Şenal Sarıhan ve Mehmet Cengiz, Sivas Katliamı Davası sanıklarının Topluma Kazandırma Yasası'ndan yararlandırılmaması talebiyle Ankara 1 No'lu DGM Başkanlığı'na dilekçe verdiler. 
     Dilekçede, yasanın, pişmanlık gösteren ve somut açıklamalarda bulunan örgüt mensuplarına uygulanmasının öngörüldüğü belirtildi. 
     Örgüt üyeliğinden değil, Cumhuriyet ve laikliğe karşı başkaldırıda bulunmaktan cezalandırılan sanıkların pişmanlık göstermedikleri, diğer failleri ve olayın arkasındaki güçleri açıklamadıkları belirtilen dilekçede, bu nedenle yasadan yararlandırılamayacakları kaydedildi. 
     Davada müdahil avukat olmayan Güner'in, müdahil avukatların yetki vermesi sonucu dilekçeye imza koyduğu öğrenildi. 
     Açıklamada, Güner'in konuya ilişkin görüşlerine de yer verildi. 
     Ankara Barosu Başkanı Güner, Sivas'ta aydınları katledenlerin, Topluma Kazandırma Yasası'ndan yararlanamayacaklarını ifade etti. 
     Sanıkların yararlanma isteklerinin duruşma açılarak incelemeye alınmasının yasaya aykırı olduğunu ileri süren Güner, ''Üstelik, bu davada yargılanıp yurtdışına kaçan sanıkların başvurularının dahi bu kapsamda değerlendirilmesi, yasanın ne kadar yanlış uygulandığını göstermektedir'' dedi. 
     İncelemenin yapılacağı duruşmaya, mağdur yakınları ve müdahiller ile vekillerinin çağrılmamasını eleştiren Güner, şu görüşleri dile getirdi 
     ''Yasanın gerekçesinde, bu yasa ile toplumsal huzuru ve milli dayanışma anlayışını temel alarak terör örgütü mensuplarının topluma yeniden kazandırılması ve toplumsal huzur ve dayanışmanın güçlendirilerek devam ettirilmesinin amaçlandığı belirtilmiş ve TBMM İçişleri Komisyonu'nun raporunda, yasanın diğer amacının şehit annelerinin acılarının dindirilmesi olduğu ifade edilmiştir. 
     Yasa uygulanırken, bu gözetilmelidir. Sanık vekillerinin katıldığı ama Sivas Katliamı'nda katledilenlerin ve vekillerinin çağrılmadığı duruşmalarda verilecek kararlar, yasanın ifade edilen bu amacı ile bağdaşmayacağı gibi, kamu vicdanına da ters düşecektir. Gıyabımızda yapılacak yargılama ile şehit annelerinin acılarının dindirilmesi olanaksızdır.'' 
     
</TEXT>
</DOC>
