<DOC>
<DOCNO> 177045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sontur22.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington'un Türkiye'den Irak için beklentisi yok 
</HEADLINE>
<TEXT>

     ABD Senato Dış İlişkiler Komitesi Başkanı Senatör Richard Lugar, Türkiye'nin Irak'a asker göndermesi konusunda Washington'da bir beklenti olmadığını belirtirken, Türkiye'nin katılımının Irak'ta istikrarın sağlanmasında yardımcı olacağını söyledi. 
     Dışişleri Bakanlığı'nda Dışişleri Bakanı ve Başbakan Yardımcısı Abdullah Gül ile 45 dakika görüşen Lugar, görüşmenin ardından yaptığı açıklamada, Türkiye'nin, dün Bağdat'ta BM binasına yapılan saldırıya ilişkin bir arama-kurtarma ekibi yollama kararıyla ''muhteşem bir tepki'' verdiği belirtti. 
     Lugar, bu kararın insani yardım konusunda Türkiye'nin hassasiyetini gösterdiğini kaydetti. 
     Lugar, bir soru üzerine, ''Türkiye'nin Irak'a asker göndermesi konusunda Washington'un beklentisi yok'' derken, meclisin muhtemelen Eylül'de toplanıp Tükiye'nin menfaatine göre karar vereceğini ifade etti. 
     ''Türkiye ve ABD'nin iki güçlü ortak olduğuna inanıyorum'' diyen Lugar, Irak'ın istikrara kavuşması ve demokratikleşmesinden iki ülkenin ortak çıkarları bulunduğunu söyledi. 
     Türkiye'nin katılımından umutlu olduklarını belirten Lugar, ancak kararın Ankara'da alınacağına işaret etti. 
     Lugar, Türk askerinin Irak'ta istikrarın sağlanmasına yardımcı olup olmayacağına ilişkin bir soru üzerine, ''Türkiye'nin katılımının, Irak'ta istikrarın sağlanmasında yardımcı olacağına inanıyorum'' dedi. 
     
     BASKI DA YOK 

     ABD Senato Dış İlişkiler Komitesi Başkanı Senatör Richard Lugar'ın, Türkiye'nin Irak'a asker göndermesi konusunda Washington'dan Ankara'ya baskının söz konusu olmadığı mesajı verdiği öğrenildi. 
     Lugar'ın Dışişleri Bakanı ve Başbakan Yardımcısı Abdullah Gül ile yaptığı görüşmede, Türkiye ve ABD'nin Irak'a ilişkin işbirliği, bu çerçevede Irak'ın yeniden yapılanması ve terörle mücadele, ayrıca Kıbrıs, Türkiye'nin AB'ye üyelik süreci ve bu sürece ABD'nin desteği ile Afganistan ve Ortadoğu konuları ele alındı. 
     Türkiye'nin Irak'a asker göndermesi konusunda Washington'dan herhangi bir baskı gelmesinin söz konusu olmadığı mesajını veren Lugar, konuya ilişkin kararı Ankara'nın vereceğini kaydetti. Lugar, Türkiye'nin iç dinamikleriyle oluşacak kararı beklediklerini ifade etti. 
     Türkiye'nin tarihsel bağları olan bölgeyi iyi tanıdığına işaret eden Lugar, bu çerçevede Türkiye'nin deneyimlerinin bölgede istikrar sağlanması açısından büyük önem taşıdığını belirtti. 
     Görüşmede Türk tarafı da Lugar'a, konunun tüm boyutlarıyla değerlendirildiğini, gerekli çalışmaların yapıldığını, ancak henüz tarih belirlenmediğini iletti. 
     Lugar, görüşmede ayrıca ABD'nin, Türkiye'nin AB'ye üyelik sürecine verdiği desteği yineledi ve Türkiye'nin üyeliğinin AB'yi zenginleştireceğini ifade etti. 
     Kıbrıs sorununa da bir an önce çözüm bulunmasından yana olduklarını söyleyen Lugar, Ortadoğu barış sürecinde Türkiye'den etkin katılım beklediklerini de kaydetti. 
     
     TÜRK ARAMA KURTARMA EKİBİ BAĞDAT'A GİDİYOR 

     Bağdat'ta BM binasına yapılan saldırının ardından, yaklaşık 10 kişilik Türk sivil savunma ekibi bugün Bağdat'a gidecek. 
     Edinilen bilgiye göre, bir ABD askeri uçağıyla Bağdat'a hareket edecek ekip, enkaz temizleme ve arama kurtarma faaliyetlerinde bulunacak. 

     
</TEXT>
</DOC>
