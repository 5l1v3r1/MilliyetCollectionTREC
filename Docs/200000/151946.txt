<DOC>
<DOCNO> 151946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/ekonomi/eko01.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Transit üretimini kaptırdıkları Gölcük'ü incelemeye geliyorlar 
</HEADLINE>
<TEXT>

Transit üretimini Gölcük'teki Otosan fabrikasına kaptıran Ford Belçika Genk fabrikasının işçi liderleri bir daha iş kaybetmemek için, Gölcük fabrikasını incelemeye geliyorlar 
     ŞULE YÜCEBIYIK 

     Ford Motor Co.'nun Avrupa'daki en eski fabrikası olmasına rağmen, Transit üretimini Gölcük'teki Otosan fabrikasına kaptıran Belçikalı Genk fabrikası işçileri, "nerede hata yaptıklarını öğrenmek için" Türkiye'ye geliyor. 
     Genk'teki işçileri temsil eden 7 sendika başkanı, gelecek ay Gölcük'ü ziyaret etmek üzere Ford Otosan Genel Müdürü Turgay Durak ve Gölcük fabrikası Müdürü Nuri Otay'dan randevu aldılar. 
     Sendika temsilcileri, ziyaret amaçlarını Gölcük fabrikasındaki "işçi - işveren ilişkileri başta olmak üzere, verimlilik ve üretim kalitesinde sağlanan başarının ardında yatan faktörleri incelemek" olarak bildirdiler. 
     Turgay Durak, "yüksek maliyet ve verimsizlik" nedeniyle Transit hattını kaçırdıktan sonra Genk fabrikasında bin 500 işçinin emekli edildiğini ya da işini kaybettiğini belirterek "Belçikalı sendikacılar, bir kez daha aynı durumla karşılaşmamak için Gölcük Modeli'ni inceleyip, nerede hata yaptıklarını anlamak istiyorlar" dedi. 
     
     'Temkinli iyimseriz' 
     Durak, Transit hattından sonra üretim kapasitesinin 200 bin adete çıkacağını söyledi. Durak, 2004'ten itibaren başlayacak Transit ihracatı ile birlikte 2005'ten itibaren fabrikanın 1.6 milyar euroluk ihracat geliri elde edeceğini söyledi. Savaşın kısa sürede sonuçlanmasının piyasaları olumlu yönde etkileyeceğini anlatan Durak, "Temkinli iyimseriz" diye konuştu. 
     


EKONOMİ 



























</TEXT>
</DOC>
