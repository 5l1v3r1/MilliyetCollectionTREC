<DOC>
<DOCNO> 155950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sondun06.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Myers Irak ordusu, özel kuvvetlerin dağılmasıyla başlayacak 
</HEADLINE>
<TEXT>

     ABD Genelkurmay Başkanı Orgeneral Richard Myers, Irak ordusunun yeniden yapılanmasının, Cumhuriyet Muhafızları gibi Saddam Hüseyin'e bağlı özel birliklerin parçalanmasıyla başlayacağını söyledi. 
     Myers, Katar'ın başkenti Doha'ya giderken Hava Kuvvetleri'ne ait C-17 kargo uçağında yaptığı açıklamada, Saddam Hüseyin'i ülke içinde ve dışında koruyan, Irak ordusunun en iyi donanımlı ve eğitimli birlikleri Cumhuriyet Muhafızları'nın savaş sonrası yapılanmada yer almayacağını belirterek, ''Onlar tarih oldu'' dedi. 
     Irak ordusunda düzenli birliklerde görevli bazı askerlerin, yeni orduya girmesine izin verilebileceğini belirten Myers, tüm askerlerin, orduya alınmadan önce soruşturulacağını kaydetti. 
     Myers, Irak Hava Kuvvetleri'nin bir kısmının yeniden yapılandırılabileceğini ve devriye amacıyla küçük bir sahil güvenlik ekibinin kurulabileceğini ifade ederek, daha küçük, ancak dışarıdan gelecek tehditlere daha etkili bir şekilde karşı koyabilecek bir ordu oluşturmayı amaçladıklarını bildirdi. 
     ABD'nin, Irak yeniden yapılanmasını ve ülkede istikrarın sağlanmasında daha fazla ülkenin askeri anlamda katkıda bulunmasını istediğini belirten Myers, Pentagon'un, bu sürecin masrafını tek başına üstlenemeyeceğini söyledi. 
     ABD Genelkurmay Başkanı Orgeneral Richard Myers'a, Katar gezisinde birlikte uçtuğu, Irak'ta oluşturulacak sivil yönetimin başına atanan eski Dışişleri Bakanlığı yetkilisi L. Paul Bremer eşlik edecek. 
     
</TEXT>
</DOC>
