<DOC>
<DOCNO> 157491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sonspo06.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Lucescu ile daha az gol yiyip, daha az gol attı... 
</HEADLINE>
<TEXT>

     Sezon başında Galatasaray'dan ayrılıp Beşiktaş'ın başına geçen teknik direktör Mircea Lucescu, geçen sezon başarısız bir grafik çizen Beşiktaş'ı adeta baştan yarattı. 
     Geçen sezon ligin 32. haftası sonunda 62 puan toplayabilen ve lider Galatasaray'ın tam 10 puan gerisinde 3. sırada yer alan siyah-beyazlılar, bu sezon Lucescu ile aynı sürede 17 puan daha fazla toplayıp 79 puana ulaştı ve en yakın rakibine 5 puan fark atarak, son 2 haftaya lider girdi. 
     
     36 GOL 18'E İNDİ 

     Lucescu'lu Beşiktaş, gol yeme oranında da geçen sezona göre çok daha başarılı oldu. 
     Rumen teknik adam, savunmayı İtalya'nın AS Roma takımından transfer edilen Antonio Zago ve Kolombiyalı kaleci Oscar Cordoba ile güçlendirirken, geçen sezon 32. hafta sonunda 36 gol yiyen siyah-beyazlılar, bu sezon ise kalesinde 18 gol gördü. 
     
     GOL YOLLARINDA SIKINTI 

     Birinci Süper Lig'in en az gol yiyen takımı olan Beşiktaş, Lucescu döneminde gol yollarında geçen sezona oranla daha başarısız bir grafik çizdi. 
     Lucescu'nun oyun anlayışı ve golcü futbolcular İlhan Mansız, Ahmet Dursun ve Pascal Nouma'nın istikrarsız grafikleri nedeniyle, Beşiktaş geçen sezona oranla 10 gol daha az attı. 
     Geçen sezon 32 maçta 68 gole imza atan ''Kara Kartallar'', bu sezon ise 58 golde kaldı. 

     
</TEXT>
</DOC>
