<DOC>
<DOCNO> 184053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/yazar/guclu.html </URL>
<DATE> 2003/09/23/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Hükümet samimiyet sınavından geçiyor 
</HEADLINE>
<TEXT>

   
   Başbakan Erdoğan, önceki hafta rektörler ile yaptığı görüşmede, üniversitelerin kadro sorununu çözeceği ve diğer sorunlarıyla da daha yakından ilgileneceği sözünü vermişti. Ama bir türlü arkası gelmedi. Bu yüzden üniversiteler biraz buruklar. İsteseydi, şimdiye dek on kez hallederdi görüşündeler... 
   Bu arada hükümet ile Üniversitelerarası Kurul'un YÖK yasasına ilişkin ortak çalışmaları devam ediyor. Pazar günü, uzunca bir süre görüştüler ve temel ilkeler konusunda önemli bir mesafe kaydettiler. Her iki tarafın hırçınlığı şimdilik törpülenmiş gözüküyor. Rektörler, hükümetin dayatmacı tutumundan vazgeçmesinden memnun, hükümet tarafı da rektörlerin kendileri ile aynı masa çevresine toplanmasından. Bu balayı dönemi ne kadar sürecek belli değil ama yasa teklifinin Meclis'e gelmesi pek çok şey için yeni bir başlangıç olabilir. 
   Örneğin hükümet ile üniversiteler arasındaki bu uyumlu çalışmanın ortak ürünü yasa Meclis'e aynen gelir ve hiç değiştirilmeden geçer ise aradaki güven bunalımı aşılmış olur. Bu da büyük bir dayanışmanın başlangıcı olabilir. 
   Yok eğer tüm bu ortak çalışmalardan sonra, AKP, üniversiteleri değil de tabanını tatmin edecek bir yasayı Meclis'ten geçirir ise gerginlik iyice doruğa çıkar ve aradaki tüm ipler kopabilir. 
   Üçüncü bir ihtimal ise Kemal Gürüz'ün yerine atanacak yeni başkanın her iki tarafı da rahatlatacak kararlar alarak tansiyonu düşürmesidir. Aslında YÖK yasasının tümden değişmesine hiç gerek yok. Üç, beş maddesi değiştirilerek çok önemli mesafeler kaydedilebilir. Ama bunun gerçekleşmesi için tüm tarafların saygı duyacağı bir ismin Çankaya'dan onay alması gerekiyor. Aslında şu aşamadan sonra tüm kozlar Cumhurbaşkanı Sezer'in elinde. Gürüz'ün gitmesi için çok bekledi. Hatta zaman zaman görevden almak istedi. Bu yüzden kafasında mutlaka isimler vardır. Ayrıca görünen o ki hükümet de yılbaşından önce yasal bir düzenlemeye giderek Cumhurbaşkanı'nın elindeki bu yetkiyi alma peşinde değil. Anlayacağınız her şey iç içe geçmiş durumda. Bir taraftaki gerginlik her tarafa yayılabileceği gibi, rahatlatıcı bir karar da tüm tartışmaları sona erdirebilir. 
   
   Tıkanıklık giderilsin    Üniversitelerin Başbakan Erdoğan'dan beklentileri büyük. Sorunları çözülmez ise sıkıntılı günler yaşayabilirler. Dolayısı ile bunun faturasını da hükümete çıkarabilirler. Rektörlerin, üniversitelerde yılgınlığa ve hırpalanmaya neden oluyor gerekçesi ile Başbakan Erdoğan'a ulaştırdıkları iki sayfalık pakette ilginç istekler var. İsmi bile önemli bir mesaj içeriyor 
   "Yükseköğretimde hükümetimizin yapabileceği çalışma huzurunu ve güvenini artırıcı bazı önlemler." 
   Öneriler paketinde kapalı kadroların açılmasından döner sermaye ile ilgili zorlukların kaldırılmasına, altyapı yatırımlarının azaltılmasından uluslararası törenlere katılımda bakan izni getirilmesine kadar bir dizi istem ve şikayet yer alıyor. 
   Özetin özeti Rektörler, hükümetin son haftalardaki tutumundan fazlası ile memnun. Ama ya takiye yapıyorlarsa ihtimali de hep akıllarının bir ucunda. Başbakan'ın atacağı her adım aradaki buzları eritecektir. 
   
      
   
</TEXT>
</DOC>
