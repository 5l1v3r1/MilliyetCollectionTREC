<DOC>
<DOCNO> 157633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/soneko05.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Asya piyasalarında dolar değer kaybetti... 
</HEADLINE>
<TEXT>

     Tokyo döviz borsasının bugünkü kapanışında dolar düne göre 1.10 yen değer kaybederek 115.26 yene geriledi. 
     ABD Hazine Bakanı John Snow'un sözlerinin ''ABD yönetiminin doların güçsüzlüğünden memnun olduğu'' yolunda yorumlanması üzerine, euro dolar karşısında son dört yılın en yüksek düzeyine çıktı. Dün 1.1600 dolardan kapanan euro, bugün 1.1712 dolara tırmandıktan sonra günü son dört yılın en yüksek düzeyinden 1.1688 dolardan kapadı. 
     Japonya'nın beşinci büyük bankası borca batık Resona Holdings'in kurtarılacağının açıklanmasıyla da, Tokyo menkul kıymetler borsasında Nikkei Endeksi bugün 78.16 puan binde 9.6 kayıpla 8,039.13 puana düştü. 
     Global ekonomideki belirsizlik ve SARS salgınının etkisiyle, Güney Kore borsası endeksi yüzde 2'den fazla düşüşle son üç haftanın en düşük düzeyine inerken, Avustralya, Hong Kong, Singapur ve Tayvan menkul kıymetler borsaları da değer kaybetti. 
     Doların zayıflığı, Ortadoğu'daki intihar bombacılarının saldılarının yanısıra, petrol fiyatlarındaki yükselişin devamı nedeniyle altın fiyatları son üç ayın en yüksek düzeyine çıktı. Altının ons fiyatı 5 dolar yüzde 1.4 artışla 359.25 dolara çıktı. 
     Petrol İhraç Eden Ülkeler Teşkilatı'nın OPEC üretim kısıntısı ihtimali ve Irak petrolünün dünya piyasalarına yavaş girişi nedeniyle, Amerikan Batı Teksas petrolünün varil fiyatı 14 sent artışla 29 dolar 28 sente yükseldi. 
     
</TEXT>
</DOC>
