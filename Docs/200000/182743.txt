<DOC>
<DOCNO> 182743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sontur29.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Emniyet Müdürü Merak etmeyin derbide hiçbir şey olmaz 
</HEADLINE>
<TEXT>

     İstanbul Emniyet Müdürü Celalettin Cerrah, bu hafta sonu oynanacak Galatasaray-Fenerbahçe maçında güvenlik açısından ''hiçbir şey olmayacağını'' belirterek, ''Çünkü iki kulüp de büyük kulüptür. Her iki takımın seyircileri de, taraftarları da centilmendir'' dedi. 
     Cerrah, Gaziosmanpaşa Gazi Mahallesi'ndeki Aslangazi İlköğretim Okulu'nda eğitim gören, gelir düzeyi düşük ailelerin çocuklarına giyecek yardımı dağıtılması nedeniyle düzenlenen törene katıldı. 
     Törenin ardından gazetecilerin sorularını yanıtlayan Cerrah, ''bu hafta sonu Olimpiyat Stadı'nda oynanacak Galatasaray-Fenerbahçe maçıyla ilgili alınan önlemlerin'' sorulması üzerine, şunları söyledi 
     ''Merak etmeyin hiçbir şey olmaz. Çünkü iki kulüp de büyük kulüptür. Her iki takımın seyircileri de, taraftarları da centilmendir. Güvenlik tedbirleri en üst düzeyde olacak. Taraftarlar gelecekler maçı izleyecekler. Maçın sonu ölüm demek değildir. Bunun bilincinde olan taraftarların herhangi bir olaya sebebiyet vermeyeceğine eminim. Yarın bununla ilgili toplantı yapacağız.'' Cerrah, geçen yıl okullarında ilk üç dereceye giren başarılı öğrenciler ile yurtlarda kalan çocukları polis araçları ile Galatasaray-Fenerbahçe maçına götüreceklerini kaydederek, şöyle devam etti 
     ''Maçta taraftarlar arasında tampon bölgemiz vardır. Bu bölgelere çocuklarımızı oturtacağız. Çocukların üzerinde hangi takımı tutuyorlarsa formalar olacak ve yan yana oturacaklar. Bundan sonraki diğer derbi maçlarda da aynı uygulamayı devam ettireceğiz. Amacımız, her iki takımın taraftarının yan yana oturabileceğini büyüklere göstermek. Bu maçta büyüklerin küçükleri izlemesini istiyorum.'' 

     
</TEXT>
</DOC>
