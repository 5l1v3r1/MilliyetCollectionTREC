<DOC>
<DOCNO> 156493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/guncel/gun03.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye merak etmesin 
</HEADLINE>
<TEXT>

İtalya ve Türkiye, Irak'ın yeniden yapılandırılmasında işbirliği yapacak 
     ABDULLAH KARAKUŞ Ankara 

     İtalya Başbakanı Silvio Berlusconi ile Başbakan Tayyip Erdoğan, Irak'ın yeniden yapılandırılmasında işbirliği yapma kararı aldı. 
     Berlusconi ve Erdoğan'ın önceki gün Başbakanlık'ta yaptıkları görüşmede, Irak savaşı nedeniyle gerilen ABD - Türkiye ilişkileri de gündeme geldi. ABD ve Türkiye arasında arabuluculuk önerisinde bulunan Berlusconi, Erdoğan'a, "Merak etme. Yakında ABD'ye gideceğim. Bush'a Türkiye ile ilgili güzel ve sıcak şeyler anlatacağım" dedi. Erdoğan'ın Türkiye'nin Irak'ın yeniden yapılandırılmasında yer almak istediğini belirtmesi üzerine Berlusconi, Irak için ortak proje sunma önerisinde bulundu. İki Başbakan, Irak'ın yeniden yapılandırılmasında işbirliği yapma konusunda görüş birliğine vardı. 
     Müzakere tarihi olan 2004'ten sonra Türkiye'nin hızla AB'ye katılımının sağlanacağını belirten Berlusconi, "AB, ABD karşısında ikinci sınıf topluluk hissinden kurtulmak istiyorsa, genişlemeyi sağlamalıdır. Böylece siyasi, ekonomik ve askeri güç olacaktır" diye konuştu. 
     
Eşofmanla gitti      Geceyi Çırağan Sarayı'nda geçiren İtalya Başbakanı Silvio Berlusconi, saat 11.00'de otelden çıktı. Lacivert eşofman, aynı renk mont, başında mavi şapkası ve siyah spor ayakkabıyla dikkat çeken Berlusconi, hiçbir yere uğramadan sahil yolunu takip ederek Atatürk Havalimanı'na gitti. Berlusconi'nin, son derece neşeli olduğu gözlendi. 

</TEXT>
</DOC>
