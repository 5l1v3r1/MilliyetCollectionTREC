<DOC>
<DOCNO> 152245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/spor/spo01.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
HEM SUÇLU, HEM GÜÇLÜ 
</HEADLINE>
<TEXT>

Beşiktaş'tan gönderilen Nouma, şimdi de Siyah-Beyazlılar'dan para koparmaya çalışıyor. Menajerini çağıran Fransız oyuncu, "Teknik direktörün raporu olmadan ceza verilemez" maddesine güveniyor 
     ORHAN YILDIRIM 

     Ayıbı ve parası 
     FENERBAHÇE maçında yaptığı ayıpla yetinmeyen Pascal Nouma, şimdi de Beşiktaş'tan para koparmanın peşine düştü. Gol sevinciyle birlikte yaptığı hareket sonrasında binbir özür dileyen Fransız futbolcu, sözleşmesi bitmeden gönderildiği haberini almasının ardından olayı makul karşılamıştı. Konuyla ilgili herhangi bir yorum getirmezken, sadece taraftarın gönlünü almıştı. 
     
     Sonradan uyandı 
     GÖNDERİLMESİ konusunda Lucescu'nun bir raporunun olmadığını öğrenen Nouma çabuk uyandı. Sözleşmesindeki, "Teknik direktörün raporu olmadan ceza verilemez" özel maddesini devreye sokan Pascal, menajeri Chantal'ı İstanbul'a davet etti. Menajerin Beşiktaş'ı FIFA'ya şikayet edeceği ve maddi - manevi tazminat davası açacağı belirtildi. 
     
Kartal'a alkış      İSPANYOL medyası, Pascal Nouma'nın çirkin hareketi nedeniyle sözleşmesinin feshedilmesine alkış tuttu. Marca Gazetesi, haberi tam sayfa vererek, "Nouma edepsizliğin bedelini ödedi" diye yazarken, Fransız futbolcunun artık başka bir ülkede futbol oynamasının çok zor olduğunu vurguladı. El Mundo Deportivo, belki de dünya futbolunda ilk kez böyle bir karar alındığını belirterek, Avrupa'daki kulüplerin de bu örnek kararı desteklemesi gerektiğini yazdı. 
     
Beşiktaş gün sayıyor      Ligin son haftalarında korkulu rüya görmek istemeyen Beşiktaş işi sıkı tutuyor. Elazığspor karşısında da üç puan alıp, haftayı kayıpsız kapamak isteyen Siyah - Beyazlılar dün basına kapalı bir taktik çalışması yaptı. Kartal, bu sabah yapacağı antrenmanın ardından özel uçakla Elazığ'a gidecek. Takımda kart cezalısı İlhan dışında eksik bulunmuyor. Maldaraşanu'nun da sakatlığının geçtiği ve forma giyebileceği ifade edildi. 
     
Nouma'ya para cezası      BEŞİKTAŞ - Fenerbahçe maçında yaptığı hareket nedeniyle hakkında savcılıkça soruşturma başlatılan Fransız futbolcu Pascal Nouma'ya, 86 milyon lira para cezası verildi. Metin Çakmak isimli vatandaşın suç duyurusu üzerine İstanbul Cumhuriyet Savcısı Emin Ateşağaoğlu tarafından, TCK'nın 576. maddesi kapsamında başlatılan soruşturmada, söz konusu suçun TCK'nın 119. maddesinde yer alan "ön ödeme" kapsamında bulunduğu gerekçesiyle, Nouma'ya 86 milyon lira ön ödeme emri çıkarıldı. Eğer Nouma, ödeme emrinin gereğini 10 gün içinde yerine getirmezse, hakkında dava açılacak. 
     
'Şampiyonluk bizim hakkımız'      KARTAL'I son haftalarda uçuran, futbolu ve golleriyle konuşturan Sergen, ligde arkaya doğru baktıklarında, şampiyonluğu hak ettiklerini söyledi. "Bulunduğumuz konuma tesadüfen gelmedik" diye konuşan süper solak, "Hem dışarıda, hem içeride, hem de kupada mücadele etmemize rağmen zirvedeki yerimizi korumayı bildik. Oynadığımız fubol ortada. Ancak mutlu sona ulaşmak için tüm maçları kazanmalıyız" yorumunu yaptı. 
     
Ne de olsa tecrübe      LUCESCU, Diyarbakır maçından sonra MİLLİYET'e yaptığı açıklamada Gençlerbirliği'ni eleştirmiş "Bu futbollarıyla UEFA ya da Şampiyonlar Ligi'nde her maçta 6 - 8 gol yerler. Çünkü geride iki kişi bırakarak 8 kişi ile hücuma çıkıyorlar" demişti. Ersun Yanal da motivasyon için bu haberi kulübün duvarına astırmıştı. Ancak Rumen hocanın tecrübesini konuşturduğu, kupa finalindeki Trabzonspor maçında ortaya çıktı ve Gençlerbirliği aynı futbolla, tarihi farktan zor kurtuldu. 
     
Üç Fenerli iddiası      FENERBAHÇE'DE kadro dışı bırakılan ve takımdan ayrı çalışan Yusuf ve kaleci Oğuz ile sezon sonunda sözleşmesi bitecek olan Ceyhun'un Beşiktaş ile flörtte olduğu iddia edildi. Siyah - Beyazlılar'ın Menajeri Sinan Engin'in üç futbolcuyla da anlaşma sağladığı, lig bitiminin ardından imza atacakları belirtildi. 
     
Serdar Bilgili Şaibeli şampiyonluk istemem      KADIKÖY 100. Yıl Beşiktaşlılar Derneği'nin açılışını yapan Beşiktaş Başkanı Serdar Bilgili, buradaki sözleriyle bazı çevrelere gönderme yaptı. Divan Kurulu Başkanı Şeref Nasır ve yönetici Behçet Ümitlen'in de yer aldığı açılışta konuşan Bilgili, "Beşiktaş her zaman ahlaki değerlere sahip çıkmış ve bu yolda öncülük etmiştir. 100. yılımızda şaibeli şampiyonluk istemiyorum. Bu yolda gereken herşeyi yapmaya hazırız" dedi. 
     


SPOR 



























</TEXT>
</DOC>
