<DOC>
<DOCNO> 167365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sontur22.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'den İçişleri Bakanı Aksu'ya soru önergesi... 
</HEADLINE>
<TEXT>

     CHP Ankara Milletvekili İsmail Değerli, İçişleri Bakanı Abdülkadir Aksu'ya, Ankara Büyükşehir Belediyesi Gaz Dairesi'nin, 2003 yılı yatırım programında sayaç için herhangi bir ödenek öngörülmemesine ve stoklarında da 132 bin adet ön ödemeli elektronik sayaç bulunmasına karşın 250 bin adat yeni sayaç alımı için ihaleye çıkmasının gerekçelerini sordu. 
     Değerli, TBMM Başkanlığı'na sunduğu yazılı soru önergesinde İçişleri Bakanı Aksu'ya, yerel seçimler öncesinde bir sonraki yönetimi de bağlayacak böylesi kararlar alınmasını doğru bulup bulmadığı sorusunu yöneltti. 
     CHP'li Değerli Aksu'dan şu sorulara da yanıt vermesini istedi 
     ''Bugüne kadar mekanik sayaç kullanan abonelerden kaç tanesi ön ödemeli elektronik sayaçla mekanik cihazlarını değiştirmiştir 
     Mekanik sayaçların elektronik sayaçlarla değiştirilmesi konusunda mevzuattan kaynaklanan bir zorunluluk var mıdır Böyle bir zorunluluk yoksa 250 bin sayaca ihtiyaç olduğu yönünde alınan kararda dikkate alınan, mevcut 130 bin sayaç kullanan aboneden 85 bininin bu sayaçlarını 2003-2004 yıllarında elektronik sayaçla değiştireceğine ilişkin Abone İşleri Daire Başkanlığı'nın yapmış olduğu öngörüler hangi kriterlere dayanmaktadır 
     Gaz Dairesi Başkanlığı'nın 24.2.2003 tarihli yazısında 60 bin yeni doğalgaz abonesi yapılmasının planlandığı belirtilirken, aynı brimin 10.3.2003 tarihli yazısında bu rakamı 108 bin olarak değiştirmesinin ortaya çıkardığı çelişkinin gerekçeleri nedir 
     1995 yılından itibaren Ankara Büyükşehir Belediyesi hangi fiyatlarla, hangi firmalardan elektronik sayaç almıştır, bu firmaların ortaklarının isimleri nedir 
     Yeni sayaç alımlarının da daha önce adı Alfa Gaz olan Elektro Med adlı firmadan yapılacağına ilişkin iddialar doğru mudur '' 
     
     MELİH GÖKÇEK... 

     CHP Grup Başkanvekili Mustafa Özyürek, Ankara Büyükşehir Belediye Başkanı Melih Gökçek için gerekli yasal işlemleri yapmadığı gerekçesiyle İçişleri Bakanı Abdülkadir Aksu hakkında Meclis Soruşturma açılması için önerge vereceklerini bildirdi. 
     Özyürek, Ankara Büyükşehir Belediye Başkanı Melih Gökçek'in Akay kavşağı ve Eskişehir yolunu genişleterek ulaşım sorununu çözeceğini ilan ettiğini, daha sonra ise Ankaray projesini gündeme getirdiğini söyledi. Gökçek'in daha sonra bu projelerden vazgeçerek, metro projesine döndüğünü anlatan Özyürek, ''diğer projelerle devletin kaynakları heba edilmiştir'' dedi. 
     Çayyolu bölgesine metro yapılmasının doğru bir proje olduğunu ve bunun ilk kez 1993 yılında dönemin Belediye Başkanı Murat Karayalçın tarafından hazırlandığını ifade eden Özyürek, şunları söyledi 
     ''Büyük paralar harcadığı iki projeden vazgeçilmiş ve metro projesine gelinmiştir. Bu doğru bir yaklaşımdır ancak yanlış olan, Emniyet Genel Müdürlüğü önüne yapılması gereken metro durağının Meclis bahçesine alınmasıdır. 
     Meclis, koruma altında olan bir nevi SİT alanıdır. Koruma kurullarından izin alınması gerekir. Ayrıca Meclis'i yapan mimarın mirasçılarından da izin alınması şarttır. 
     Melih Gökçek değişik projelerle uğraşarak, Çayyolu'na metronun gidişini 10 yıl geciktirmiştir. Durmadan proje değiştirerek, kamu kaynaklarını israf etmiştir.'' 
     
     ÖNERGE 

     Ankara Büyükşehir Belediyesi'nin yaptığı çalışmalarla ilgili bir soruşturma önergesi hazırladıklarını bildiren Özyürek, yapılanların gün ışığına çıkmasını ve sorumluların hesap vermesini istediklerini kaydetti. 
     Özyürek, TBMM Yolsuzlukları Araştırma Komisyonu'nun İstanbul ve Ankara Büyükşehir Belediyeleri'ndeki yolsuzluk iddialarını gündemine almasını beklediklerini, ancak İçişleri ve Adalet Bakanlıklarının bu konulardaki dosyaları Komisyon'a göndermediğini söyledi. 
     
     DOĞAL GAZ SAYAÇLARI 

     Ankara Büyükşehir Belediye Başkanı Gökçek'in, 2003 yılı EGO bütçesine doğalgaz sayacı alımı için tahsisat konulmamasına rağmen, otobüs alımı için konulan 71 trilyon lirayı aktararak, 250 bin doğalgaz sayacı alacağını iddia eden Özyürek, ''1995 yılından beri bu saatleri Alfagaz, yeni adıyla Elektromed firmasından almaktadır. Bu konuda çeşitli iddialar basın tarafından ileri sürülmüşken, bu ihale yine aynı firmaya mı verilecek '' diye sordu. 
     
     DOKUNULMAZ 

     Özyürek, Gökçek'in ''müthiş bir dokunulmazlık içinde'' olduğunu iddia ederek, ''nedense hiç kimse ondan hesap soramıyor. Çeşitli partilere yanaşmak için sonu israfla bitecek projelere giriyor'' dedi. 
     Meclis Başkanlık Divanı'nın, TBMM bahçesine metro durağı yapılmasını kabul etme kararını da üzüntüyle karşıladığını kaydeden Özyürek, bu durağın yapılmasını önlemek için her türlü girişimde bulunacaklarını söyledi. 
     CHP Ankara Milletvekili İsmail Değerli de Gökçek'in 30 Temmuz'da 250 bin doğalgaz sayacı alamı için ihaleye çıkacağını ve ihaleyi Elektromed firmasının kazanacağını öne sürdü. 
     
     SORUŞTURMA ÖNERGESİ 

     Özyürek'in gelecek hafta TBMM Başkanlığı'na sunacaklarını açıkladığı soruşturma önergesinde, Ankara Büyükşehir Belediye Başkanı Melih Gökçek'in devletin kaynaklarını plansız, programsız projelerle israf ettiği ve böylece milyonlarca doların heba olduğu öne sürüldü. İçişleri Bakanı Abdülkadir Aksu'nun Anayasa'nın kendisine yüklediği sorumluluğu yerine getirmediğini ve gerekli tedbirleri almayarak görevini kötüye kullandığını iddia edilen önergede, bu yüzden Bakan Aksu hakkında Meclis Soruşturması açılması isteniyor. 
     
</TEXT>
</DOC>
