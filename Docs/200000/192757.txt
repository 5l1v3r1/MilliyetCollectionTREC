<DOC>
<DOCNO> 192757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/spor/aspo.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'dan yaylım ateş 
</HEADLINE>
<TEXT>

   Cim-Bom'un Futbol Şube Sorumlusu Özer Saraçoğlu, olayların çok çirkin olduğunu söyledi, "Yaşananlar Fenerbahçe-Galatasaray rekabetinin dışında kalmanın ezikliğidir" dedi 
      HALİL ÖZER 

   
   Ağır eleştiriler 
   GALATASARAY cephesi, Beşiktaş derbisinin ardından yaşanan olaylara tepki gösterip, ezeli rakibine verdi veriştirdi. Futbol Şubesi Sorumlusu Özer Saraçoğlu, Beşiktaş'ın ezeli rekabetin dışında kalmanın verdiği eziklik yüzünden yanlış adımlar attığını iddia etti. Saraçoğlu, "Yıllardır unutulmanın sıkıntısını yaşıyorlar. Ancak rekabete bu yolla değil, futbolla girilir" dedi. 
   
   'Taklit ettiler' 
   SARAÇOĞLU, bugüne kadar Ali Sami Yen'in koridorlarında asla olay çıkmadığını hatırlattı. Özer Saraçoğlu şunları söyledi "Beşiktaş, Avrupa'da da rakip olarak gördüğü Galatasaray'a karşı, centinmenlik dışı tavırlarla, duygularını bastırmaya çalıştı. Rakibimiz daha önce yaşanan soyunma odası krizlerini taklit etti. Bu taktikleri değiştirsinler" diye konuştu. 
   
      Lise tepkisi 
   İKİNCİ Başkanı Ali Dürüst, Beşiktaş tribünlerine asılan pankartlara ateş püskürdü. Dürüst, "Mekteb - i Sultaniye, vatan haini" yazısının Beşiktaş yönetiminden habersiz asılmasının mümkün olmadığını dile getirdi. Dürüst şunları söyledi "Beşiktaşlılar lisemize gelsin ve öğrencilik yıllarında Çanakkale'de şehit düşen gençlerimizi görsün, öğrensin." 
   
   Tezgah iddiası    Sivil bir kişiden tokat yiyen Galatasaraylı Ayhan, iyi organize edilmiş bir tezgaha düştüklerini belirtti 
   CÜNEYT KARAKAYA 

   'Resmen seyrettiler' 
   GALATASARAYLI Ayhan, Beşiktaş karşılaşmasından sonra yaşanan olayların tamamen tezgah olduğunu dile getirdi. Sahaya küfürlerle çıktıklarını belirten Ayhan, Beşiktaşlı yöneticiler Yıldırım Demirören ile Kıvanç Oktay'ın alkollü olduğunu ve kavgayı ayırmak yerine izlediğini iddia etti. Başarılı oyuncu, "Bu, insanın aklına organize bir girişim olduğu ihtimalini getiriyor" diye konuştu. 
   
   'Futbolcu yoktu' 
   SOYUNMA odasındaki güvenlik tedbirlerini de değerlendiren Ayhan Akman, "Ne ilginçtir futbolcu hariç herkes koridorlarda geziyordu" diye konuştu. Galatasaray'ın tecrübeli ismi şunları söyledi "Soyunma odasında kesinlikle can güvenliği yoktu. Adamın elinde bıçak olsa ne yapacaktık Beşiktaş'tan bir geçmiş olsun telefonu gelmemesi olaylar kadar üzücü." 
   
   Ümit sürprizi    Galatasaray'da sezonu kapattığı iddia edilen yıldız futbolcu dün çift kale maça katılıp, kendini denedi 
   ERHAN TELLİ 

   Hakan sakatlandı 
   SARI- Kırmızılı takım, Beşiktaş beraberliğinin ardından Olympiakos maçının hazırlıklarına başladı. Derbide 90 dakika forma giyen oyuncular düz koşu yaparken, ayak parmağı ezildiği için krampon giyemeyen Hakan Şükür çalışmaya katılmadı. Florya'da günün sürprizini Ümit Karan yaptı. Sezonu kapattığı iddia edilen tecrübeli futbolcu, çift kale maçta kendini denedi. 
   
   Zeynep neşelendirdi 
   ANTRENMANIN yıldızı attığı gollerle Baliç oldu. Hakan Ünsal çift kalenin son 10 dakikasında soyunma odasına gönderilirken, sakatlanan Ömer Erdoğan çalışmayı yarıda bıraktı. Bu arada Hakan Şükür'ün kızı Zeynep, esprileriyle antrenmanın neşe kaynağı oldu. Terim'in "Doktor hanım" diyerek çağırdığı Zeynep, "Ben doktor değilim, babamın kızıyım" sözleriyle herkesi güldürdü. 
   
   Şansa inanmam    YORGO KIRBAKİ-ATİNA 

   TEKNİK Direktör Fatih Terim, Olympiakos maçı öncesinde Yunanistan'da yayınlanan Etnos gazetesine özel röportaj verdi. Terim, sonuç açısından iyimser olduğunu belirterek, "Ben şansa inanmam. Futbol bu. Oyunu baştan sona kontrol edebilirsin. Biraz gevşersen rakip seni cezalandırabilir. Bu yüzden dikkatli olacağız" dedi. Tecrübeli hoca, haberde daha önce Yunanistan'tan teklif aldığını da belirtti. 
   
   Dört dörtlük    GALATASARAY'IN tecrübeli eldiveni Mondragon kalesini 4 maçtır gole kapadı. 8. haftada Akçaabat Sebat ile oynanan maçtan sonra ıslıklanan Kolombiyalı kaleci, o maçtan sonraki 360 dakikada da başarılı performansıyla takımını sırtladı. Mondragon, "Takım olarak giderek istediğimiz düzeye gelmeye başladık. Kulübümü seviyorum ve kimseyle sorunum yok" diye konuştu. 
   
   
</TEXT>
</DOC>
