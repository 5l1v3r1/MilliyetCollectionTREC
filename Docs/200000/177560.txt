<DOC>
<DOCNO> 177560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/ekonomi/eko10.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgin'in tablolarına haciz 
</HEADLINE>
<TEXT>

   Vakıfbank'a borcunu ödemeyen Dinç Bilgin'in villasında bazı eşyaların yanı sıra ünlü ressamların fırçasından çıkan tablolara da haciz geldi 
   DİNÇER ŞEREF İstanbul 
   
   Vakıfbank'tan aldıkları krediyi ödemeyen Bilgin ailesine yönelik haciz işlemleri devam ediyor. Dinç Bilgin'in evinde bulunan özel eşyalarının yanı sıra ünlü Türk ressamlarına ait 15 adet toplam 120 milyar değerindeki tablolar haciz edildi. 
   Vakıfbank'ın avukatları önceki gün Dinç Bilgin'in Sarıyer Alsit Villaları 11 numarada bulunan villasına haciz işlemleri için gitti. Daha önceki haciz işlemlerinde yaşadıkları zorluklardan dolayı tedbirli davranan avukatlar yanlarına Beşiktaş'tan uzman bir çilingir, Tarabya Polis Merkezi'nden bir ekip ve işçilerle birlikte gitti. Dinç Bilgin'in eşi Güler Bilgin'e haciz talimatı okundu. Banka avukatları evdeki antikalar için bilirkişi istedi. Bilgin'in avukatı Elif Narin, evde bulunan eşyaların Sarıyer İcra Müdürlüğü tarafından dosyadan Ömer Gökhan Ovat'a ihale edildiğini söyledi. Banka avukatlarından Meltem Kızılkaya buna itiraz ederek adresin borçlunun evi olduğunu belirterek "Evdeki eşyalar borçluya aittir. Haciz ve muhafaza işleminin yapılmasını talep ediyoruz" dedi. 
   
   15 tabloya 120 milyar 
   Bu arada eve müzeden Sanat Tarihi Uzmanı Lale Görünür gelerek evde bulunan ünlü Türk Ressamlara ait 15 tabloya 120 milyar fiyat biçti. 
   Bilgin'in evinde haciz edilen 15 tablo arasında ünlü ressam Abidin Dino'ya ait 15 milyar lira değer biçilen Kayalar adlı suluboya çalışma da yer alıyor. Bedri Rahmi Eyüpoğlu'na ait çift taraflı 71 tarihli yağlıboya tabloya 30 milyar, yine Bedri Rahmi Eyüpoğlu'na ait imzasız yağlıboya tabloya da 15 milyar değer biçildi. 
   Evdeki 34 milyar değerindeki beş televizyon, iki koltuk takımı, bir yemek masası, bir bulaşık makinası, iki kurutma makinası, bir çamaşır makinası, üç el dokuma halıda haciz edildi. 
   
   
</TEXT>
</DOC>
