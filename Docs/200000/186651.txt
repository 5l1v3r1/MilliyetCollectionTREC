<DOC>
<DOCNO> 186651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sontur17.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM'de bu hafta Irak'a asker gönderilmesini görüşecek 
</HEADLINE>
<TEXT>

     TBMM Genel Kurulu, yeni yasama yılının ikinci haftasına yoğun bir gündemle girmeye hazırlanıyor. 
     TBMM Genel Kurulu'nda, Hükümet'in göndermesi durumunda, 8 Ekim Çarşamba veya 9 Ekim Perşembe günü Irak'a asker gönderilmesine ilişkin Başbakanlık Tezkeresi görüşülecek. 
     Alınan bilgiye göre, Genel Kurul'da tezkerenin görüşüldüğü gün başkaca bir konu ele alınmayacak. Aksi yönde bir önerge olmazsa tezkerenin görüşmeleri açık oturumda yapılacak. 
     Tezkerenin TBMM'ye gönderilmemesi durumunda TBMM Genel Kurulu'nda gündemde yer alan uluslararası anlaşma ve sözleşmeler görüşülecek. 
     
     SORUŞTURMA ÖNERGELERİ 
     İçişleri Bakanı Abdülkadir Aksu ve Ulaştırma Bakanı Binali Yıldırım hakkında verilen Meclis Soruşturması önergeleri ise 7 Ekim Salı günü TBMM Genel Kurulu'nda görüşülecek. 
     Görüşmelerde, soruşturma önergesini verenlerden ilk imza sahibi milletvekili veya onun göstereceği bir milletvekili ve şahısları adına 3 milletvekili ile hakkında önerge verilen bakanlara söz hakkı verilecek. Önerge, görüşmelerin tamamlanmasından sonra oylanacak. 
     CHP, İçişleri Bakanı Aksu hakkında, EGO bütçesine otobüs alınması için konulan 70 trilyon lira ile 250 bin doğal gaz sayacı alan Ankara Büyükşehir Belediye Başkanı Melih Gökçek ile ilgili gerekli işlemleri yapmadığı gerekçesiyle soruşturma önergesi vermişti. 
     Ulaştırma Bakanı Binali Yıldırım hakkında verilen soruşturma önergesinde ise ''Geçmişte iç içe olduğu firmalarla olan ilişkisini çocukları vasıtasıyla sürdürdüğü'' öne sürülmüştü. 
     
     KOMİSYONLAR 
     Yurtdışında yaşayan vatandaşların sorunlarının belirlenmesi amacıyla kurulan Meclis Araştırma Komisyonu, yeni yasama yılındaki ilk toplantısını 7 Ekim Salı günü yapacak. 
     8 Ekim Çarşamba günü ise TBMM Bayındırlık, İmar, Ulaştırma ve Turizm Komisyonu, Bosna-Hersek, Tunus, Ukrayna ile Türkiye arasında imzalanan çeşitli konulara ilişkin uluslararası anlaşmaların onaylanmasının uygun bulunduğuna ilişkin tasarılar ile Avrupa Radyokominikasyon Ofisi Kuruluş Sözleşmesi'nin onaylanmasının uygun bulunduğuna dair tasarıyı ele alınacak. 
     Aynı gün TBMM Tarım, Orman ve Köyişleri Komisyonu da gıdaların üretimi, tüketimi ve denetlenmesine ilişkin kanun hükmündeki kararnameyi görüşecek. 
     TBMM İçişler Komisyonu da Çarşamba günü toplanarak, Emniyet Teşkilatı Uçuş Hizmetleri Tazminat Kanununda değişiklik yapılmasına ilişkin kanun tasarısı ile Memleket İçi Düşmana Karşı Silahlı Müdafaa Mükellefiyeti Kanunu'nun bazı maddelerinin değiştirilmesine ilişkin kanun tasarısını, tali komisyon sıfatıyla ele alacak. 
     Komisyon, Sınıraşan Örgütlü Suçlara Karşı BM Sözleşmesine Ek Ateşli Silahlar, Parçaları, Aksamları ile Mühimmatının Yasadışı Üretimine ve Kaçakçılığına Karşı Protokolün onaylanmasının uygun bulunduğuna ilişkin yasa tasarısı ile Kırgızistan ile imzalanan kendi vatandaşlarının geri kabulüne ilişkin anlaşmanın onaylanmasına dair tasarıyı de ele alacak. 
     AK Parti ve CHP TBMM Grupları da Salı günü toplanarak haftalık siyasi değerlendirmelerini yapacaklar. 
     
</TEXT>
</DOC>
