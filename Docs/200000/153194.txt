<DOC>
<DOCNO> 153194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sondun07.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Apple'dan online müzik hizmeti... 
</HEADLINE>
<TEXT>

     Amerikan Apple bilgisayar şirketi, İnternet üzerinden ucuza müzik dinlemeyi sağlayacak bir hizmet vermeye başladığını açıkladı. 
     Apple, İnternet ortamında faaliyet gösteren ''iTunes Music Store'' aracılığıyla sağlayacağı hizmetin, plak sanayiinin satışlarını düşürmekle suçladığı dosya değiş-tokuşu yapan ücretsiz web siteleriyle rekabet edecek kadar ucuz hizmet vereceğini duyurdu. 
     Şimdilik ''iTunes Music'' yazılım programını sadece Apple'ın Macintosh bilgisayarlarının kullanabileceğini, Windows versiyonun ise yıl sonuna kadar hazır olacağını bildiren şirket, bir şarkıyı indirmenin bedelinin 99 cent yaklaşık 1 milyon 700 bin TL olduğunu, ayrıca 3 bilgisayarla paylaşılmasına izin verilen şarkının sınırsız sayıda CD'ye kopyalanabileceğini belirtti. 
     Apple, ayrıca ABD'de son zamanlarda oldukça popüler olan dijital müzik player ''iPod''un ''10-15 ve 30 gigabyte'' kapasiteli yeni modelini çıkardığını ve hizmete giren online müzik hizmetinin bu cihazlarla uyum halinde çalışacağını açıkladı. 
     En çok satan 5 plak şirketiyle anlaşma yaptıklarını belirten Apple yetkilileri, online müzik hizmeti sayesinde 200 binden fazla şarkının indirilebileceğini ifade ettiler. 
     ''Listen.com''un Rhapsody adlı dijital müzik servisi de aylık 10 dolar üyelik bedeliyle kullanıcılara 99 cent karşılığında şarkıları CD'ye kaydetmelerine olanak veriyordu. 
     




</TEXT>
</DOC>
