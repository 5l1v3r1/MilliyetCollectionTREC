<DOC>
<DOCNO> 198997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sondun29.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldürülen İspanyol ajanları yarım saat yaylım ateşine tutulmuş 
</HEADLINE>
<TEXT>

     İspanya Savunma Bakanı Federico Trillo, Irak'ın başkenti Bağdat'ın 30 kilometre güneyinde yol üzerinde uğradıkları saldırıda hayatlarını kaybeden İspanyol Ulusal İstihbarat Merkezi'nden CNI 7 ajanın 20-30 dakika arasında yaylım ateşe altında kaldıklarını bildirdi. 
     İspanyol Ulusal Radyosu'na RNE açıklama yapan Trillo, saldırıyla ilgili ayrıntıları şu şekilde anlattı 
     ''7 İspanyol ajanı, dikkatlice hazırlanmış bir terörist pusuda öldürüldüler. Yolda pusu kurarak İspanyol ajanlarının araçlarını beklemişler. İki arabada bulunan İspanyol ajanları Mahmudiye'den çıktıktan sonra kendilerine kalaşnikof marka makineli tüfekle ateş eden bir aracın saldırısına maruz kalmışlar. Lattefiye girişine 50 metre kala da duvarlardan birinin arkasına gizlenen bir terörist çapraz ateş açmaya başlamış. İspanyolların bulunduğu ilk araç hemen ateşe verilirken ikinci araçtaki ajanlarımız 20 ile 30 dakika arasında bu yaylım ateşe karşı koyabilmiş ve saldrıganlar daha sonra RPG füzesini kullanmışlar. Tek sağ kalan Jose Manuel Sanchez Riera ise otoyolun diğer tarafına geçerek buradan geçen bir aracı alarak kurtulmuş.'' Irak polisinin saldırıdan 45 dakika sonra olay yerine ulaştığını kaydeden Trillo, ajanlardan bazılarının özellikle kötü muameleye maruz kaldığını ve yakılmış olduğunu söyledi. 
     Savunma Bakanı Trillo, ''İspanyol ajanların kendileri koruyacak kadar yeterli donanıma sahip olmadıkları'' ve ''Batı'nın dikkatini çekmek için öldürüldükleri'' iddialarının ise doğru olmadığını ifade etti. 
     Bu arada, saldırıdan sonra Irak'ta görev yapan 1300 İspanyol askerinin ''tehlikenin her zaman olduğu bilinciyle'' normal çalışmalarını devam ettirdikleri kaydedildi. 
     Öte yandan, 7 CNI ajanının bulunduğu Madrid'teki askeri hastaneye birçok İspanyol vatandaşının gidip çiçek bıraktığı belirtildi. 
     
</TEXT>
</DOC>
