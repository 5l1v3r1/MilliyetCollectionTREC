<DOC>
<DOCNO> 163892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sondun22.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da zehirli tırtıl alarmı.. 
</HEADLINE>
<TEXT>

     Almanya'nın Potsdam kenti yakınlarındaki Dahlen köyünde yaşayan vatandaşların çoğu zehirli tırtıllardan dolayı hastalanıyor. 
     Bild gazetesi, sadece meşe ağaçlarında yaşayan tırtılların, zehirli dikenlerinden dolayı deride kaşıntıya, nefes zorluğuna ve kan dolaşımı sorununa neden olduğunu yazdı. 
     Gazete, Dahlen köyünde az sayıda bulunan meşe ağacının tırtıllardan dolayı büyük zarar gördüğünü belirtti. 
     Doktor Wolfgang Hammer, tırtılların meşe ağaçları dallarında deri döktüklerini, derilerin üzerindeki zehirli dikenlerin de rüzgarla birlikte köyün üzerinde uçuştuklarını belirterek, ''Rüzgardan dolayı köydeki hemen hemen herkes bu dikenlerden etkileniyor. Şu ana kadar 40 hastam var'' dedi. 
     Bölgedeki bir bakım yurdunun müdür yardımcısı olan Christel Lange, ''Orman Dairesi, bizi tırtıllar konusunda çok geç uyardı'' dedi. Bölgedeki Orman Dairesi yetkilisi Marek Rothe ise ''Bu tırtılları daha yeni keşfettik. Orman bir yerleşim bölgesinin içinde bulunduğu için tırtıllara karşı kimyasal mücadele yapamıyoruz'' dedi. 
     Rothe, Haziran ayı sonunda köy halkının rahata kavuşacağını, ancak zehirli dikenlerin daha aylarca rüzgarla birlikte çevreye yayılacağını belirtti. 
     
</TEXT>
</DOC>
