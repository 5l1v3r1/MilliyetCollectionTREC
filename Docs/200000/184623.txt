<DOC>
<DOCNO> 184623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sontur07.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Balerinlere fuhuş tuzağı 
</HEADLINE>
<TEXT>

     ERDAL KILINÇ İstanbul 

Ukrayna'dan menajer aracılığıyla gösteri yapmak üzere İstanbul'a gelen dört balerin, fuhuş mafyasının tuzağına düştü. Tecavüze uğradıklarını iddia eden balerinlerin polise sığınması üzerine başlatılan operasyonda, beş kişi tutuklandı. 
     Ukrayna'da balerinlik yapan Ganna Donetska, Otena Yevtwhenko, Mariya Dovgan ve Natalya Vereskun, menajer Muzaffer Arslan'ın 'bale gösterisi' teklifi üzerine üç ay önce İstanbul'a geldi. İddialara göre, sanat icra edeceklerini ve festival için geldiklerini düşünen dört balerinin hayatı ilk günden itibaren kabusa döndü. 
     Pasaportları Arslan tarafından ellerinden alınan balerinler, Elmadağ'daki bir gece kulübünün silahlı adamlarının korumasında bir eve yerleştirildi. Geceleri revü kızı olarak çalıştırılan dört kadın, bir süre sonra konsomasyona zorlandı. Bir süre sonra bir işadamına satılan ve tecavüze uğradığı belirtilen Yevtwhenko, işadamının Ataşehir'deki evinden kaçarak polise sığındı. Yevtwhenko'nun arkadaşları da zorla tutuldukları evden kaçarak başlarına gelenleri polise anlattı. 
     Yabancılar Şube Müdürlüğü ekiplerinin dün düzenlediği operasyonda, Arslan, gece kulübünün müessese müdürü Serdar Göktaş, şef garson Niyazi Ebcin, şoför Fatih Sarıbaş ile işadamı Kemalettin Çırak'ı gözaltına aldı. Soruşturmanın tamamlanmasının ardından Şişli Cumhuriyet Savcılığı'na gönderilen beş kişi tutuklandı. 
     
</TEXT>
</DOC>
