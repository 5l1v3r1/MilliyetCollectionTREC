<DOC>
<DOCNO> 182132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sonspo11.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Basketbol Şampiyonası'nda ilk finalist Litvanya... 
</HEADLINE>
<TEXT>

     33. Avrupa Erkekler Basketbol Şampiyonası'nda ilk finalist takım Litvanya oldu. 
     İsveç'in başkenti Stockholm'deki Globe Arena Spor Sarayı'nda süren şampiyonada, bugün yapılan ilk yarı final mücadelesinde Litvanya, Fransa'yı 74-70 yenerek adını finale yazdırdı. 
     Litvanya, karşılaşmanın ilk yarısını da 45-37 önde kapadı. 
     Maçta Litvanya takımında, eski Efes Pilsenli Soulius Stombergas, 22 sayı ve 5 ribaunt, Sarunas Jasikevicius, 12 sayı, 10 ribaunt ve 8 asist, Eurelijus Zukauskas da 12 sayı, 7 ribaunt ve 2 asistlik performanslarıyla takımlarını galibiyete taşıdı. 
     Fransa'da ise takımın NBA yıldızlarından Tony Parker, 24 sayı, 3 ribaunt ve 2 asist, Tarık Abdül-Wahad da 16 sayı ve 8 ribauntluk performanslarına karşın yenilgiyi engelleyemezlerken, Cyril Julian da 12 sayı ve 3 ribauntla oynadı. 
     Litvanya, finalde yarın TSİ 21.00'de İspanya-İtalya maçının galibiyle karşılaşırken, maçı yitiren Fransa ise yarın saat 18.00'de İspanya-İtalya maçının mağlubuyla bronz madalya mücadelesine çıkacak. 
     
</TEXT>
</DOC>
