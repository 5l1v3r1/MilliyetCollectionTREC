<DOC>
<DOCNO> 179032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur40.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK Başkanı Evren Hükümetin memurlara borcu var 
</HEADLINE>
<TEXT>

     KESK Genel Başkanı Sami Evren, kamu çalışanlarının 2003 yılı alacakları konusunda kurulan komisyonda ''hükümetin borçlu olduğunun tespit edildiğini'' bildirdi. 
     KESK Genel Başkanı Evren, saat 16.00'da Başbakanlık Merkez Bina'da yapılacak toplu görüşmeler öncesinde açıklamalarda bulundu. 
     Evren, hükümetin 2003 yılı memur alacakları konusundaki kayıpları kabul etmesi üzerine, tekrar görüşme masasına geldiklerini ifade etti. 
     ''Hükümet suskunluğunu bozarak rakam ifade etmiştir'' diyen Evren, sözlerini şöyle sürdürdü 
     ''Hükümetin kamu çalışanlarının 2003 yılı kayıplarını kabul etmesi üzerine, görüşmeler katıldık. Hükümet masada, görüşme süreci içerisindeki suskunluğunu bozarak rakam ifade etmiştir. Bizim ayrılma nedenlerimizden birisi de hükümetin bir rakam ifade etmemesiydi. Rakam ifade edilmesini olumlu değerlendiriyoruz. Tabi ki ifade edilen rakamlarla taleplerimiz arasında çok ciddi farklar var.'' Evren, görüşme masasında kararlı tutumlarını sürdüreceklerini ve taleplerinde ısrarlı olduklarını kaydetti. 
     Bu arada, kamu çalışanlarının 2003 yılı alacaklarına ilişkin olarak sabah yapılan komisyon toplantısında, sendikaların aylık 70 milyon liralık talebine karşılık, hükümetin aylık 12 milyon lira önerdiği öğrenildi. 
     
</TEXT>
</DOC>
