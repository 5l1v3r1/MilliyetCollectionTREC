<DOC>
<DOCNO> 187126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sontur44.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
20 milyon lira için 20 kişi yaralandı... 
</HEADLINE>
<TEXT>

     Şanlıurfa'nın Viranşehir İlçesi'nde ''Seydan'' ve ''Çemkan'' aşiretleri arasında bahis oynatma yüzünden bir gün arayla çıkan 2 kavgada 20 kişi yaralandı. 
     Alınan bilgiye göre, ''Çemkan'' aşiretine mensup kişiler, dün Eski Urfa Caddesi'nde karşılaştıkları ''Seydan'' aşireti mensuplarından bahisten kazandıkları 20 milyon lirayı talep ettiler. Seydan''lıların parayı vermek istememesi üzerine başlayan tartışma, önce taşlı, sopalı ardından silahlı kavgaya dönüştü. 
     Kavgada, ''Çemkan'' aşiretine mensup Sinan Yavuzkaplan, M. Emin Kaynak, Remzi Yavuzkaplan, İsa Yavuzkaplan ve Hamza Yavuzkaplan çeşitli yerlerinden yaralanarak, Viranşehir Devlet Hastanesi'nde tedavi altına alındı. 
     2 aşiretin mensupları arasında, bugün bu kez Hal Pazarı civarında silahların kullanıldığı kavga yaşandı. Kavgayı yatıştırmada yetersiz kalan polisler, İlçe Jandarma Komutanlığı'ndan takviye ekip istedi. Jandarmanın da olay yerine gelmesiyle yaklaşık yarım saatte kontrol altına alınan kavga sırasında güvenlik güçleri tarafından havaya uyarı ateşi açıldı. 
     Olayda, iki aşirete mensup Halil Koç, Mahmut Koç, İhsan Uyanıkça, Mehmet Kaynakçı, Mehmet Kudin, Kazım Sürücü, İsmet Zinciralmaz, Mustafa Zencirci, Salih Koç ve Hamza Yavuzkaplan ile isimleri belirlenemeyen 5 kişi daha çeşitli yerlerinden yaralandı. 
     Yaralıların, Viranşehir ve Şanlıurfa Devlet Hastaneleri'nde tedavi altına alındığı, polis ekiplerinin, ilçe merkezinde meydana gelebilecek olaylara karşı yoğun güvenlik önlemleri aldığı bildirildi. 
     
</TEXT>
</DOC>
