<DOC>
<DOCNO> 176771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sonspo18.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"TROYÇO" Mladenov Kariyerimin en zor haftasını yaşadım... 
</HEADLINE>
<TEXT>

     Avrupa Şampiyonlar Ligi 3. ön eleme turunda Galatasaray ile Sofya'da yapılacak rövanş maçına hazırlanan CSKA Sofya'da, teknik direktör Stoyço Mladenov, zor günler geçirdiğini itiraf etti. 
     Futbol sorunlarının tartışıldığı bir açık oturuma katılan Stoyço Mladenov, ''Kariyerimin en zor haftasını yaşadım'' diye konuştu. 
     Mladenov, bir önceki turda Ermenistan'ın Piyunik takımıyla yaptıkları son maçtan sonra sorunların arka arkaya geldiğini belirterek, ''Hep sorunlar yaşadım. Bir ara tamamıyla savunmasız kaldım. Gerginlik, takım kadrosundaki sorunlardan kaynaklanıyordu'' dedi. 
     Galatasaray'ya karşı ilk maçta başarılı olma fırsatını kaçırmış olmasından pişmanlık duyduğunu ifade eden Mladenov, ''Galatasaray'ın sahip olduğu gücün bilincindeydik, yine de şansımız vardı. Kötü oynadık'' ifadelerini kullandı. 
     
     1200 POLİS, 12 AT VE 10 EĞİTİLMİŞ KÖPEK 
     Bu arada 27 Ağustos Çarşamba günü yapılacak rövanş maçına hazırlanırken Bulgar yetkililerinin, olağanüstü güvenlik önlemleri alacağı açıklandı. 
     CSKA Sofya'nın Borisova Gradina Stadı'nda güvenliğin sağlanması amacıyla 1200 polis, 12 atlı vardiya ve uyuşturucu ve patlayıcı bulmak üzere eğitilmiş 10 köpek görevlendirileceği bildirildi. 
     Bulgaristan Ulusal Polis Servisi DNSP Genel Müdürlüğü tarafından yapılan açıklamada, seyircilerin yanlarında taşıyabilecek eşyaların listesini içeren özel bir bildirinin yayınlanacağı kaydedildi. 
     Koyu bir CSKA Sofya taraftarı olan Bulgaristan Cumhurbaşkanı Georgi Pirvanov'un, CSKA Sofya-Galatasaray rövanş maçını izlemek üzere özel davetiye aldığını ifade eden kulüp yetkilileri, Türkiye'den gelecek çok sayıdaki üst düzey yetkililerinin yanısıra Bulgaristan'daki birçok politikacının da statta olacağını açıkladılar. 
     
     "TROYÇO'' MLADENOV 
     Öte yandan CSKA Sofya Teknik Direktörü Stoyço Mladenov'un, ligdeki en önemli rakibi PFC Levski Sofya tarafından alay konusu olması dikkati çekti. 
     PFC Levski Sofya taraftarları, Mladenov'un adını Stoyço'dan ''Troyço''ya değiştirerek, Bulgarca'da ''üçlü'', veya ''3 yiyen'' biçiminde Türkçe'ye çevirilebilecek bir takma adıyla CSKA Sofya'nın 3 gollü yenilgisine esprili bir yaklaşım sergilediler. 
     Rakip takım taraftarlarına tepki gösteren Mladenov'un da, ''Niye 'Troyço' olayım Levski'nin stadında onları yenerek şampiyon olduğumuz için mi '' diye karşılık vermesiyle ortalık karıştı. 
     CSKA Sofya Kulübü yetkilileri, PFC Levski Sofya'ya, teknik direktör Mladenov'un sözleri yüzünden bir özür mektubu yollarken, Bulgaristan Futbol Federasyonu da PFC Levski'den talep gelmesi durumunda Mladenov'a para cezası verilebileceğini bildirdi. 
     
</TEXT>
</DOC>
