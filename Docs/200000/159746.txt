<DOC>
<DOCNO> 159746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/soneko42.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüseyin Çelik, Johannes Linn'i kabul etti... 
</HEADLINE>
<TEXT>

     Dünya Bankası Başkan Yardımcısı Johannes Linn, ''Türkiye ile mevcut temel eğitim projelerinin yanı sıra orta öğretim konusunda da yeni bir çalışma başlatmak istiyoruz'' dedi. 
     Milli Eğitim Bakanı Hüseyin Çelik, Ankara'da temaslarda bulunan Dünya Bankası başkan yardımcısı Johannes Linn'i makamında kabul ederek bir süre görüştü. 
     Görüşme öncesinde Linn, Türkiye'ye mali ve teknik danışmanlık yapmak üzere program görüşmelerinde bulunmak üzere Ankara'da olduğunu belirtti. 
     Linn bu çerçevede, mevcut ve gelecekteki projeleri görüşeceklerini ifade etti. 
     Milli Eğitim Bakanı ile mevcut temel eğitim projelerinin yanı sıra orta öğretim konusunda da yeni bir çalışma başlatmak istediklerini anlatan Linn, bununla ilgili neler yapılabileceğini görüşeceklerini bildirdi. 
     
     MİLLİ EĞİTİM BAKANI ÇELİK 
     Milli Eğitim Bakanı Hüseyin Çelik de, Dünya Bankası 300 milyon dolarlık temel eğitim projesi yürüttüklerini, bunun 269 milyon dolarlık bölümüyle ilgili mal ve hizmet satın alınmasının gerçekleştiğini, 28 milyon dolarlık bölümüyle ilgili de bağlantıların yapıldığını belirtti. 
     Bakan Çelik, geri kalan tutarla ilgili işlemlerin ise sürdürüldüğünü söyledi. 
     Çelik, ''iki sefer uzatma alınmıştır, biz bunun bir kez daha uzatılmasını kendilerinden talep edeceğiz'' dedi. 
     Çelik görüşmede, orta öğretimle ilgili Dünya Bankası ile ortaklaşa neler yapılabileceğini de görüşeceklerini belirtirken, işbirliğinin devamını diledi. 
     
</TEXT>
</DOC>
