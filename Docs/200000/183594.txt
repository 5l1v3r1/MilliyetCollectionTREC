<DOC>
<DOCNO> 183594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sondun23.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda, müslüman vatandaşları da ajan olarak kullanıyor 
</HEADLINE>
<TEXT>

     Hollanda İçişleri Bakanı Johan Remkes, terörle mücadele çerçevesinde, Müslümanlar arasından bazı vatandaşların da ''ajan'' olarak kullanıldığını bildirdi. 
     Remkes, Volkskrant gazetesine verdiği demeçte, istihbarat birimlerinin, aşırı kabul edilen ve terör eğilimi taşıyan kişi ve gruplara karşı bilgi ve belge edinebilmek amacıyla, Müslümanlar arasından kişileri görevlendirerek, bu kişi ve gruplar arasına sızmasını sağladığını söyledi. 
     Bunun belirli koşullar altında yerine getirildiğini ifade eden Remkes, Müslümanların hangi oranda ve hangi grup ve örgütlere karşı kullanıldığı konusunda ayrıntı vermedi. 
     Remkes, ülkede, değişik İslam ülkelerindeki terör örgütleriyle ilişki içinde bulunan 200 dolayında terör yanlısı bulunduğunun tahmin edildiğini belirtti. 
     Adalet Bakanı Piet Hein Donner de kısa bir süre önce yaptığı açıklamada, terör eylemlerinin önlenebilmesi ve terör sanıklarının yakalanabilmesi amacıyla, Müslüman ajanların devreye sokulmasının ihtimal dışı olmadığını belirtmişti. 
     
     ONLARCA SANIK GÖZALTINDA 
     Bakan Remkes, Hollanda'da 11 Eylül 2001 tarihinden sonra, terör sanığı oldukları gerekçesiyle gözaltına alınan kişi sayısının kamuoyuna açıklanandan daha fazla olduğunu, bu sayının onlarla ifade edilebileceğini belirtti ve bunların çok azının yargıç önüne çıkarıldığını söyledi. 
     Bu sanıklar hakkında çok ayrıntılı araştırma yapıldığını belirten Remkes, istihbarat birimlerinin terör sanıkları ve terör örgütleri hakkında topladıkları bilgilerin, mahkemelerde kanıt olarak kabul edilmemesinin büyük yanlış olduğunu savundu. 
     Remkes, bunu kabul ettirebilmek amacıyla parlamentoya sunulan yasa değişikliğinin benimsenmesi halinde, birçok sanığın daha hızlı bir şekilde yargıya intikal ettirileceğini anlattı. 
     Remkes, bu yasa değişikliğinin kesinlikle yapılacağına inandığını söyledi, aksi takdirde uluslararası kamuoyunda Hollanda'nın terörle mücadelesinin tartışılır hale gelebileceğini savundu. 
     Hollanda'da Rotterdam Mahkemesi, daha önce iki kez, terör eylemi hazırlığı içinde bulundukları gerekçesiyle yargılanan sanıkların, sunulan kanıtların yalnızca istihbarat birimlerine dayandırıldığı gerekçesiyle serbest bırakılmasına karar vermişti. 
     
</TEXT>
</DOC>
