<DOC>
<DOCNO> 186602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sondun14.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İran, Sazgara'nın cezaevinde öldüğü iddiasını reddetti 
</HEADLINE>
<TEXT>

     İran, cezaevinde yatan siyasi muhalif ve gazeteci Muhsin Sazgara'nın öldüğü iddiasını yalanladı. 
     İRNA'nın haberine göre, Tahran Başsavcılığı'ndan yapılan açıklamada, Sazgara'nın başkent Tahran'daki Evin Cezaevi'nde öldüğü iddiası yalanlanırken, basının, ''cezaevlerinin durumu hakkında yanlış bilgi vermek, toplamda gerginlik yaratacak haberler yapmak ve söylentileri yazmaktan'' kaçınması istendi. 
     Reform yanlısı birçok gazeteyi kapatmakla ünlenen Yargıç Said Murtazevi başkanlığındaki Tahran Başsavcılığı'nın açıklamasında, Sazgara'nın fiziksel ve ruhsal sağlığının iyi olduğu ve bu kişinin açlık grevinde olduğunun gerçeği yansıtmadığı belirtilerek, ''Toplumda kriz çıkarmaya çalışan bazı kişiler ve basın, yasalar çerçevesinde hareket etmeli, yanlış bilgi ve haber vermekten uzak durmalıdır'' denildi. 
     İran'da geçen yıl yayınlandıktan kısa süre sonra kapatılan Gülistan-ı İran gazetesinin sahibi Sazgara, Şubat ayında rejim aleyhtarı açıklamaları yüzünden tutuklanınca açlık grevine başlamış ve birkaç gün sonra serbest bırakılmıştı. Daha sonra Haziran ayındaki öğrenci gösterileri sırasında tutuklanan Sazgara, halen Evin Cezaevi'nde bulunuyor. 
     Reformcu gazeteler dün, Sazgara'nın sağlığının kötüleştiği ve cezaevinde öldüğüne dair duyumlar olduğunu yayınlamıştı. Gazeteler, yakınlarına dayanarak, Sazgara'nın açlık grevi yaptığını, kalp rahatsızlığı bulunan Sazgara'nın Devrim Muhafızları'na ait Begitullah Hastanesi'ne kaldırıldığını yazmıştı. 
     İran asıllı Kanadalı foto muhabiri Zehra Kazemi'nin, Evin Cezaevi önünde tutuklu ailelerinin fotoğrafını çekerken tutuklandıktan 17 gün sonra 10 Temmuz'da Begitullah Hastanesi'nde öldüğünün ortaya çıkması, İran ile Kanada arasındaki ilişkileri germişti. 
     
</TEXT>
</DOC>
