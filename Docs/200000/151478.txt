<DOC>
<DOCNO> 151478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/guncel/agun.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya-ABD arasında gerilim tırmanıyor... 
</HEADLINE>
<TEXT>

Moskova, Irak'a ambargonun kalkması için "kitle imha silahlarını" sordu. Washington yanıt olarak, "Rusların petrol anlaşması artık geçersiz" dedi 
     DIŞ HABERLER SERVİSİ 

     Irak'a yönelik askeri harek ta karşı çıkan Rusya ile savaş sonrası dönemde uluslararası topluma önemli bir rol biçmeye yanaşmayan ABD arasındaki gerginlik giderek tırmanıyor. Washington ve Moskova yönetimleri, bir yandan gelecek ay yapılacak Bush-Putin zirvesi öncesinde ilişkileri sıcak tutmaya çalışırken, bir yandan da ulusal çıkarlarını korumakta kararlı olduklarının sinyallerini veriyor. Itar Tass ajansına konuşan Rus Dışişleri'nden bir yetkili, Rusya'nın, Irak'a uygulanan yaptırımların kaldırılması için BM silah denetçilerinin bu ülkede kitle imha silahı olmadığını ilan etmesi konusunda ısrarlı olduğu söyledi. 
     
     RUSLAR TEDİRGİN 
     ABD Başkanı George W. Bush'un istediği gibi yaptırımların otomatik olarak kalkmasının söz konusu olmadığını belirten Rus yetkili, "Önce Irak'ta kitle imha silahının bulunmadığı kanıtlanmalı" dedi. Ancak Irak'ta kitle imha silahı olmadığını kabul etmek siyasi olarak, savaşa bu silahları gerekçe gösteren ABD'nin işine gelmiyor. Irak'la büyük petrol anlaşmaları olan Moskova da yaptırımların kalkmasının kendi petrol ticaretini baltalamasından endişe ediyor. Irak'ın petrol ticaretinin serbest hale gelmesi, ABD'nin Rusya gibi ülkeleri saf dışı bırakarak, bu petrolü serbestçe dünya pazarlarına sunmasının yolunu açacak. Bu durumda fiyatlar düşeceği için Rus ekonomisi zarar görecek. Moskova'nın en büyük güvencesi ise yaptırımların kalkmasına yeşil ışık yakma yetkisine sahip tek mercii olan BM Güvenlik Konseyi'ndeki veto hakkı. 
     
     PERLE MESAJI VERDİ 
     ABD Savunma Bakanlığı danışmanlarından Richard Perle, dün Rusya'nın Saddam döneminde Irak'la imzaladığı petrol sözleşmelerinin büyük bir ihtimalle geçerliliğini yitireceğini söyledi. Rus Kommersant gazetesine konuşan Perle, buna yeni Irak yönetiminin karar vereceğini belirtmekle birlikte, "Rusya Saddam döneminde gördüğü desteği yeni Irak yönetiminden de görürse çok şaşırırım" dedi. Rusya'nın en büyük özel petrol şirketi LUKoil, 1997 tarihli anlaşmayla Batı Kurna - 2 petrol yatağının geliştirilmesini üstlenen konsorsiyumda yüzde 68.5'lik hisseye sahip. Perle'nin açıklamaları Moskova'nın endişelerinde haksız olmadığını göstermenin yanı sıra, iki ülke ilişkilerinde "zor günlerin" habercisi olarak da yorumlanıyor. 
     
     


GÜNCEL 


















</TEXT>
</DOC>
