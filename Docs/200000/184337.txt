<DOC>
<DOCNO> 184337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/soneko21.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ASO Başkanı Ulusal çıkarlar gerektiriyorsa asker gönderelim 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, ''sıcak paranın ekonomiyi yeniden esir alıp, spekülatif hareketlere neden olmasının önüne geçecek tedbirlerin alınmasını beklediklerini'' söyledi. 
     Çağlayan, ''örneğin kısa vadeli sermaye hareketlerine vergi getirmek, üzerinde düşünülmesi gereken bir politika seçeneğidir'' dedi. 
     Çağlayan, Bayındırlık ve İskan Bakanı Zeki Ergezen'in katıldığı aylık olağan Meclis Toplantısı'nda yaptığı konuşmada, Merkez Bankası'nın, kura müdahale ederek kurları yükseltmeyeceğini yaşayarak öğrendiklerini söyledi. 
     Merkez Bankası'nın son birkaç ayda, piyasadan, yaklaşık 6.5 milyar dolar aldığını, ancak buna rağmen kurlardaki düşüş trendinin değişmediğini belirten Çağlayan, asıl sızlanılanın ''kura müdahale değil girdi maliyetlerindeki artış'' olduğunu ve buna yönelinmesi gerektiğini kaydetti. 
     Çağlayan, enflasyon, pahalı enerji, sosyal güvenlik yüklerinin artması, KİT ve yüksek faizli finansman konularının, rekabet gücüne Türk Lirası'nın değerlenmesinden daha fazla zarar verdiğini bildirdi. 
     Eximbank kaynaklarının artırılması ve kredi faizilerinde ciddi bir düşüş yapılmasının, şu an için en uygun destek olacağını belirten, Çağlayan ''burada Hazine'nin, Eximbank'ta ciddi bir sermaye artışına gitmesi gerektiğini belirtmeliyim. Batık bankalara yapılan sermaye desteğinin, onda birini buraya verin, görün sonuçları..''diye konuştu. 
     
     ''HENÜZ İKNA OLMUŞ DEĞİLİZ'' 
     Yaşanan olumlu gelişmelerin, kendilerine sevindirdiğini anlatan Çağlayan, ''Ancak bu gelişmelerin, bir ölçüde IMF'nin borç ertelemesi ve 8.5 milyar dolarlık krediden kaynaklandığını gözardı edemeyiz'' dedi. 
     Makro ekonomik dengelerdeki olumluya doğru bir gidiş olmakla birlikte, bu iyileşmenin kalıcı olduğu konusunda henüz ikna olmadıklarına işaret eden Çağlayan, devamla şöyle dedi 
     ''Türkiye'de işler ne zaman iyiye gitse, bizleri bir korku alıyor. Çünkü geçtiğimiz yıllarda da işler ne zaman iyiye gitse, ardından ya içerden ya dışardan, bir şok gelirdi. Bu nedenle, ekonomide son zamanlarda yaşanan iyileşmelerin ve beklentilerin, olumlu dönüşün spekülatif bir hareket olmamasını diliyor ve gelişmelerin kalıcı olmasını istiyoruz.'' Kapasite kullanım oranının, üst sınıra yaklaştığını vurgulayan Çağlayan ''artık atıl kapasite devreye girmeyeceğine göre, yeni yatırımların önünü açmadan önümüzdeki yıl büyümenin nasıl sağlanacağının tartışılması gerekir diye düşünüyorum'' dedi. 
     
     IRAK'A ASKER GÖNDERİLMESİ 
     Irak'a asker gönderme konusunda ki görüşlerini de açıklayan Çağlayan, şöyle konuştu 
     ''Eğer ulusal çıkarlar, Irak'a asker göndermemizi gerektiyorsa, gönderelim. Gerektirmiyorsa, göndermeyelim.. Türkiye, yanıbaşında olabilecek yeni yapılanmalara, yeni harita çizimlerine seyirci kalamaz. Türkiye, bu yeni yapılanamada, mutlaka masada olmalıdır. Son imzalanan, üzerinde ABD Hazinesi, ABD Dışileri Bakanlığı ve Pentagon Vizesi taşıyan 8.5 milyar dolarlık krediye gelince bu kredi, kısa vadeli ekonomik sorunlarımızı hafifletmekte işe yarayacaktır. Bu krediyle ilgili ABD Hazinesi, Dışışleri ve bir de Pentagon'un onaylarının, birtakım spekülasyonları da beraberinde getirmektedir. 
     Hükümet, önem verdiği şekliyle şeffalığı ve kamuoyunu aydınlatmayı dikkate alarak, gerekli açıklamaları yapması kuşkusuz bazı spekülasyoınları ortadan kaldıracaktır.'' 
     
     ALMANYA'YA DİKKAT 
     Çağlayan bu arada, yapılan çalışmaların ihracatın reel kurdaki değişimlerden çok, ihracat pazarlarındaki ekonomik büyümeden etkilendiğini ortaya koyduğunu söyledi. 
     ASO Başkanı, ''ihracatımızın, önemli bir bölümünü Euro bölgesine yapıyoruz. Bu bölgede ise ekonomik durgunluk devam ediyor. Özellikle, Alman ekonomisinin içinde bulunduğu durgunluk, ihracatçılarımız açısından büyük önem taşıyor'' diye konuştu. 
     Çağlayan, son 1.5 yıldır ekonominin büyümesine rağmen, işsizliğin ciddi olarak artmasının, herkesi düşündürmesi gerektiğini söyledi. Çağlayan, makro ekonomik dengelerde, bazı olumlu gelişmeler olduğunu, ancak milyonlarca işsiz için sıkıntının devam etmekte olduğunu, işsizliği ve kişi başına geliri kriz öncesindeki düzeylere getirilmeden, sıkıntılardan tam olarak kurtulunduğunu söylemenin haksızlık olacağını bildirdi. 
     Çağlayan, bu yılın son iki çeyreğinde inşaat sektöründe gözlemlenen küçülmenin, kaygı verici olduğunu da sözlerine ekledi. 
     
</TEXT>
</DOC>
