<DOC>
<DOCNO> 180572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur21.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoğurt alerjiyi önlüyor... 
</HEADLINE>
<TEXT>

     Yoğurt ve kefir gibi mayalanmış süt ürünlerinde bulunan probiotiklerin, alerjik hastalıkların ortaya çıkmasını engellediği bildirildi. 
     İstanbul Üniversitesi İÜ Cerrahpaşa Tıp Fakültesi öğretim üyesi Prof. Dr. Ahmet Rasim Küçükusta, sağlık için yararlı olan ''dost mikropların'' başlıcalarının ''lactobacillus'' ve ''bifidobacterium'' olduğunu belirtti. 
     Bu dost mikropların, vücuda zararlı olanların bağırsaklarda tutunma yerlerini işgal ederek, üremelerini, gerekli olan besinleri tüketerek çoğalmalarını ve hastalık yapmalarını engellediklerini vurgulayan Prof. Dr. Küçükusta, yoğurt, kefir özel bir maya mantarıyla keçi veya inek sütünün mayalanmasıyla hazırlanan ekşi içecek ve mayalanmış sütten elde edilen diğer besinlerin, bu dost mikroplar bakımından zengin olduğunu dile getirdi. 
     Prof. Dr. Küçükusta, besinlere eklenen ''lactobacillus'' ve ''bifidobacterium'' türü canlı bakterilere ''probiotik'' adı verildiğini hatırlatarak, ''Son yıllarda yapılan birçok araştırma probiotiklerin sağlığımıza olumlu katkıları olduğunu, çeşitli hastalıkların oluşumunu engellediğini ortaya koymuştur'' dedi. 
     Probiotiklerin bağışıklık sistemini güçlendirdiğini, bağırsaktan vitamin ve minarellerin emilimini artırdığını ifade eden Prof. Dr. Küçükusta, başta bağırsak iltihapları ve çeşitli nedenlere bağlı ishaller olmak üzere böbrek, idrar yolları ve derideki infeksiyonlara karşı koruyucu etkileri bulunduğunu anlattı. 
     
     YOĞURT VE EGZAMA İLİŞKİSİ 
     Prof. Dr. Küçükusta, probiotiklerin besin alerjisini önlediğinin de anlaşıldığını dile getirerek, Finlandiya'da yapılan bir araştırmada, gebeliklerinin son haftalarında ve süt verdikleri 6 aylık dönemde probiotik verilen annelerin bebeklerinde egzamanın yüzde 50 daha az görüldüğünün belirlendiğini söyledi. 
     Çiftliklerde doğup büyüyen çocuklarda da astım ve alerjik hastalıkların daha az görüldüğüne dikkat çeken Prof. Dr. Küçükusta, uzmanların probiotiklerin astım üzerine etkilerini de araştırdığını dile getirdi. 
     ''Yoğurt ve kefir gibi mayalanmış süt ürünlerinde bulunan probiotikler, alerjik hastalıkların ortaya çıkmasını da engelliyor'' diyen Prof. Dr. Küçükusta, probiotiklerin yoğurt ve kefir gibi mayalanmış süt ürünlerinde doğal olarak bulunduğunu hatırlattı. 
     
</TEXT>
</DOC>
