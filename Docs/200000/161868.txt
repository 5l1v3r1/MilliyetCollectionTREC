<DOC>
<DOCNO> 161868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/sontur07.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Puff Diddy'den, eski nişanlısı Jennifer Lopez'e düğün hediyesi 
</HEADLINE>
<TEXT>

     Beraber oldukları süre içinde Jennifer Lopez'e iki gözaltı, bir tutuklanmadan başka hediye veremeyen rap şarkıcısı Puff Diddy, güzel yıldız ve nişanlısı Ben Affleck'e düğün armağanı olarak Rolls Royce marka bir otomobil vereceğini açıkladı. 
     ''People'' dergisine konuşan ''Puff Diddy'' lakaplı rap şarkıcısı Sean Combs, eski nişanlısı Lopez ile Affleck için iyi bir düğün hediyesi düşündüğünü söyledi. 
     Rap müziğin asi çocuğu, çiftin Bentley marka iki arabasının olduğunu işittiğini belirterek, alaycı bir ifadeyle, ''Onları Rolls Royce'a terfi ettirmeye karar verdim'' dedi. 
     Henüz nikah tarihi bile belli olmayan Lopez-Affleck çifti için armağanını şimdiden hazırlayan Puff Diddy, düğüne katılma konusunda ise hevesli değil. Hediyesini düğünde kendi eliyle vermek istemediğini ifade eden Puff Diddy, ''Kimsenin huzurunu bozmaya niyetim yok'' dedi. 
     Rap müziğin çılgın ismi Puff Diddy, çeşitli suçlardan iki kez gözaltına alınmış, bir kez tutuklanmıştı. Jennifer Lopez ile katıldığı bir davette üç kişiyi silahla yaraladığı için tutuklanan Puff Diddy, bu olayın ardından Lopez tarafından terkedilmişti. 
     Şarkıcı, yaşgününde 1200 kişilik dev partiler vermek, ''Puff Daddy'' olan lakabını ''Puff Diddy'' olarak değiştirmek gibi ilginç davranışlarıyla da tanınıyor. 
     

     
</TEXT>
</DOC>
