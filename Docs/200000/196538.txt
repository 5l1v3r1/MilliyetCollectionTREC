<DOC>
<DOCNO> 196538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sondun12.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çetin, NATO Genel Sekreteri'nin Afganistan temsilcisi oldu 
</HEADLINE>
<TEXT>

     NATO Genel Sekreteri George Robertson, eski TBMM Başkanı ve Dışişleri Bakanı Hikmet Çetin'in Afganistan'da ''NATO Yüksek Sivil Temsilcisi'' olarak atandığını duyurdu. 
     Robertson tarafından yapılan yazılı açıklamada, Çetin'in 1991-1994'de Dışişleri Bakanı, 1997-1999'da TBMM Başkanı olarak görev aldığı ve çeşitli hükümetlerde de bakanlıklar yaptığı hatırlatıldı. 
     NATO açıklamasında, Hikmet Çetin'in, Bonn Anlaşması çerçevesinde, NATO'nun Afganistan geçici yönetimine yardımlarının siyasi ve askeri uygulamalarının koordinasyonu ve yürütülmesinden sorumlu olacağı, Afganistan'daki Uluslararası Güvenlik ve Destek Gücü ISAF , BM ve uluslararası çeşitli koordinasyon organlarıyla yakın işbirliği içinde çalışacağı bildirildi. 
     Açıklamada, Yüksek Temsilci'nin ISAF görevinin başarısı açısından çok önemli bir rol oynayacağı, NATO Genel Sekreteri Robertson'ın, Çetin'in bu amaçla büyük katkısı olacağına inandığı belirtildi. 
     Çetin, NATO'nun Afganistan'daki operasyonları çerçevesinde, yerel makamlarla koordinasyon ve diyalog, siyasi temaslar, komşu ülkelerle temaslar gibi alanlarda rol oynayacak. 
     NATO Genel Sekreteri'nin Makedonya'da da aynı tür görev üstlenen bir siyasi temsilcisi bulunuyor. 
     
</TEXT>
</DOC>
