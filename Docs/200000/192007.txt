<DOC>
<DOCNO> 192007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sondun22.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İran, El Kaide bilgilerini ABD ile paylaşmayacak .. 
</HEADLINE>
<TEXT>

     İran, Usame Bin Ladin'in lideri olduğu El Kaide örgütüyle ilgili olarak elindeki istihbarat bilgilerini Amerikan yönetimiyle paylaşmayacağını açıkladı. 
     Hükümet sözcüsü Abdullah Ramazanzade, bugün düzenlediği haftalık basın toplantısında, İran yönetiminin ABD ile ya da bu ülkenin güvenlik servisleriyle herhangi bir ilişkisi ve bağlantısı olmadığını, dolayısıyla onlara bilgi verme konusunda işbirliği için sebep bulunmadığını söyledi. 
     Amerikan yönetimi, İran'dan elindeki üst düzey El Kaide yetkililerini vermesini talep etmiş, ancak Tahran, güvenlik gerekçesiyle isimlerini açıklamadığı El Kaide üyelerinin İran mahkemelerinde yargılanacağını açıklamıştı. İran, ayrıca El Kaide örgütü üyesi 225 kişinin isimlerini BM'ye verdiğini bildirmişti. 
     Sözcü, ABD Dışişleri Bakan Yardımcısı Richard Armitage'in, Washington'un Tahran ile sınırlı görüşmeler yapabileceği yolundaki sözlerine ilişkin, ''ABD'den pratik adımlar atmasını beklediklerini, bu ülkenin İran'ın güvenini kazanması için uygulamada bir şeyler yapması gerektiğini'' söyledi. 
     Amerikan yönetiminin birçok kez İran'a yönelik asılsız suçlamalarda bulunduğunu ve buna son vermesi gerektiğini belirten Ramazanzade, İran'ın ''şer ekseni'' ülkeleri içinde olması ya da olmamasının kendileri için anlam ifade etmediğini kaydetti. 
     Sözcü, ABD yönetiminin 1979 yılındaki İran İslam Devrimi'nden sonra dondurulan İran'ın mal varlıklarının serbest bırakılması talebini de yineledi. 
     Armitage, dün ABD Senatosu Dış İlişkiler Komitesi'ne yaptığı açıklamada, ''ABD'nin İran hükümetiyle, karşılıklı çıkarların söz konusu olduğu konularda sınırlı görüşmeler yapmaya hazırlandığını'' belirtmişti. 
     İran ile ABD arasında 1980 yılında kesilen diplomatik ilişkilerin geleceğini, İran'ın El Kaide konusunda göstereceği tutuma bağlayan Armitage, ''Diğer ülkelerle işbirliği yapacaklarını belirten açıklamalarına rağmen İranlılar, El Kaide üyeleri ve liderlerini teslim etmeyi veya haklarındaki istihbaratı paylaşmayı reddediyorlar. Bu konunun çözülmesi, ABD-İran ilişkilerinde önemli bir adım olur. Bu adım olmadan ilerleyemeyiz'' demişti. 
     
</TEXT>
</DOC>
