<DOC>
<DOCNO> 185962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sondun06.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri "Türkiye asker göndermeyi halen değerlendiriyor" 
</HEADLINE>
<TEXT>

     ABD, Irak'a Türk askeri gönderilmesi konusunun Türk hükümeti tarafından halen değerlendirilmekte olduğunu belirtirken, askerlerin hangi yoldan ve nasıl bölgeye ulaştırılabileceğine ilişkin yorum yapmadı. 
     ABD Dışişleri Bakanlığı Sözcüsü Richard Boucher, Türk askerlerinin, ''Iraklı Kürtler izin vermediği için'' Kuzey Irak yerine, Ürdün üzerinden bölgeye gönderilmesinin söz konusu olduğu yönündeki bir soru üzerine, ''Türk askerlerinin Irak'a gitmesine ilişkin elimde yeni bir bilgi yok'' dedi. 
     Boucher, ''Türk askerlerinin oraya nasıl gidecekleri veya hangi rotadan gidecekleri konusunda da birşey yok. Irak'a asker gönderme konusu, halen Türk hükümeti tarafından değerlendirme altında. Türkler'i, yapabilirlerse, Irak'a katkı yapmalarını umduğumuzdan haberdar ettik. Ancak konu halen Türkiye ve bölgedeki diğer ülkelerle görüşülüyor'' diye konuştu. 
     ABD Dışişleri Bakanlığı'nda düzenlenen basın toplantısında, aynı gazetecinin, ''Türk askerinin, Kuzey Irak üzerinden geçmesinin Irak Kürdistan Yurtseverler Birliği lideri Celal Talabani ve Irak Kürdistan Demokratik Partisi lideri Mesud Barzani tarafından reddedildiği ve bunu ABD Dışişleri Bakanı Colin Powell'a söyledikleri doğru mu '' sorusu üzerine Boucher, ''Onların görüşlerini açıklamaya çalışmayacağım'' yanıtını verdi. 
     
</TEXT>
</DOC>
