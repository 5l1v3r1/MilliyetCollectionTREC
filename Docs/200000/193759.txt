<DOC>
<DOCNO> 193759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/soneko18.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Aygün TEKEL 13 günlük faize gidiyor 
</HEADLINE>
<TEXT>

     Ankara Ticaret Odası ATO Başkanı Sinan Aygün, özelleştirilecek Tekel'e verilen tekliflerin, ciddiyetten uzak, cep harçlığını aratmayacak düzeyde olduğunu savunarak, ''Tekel, 13 günlük faize gidiyor'' değerlendirmesinde bulundu. 
     Aygün, yaptığı açıklamada, Tekel için verilen bedelin çok az olduğuna dikkati çekerek, her yıl Türkiye'nin ulusal gelirine 2 katrilyon lira katkı sağlayan kurumun bünyesinde, 7 sigara fabrikası, 19 alkollü içki üretim fabrika ve imalathanesi, 82 başmüdürlük, 11 tuz işletmesi ve 1 jüt ipliği fabrikası bulunduğunu hatırlattı. 
     Bu işletmelerin üzerinde bulunduğu arsaların bile, bu bedelin kat kat üzerinde olduğunu vurgulayan Aygün, ''2004 yılında 40 milyar dolar, günde 109 milyon dolar faiz ödeyecek olan Türkiye, Tekel'i 13 günlük borç faizi karşılığında satıyor. Yazık...'' ifadesini kullandı. 
     ATO'nun ayrıca, ''Tekel Dosyası'' hazırladığını kaydeden Aygün, bu dosyada, kurumun özelleştirilmesi halinde, 176 bin tütün ekicisiyle birlikte yerli sigaraların piyasadan silineceğini, tütünde ihracatçı olan Türkiye'nin net ithalatçı konumuna geleceğinin anlatıldığını bildirdi. Aygün dosyada, Tekel'in özelleştirilmesinin sakıncalarının da şöyle sıralandığına dikkati çekti 
     ''Türkiye'nin üretimden satışlara en büyük 8. firması olan Tekel'in, dünyanın 5 büyük sigara üreticisi, Avrupa'nın 80 büyük iç üreticisi arasında yer aldığı belirtilmiştir. 
     Tekel'in 2002 sonuçlarına göre Türkiye'de 500 firma arasında 4.4 katrilyon liralık satış hasılatı, 1.7 katrilyon liralık net satışta 9. sırada, 318 trilyon 632 milyar lira net karla dördüncü sırada yer aldığı hatırlatılan raporda, geçen yıl elde ettiği 318 trilyon liralık karının, TBMM'ye bütçeden ayrılan ödeneğin 2 katına, Ulaştırma Bakanlığı ödeneğinin 2 katına, Çevre Bakanlığı ödeneğinin 10 katına, Çalışma ve Sosyal Güvenlik Bakanlığı ödeneğinin 5.5 katına eşit olduğu belirlenmiştir. 
     Halihazırda tuz piyasasının yüzde 100'üne, alkollü içki piyasasının yüzde 93.5'ine, sigara piyasasının yüzde 58'ine sahip olan Tekel'in 2001-2003 yılları arasında 23.2 milyon dolarlık ihracat gerçekleştirdiği, kurumun 71 markanın üretimini, 190 markanın satışını gerçekleştirdiği, yıllık gayri safi ulusal gelire yüzde 2 katkı sağladığı saptanmıştır.'' 
     
</TEXT>
</DOC>
