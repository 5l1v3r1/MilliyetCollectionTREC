<DOC>
<DOCNO> 199265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/soneko24.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Banvit hedeflerini aştı... 
</HEADLINE>
<TEXT>

     Bu yılı hedeflerinin üzerinde kar ve ciroyla kapatacak olan Banvit, Azerbaycan ve Romanya'da yatırıma hazırlanıyor. 
     Banvit Genel Müdür Yardımcısı Ömer Görener, çok iyi bir yıl geçirdiklerini, yıllık 12 milyon dolar kar beklerken uluslararası muhasebe standartlarına göre hazırlanan bilançolarına göre 9 ayda 15 milyon dolar kar elde ettiklerini bildirdi. 
     Görener, ''Sene sonunu herhalde 20 milyon dolara yakın karla kapatırız diye düşünüyorum. Piyasanın iyi olmasından, kırmızı et fiyatlarının bu sıralarda çok yükselmesinden dolayı ciromuzu da aştık. Bu yıl ciroda 190 milyon doları geçeceğiz'' diye konuştu. 
     İhracatı ağırlıklı olarak Çin ve Azerbaycan'a yaptıklarını anlatan Görener, bu yıl ihracata başladıkları Ürdün'e 50 TIR civarında mal gönderdiklerini söyledi. 
     Irak'a ilk TIR'ın Ağustos ayında yola çıktığını bildiren Görener, şöyle dedi 
     ''Irak'a şu ana kadar 4 TIR piliç ürünleri yollayabildik. Çok fazla yollayamadık, çünkü Irak pazarı daha ziyade ucuz ABD ve Brezilya ürünleriyle doldurulmuş durumda. Irak'a göğüs etini iyi fiyata satabilmemiz lazım. Azerbaycan'a da yılda 1500 ton civarında mal gönderiyoruz. Orada bayimiz var. Hatta orada önümüzdeki yıl ufak çaplı bir yatırım yapıp bir kuluçhane ile civciv üretimine başlayacağız.'' Görener, Banvit'in ayrıca Romanya'da üretim yapmayı amaçladığını belirterek, ''Kısmetse önümüzdeki yıl orada da yatırım yapıp önce kuluçka, sonra yem fabrikası, kesimhane kuracağız. Herşeyi sıfırdan kendimiz yapacağız'' diye konuştu. 
     
     HEDEF AVRUPA 
     Geçen yıl 3.4 milyon dolarlık ihracat gerçekleştiren Banvit'in, bu yıl AB ülkeleri dışında hedeflediği ihracat tutarının 6 milyon dolar olduğunu ifade eden Görener, ihracattaki asıl hedeflerinin AB olduğunu söyledi. 
     AB ülkelerinin yılda 600 ile 800 bin ton arasında göğüs eti aldığına dikkat çeken Görener, ''Türkiye'nin etrafında Avrupa ve Arap ülkeleri ile Rusya olmak üzere üç önemli ihracat merkezi bulunuyor. Bunlardan en önemlisi Avrupa. Gerekli izinlerin alınması ve AB kapılarının açılması ile beraber rahatlıkla yıllık 20-30 milyon dolarlık ihracata ulaşmak söz konusu olabilecek. AB'den bir heyet geldi, Türkiye'de 6 işletmede incelemelerde bulundu. Raporun gelmesini bekliyoruz. Biz sertifikaları alırsak hızla bu piyasaya girebileceğiz'' dedi. 
     
     TAVUK AYAĞI İHRACATINDAN 1 MİLYON DOLAR GELİR 
     Üretimleri sırasında piliç ve hindinin hiçbir parçasının atılmadığını, herşeyin işlenerek değerlendirildiğini dile getiren Görener, şunları kaydetti 
     ''Biz nasıl kuzu paça yiyiyoruz, Çinliler de tavuk paça yiyorlar. Biz çok uzun zamandan beri bu konuda ihracat yapıyoruz. Hong Kong ve Çin'e bu yıl sonunda 1.800 ton gibi tavuk ayağı ihracatımız, oradan 1 milyon dolara yakın ihracat gelirimiz olacak. Bunun dışında ilginç ihracat ürünlerimiz de var. Hindi poposu Afrika civarına gidiyor.'' 
     
</TEXT>
</DOC>
