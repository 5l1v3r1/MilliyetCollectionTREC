<DOC>
<DOCNO> 180118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur54.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastanedeki "bıçaklı doktor" görevden uzaklaştırıldı... 
</HEADLINE>
<TEXT>

     Antalya Valisi Alaaddin Yüksel, belinde bıçakla fotoğrafı çekilerek gazetelerde haber konusu olan Devlet Hastanesi doktorlarından Alaaddin Küçük'ün görevden uzaklaştırıldığını bildirdi. 
     Antalya Valisi Yüksel yaptığı yazılı açıklamada, 2 Eylül 2003 tarihinde bir gazetede yayınlanan, ''Hastane Silahlandı'' başlıklı haber üzerine, inceleme başlatıldığı, yapılan inceleme sonucunda belinde bıçakla fotoğrafı çekilerek, habere konu olan Devlet Hastanesi doktorlarından Alaaddin Küçük'ün görevinden uzaklaştırıldığını kaydetti. 
     Sağlık Bakanlığı'ndan müfettiş talebinde bulunulduğu da belirten Yüksel, açıklamasında şu ifadelere yer verdi 
     ''Haberde konu edilen Devlet Hastanesi giriş noktasında hastanede görevli polis haricinde Önleyici Hizmetler Şube Müdürlüğü'ne bağlı motorize devriye ekiplerinin 06.08.2003 tarihinden beri sabit görev yaptığı İl Emniyet Müdürlüğü raporlarından anlaşılmaktadır. Gazete haberinde yer alan, belinde bıçakla resmi görülen ve gazetede beyanatı yer alan Doktor Alaaddin Küçük'ün, görevi esnasında tutulması gereken raporları ve böyle bir olayı Başhekimliğe bildiren herhangi bir kaydı tutmadığı ile kamuoyunu yanlış bilgilendirmeye mutaf bir habere sebebiyet vermesiyle ifa ettiği meslek ve görev ahlakına uygun olmayan görüntü, tutum ve beyanatları sebebiyle konunun önemi ve hakkında yürütülecek soruşturmanın selameti açısından Devlet Memurları Kanunu'nun 137. ve 138. maddeleri uyarınca görevinden uzaklaştırılmıştır. Antalya Valiliği'nce, konunun soruşturulması için Sağlık Bakanlığı'ndan müfettiş talebinde bulunulmuştur.'' 
     
     SOKAK ÇOCUKLARINA İLİŞKİN ÇALIŞMALAR 
     Antalya'daki sokak çocuklarına ve Valilik tarafından bu konuyla ilgili yapılan çalışmalar hakkında bilgi de veren Yüksel, gazetede yayınlanan haberin ve benzeri yayınların ortak sorumluluk ve duyarlılık gerektiren sokak çocukları meselesinin çözümüne hiç bir şekilde olumlu katkı sağlamayacağını vurguladı. 
     Sürekli göç alan bir kent olması dolayısıyla çarpık kentleşme, ekonomik krizler, işsizlik, eğitimsizlik ve daha pek çok nedenlerle ''sokakta çalışan sokakta yaşayan çocuklar'' meselesinin, çözülmeyi bekleyen toplumsal bir sorun olarak Antalya'nın önünde durmakta olduğunu da bildiren Şüksel, bu sorunun çözümü için Antalya Valiliği'nce yılın ilk yarısında başlatılan kapsamlı çalışmaların sürdüğünü hatırlattı. 
     Sokak çocuklarının ilgisizlik ve sevgisizlikle ortaya çıktığına da dikkati çeken Yüksel, Antalya Valiliği'nin yaptığı proje çerçevesinde Akdeniz Üniversitesi Tıp Fakültesi'nde, madde bağımlısı çocukların bir grubunun tedavisine başlandığını, madde bağımlısı olmayan ve sokakta yaşayan çocukların da 15 Eylül Pazartesi gününden itibaren bölge yatılı okullarına alınması için tespit çalışmalarının sürdürüldüğü bildirildi. 
     
     ÇOCUK GÖZLEMEVİ 
     Yüksel, şehirlerarası otobüs terminalinde oluşturulan Çocuk Gözlemevi'nde yapılan çalışmalar sayesinde, 6 aylık süre içerisinde bin 19 sokak çocuğunun ailesine teslim edildiğini, 691 sokak çocuğunun da sosyal hizmet kurumlarına teslim edildiğini açıkladı. 
     
</TEXT>
</DOC>
