<DOC>
<DOCNO> 186183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sondun04.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan ABD'ye sert çıktı "Irak'taki rolümüzü Washington çizemez" 
</HEADLINE>
<TEXT>

     ABD'nin Güvenlik Konseyi üyelerine dağıttığı Irak ile ilgili son karar tasarısına karşı tavır alan BM Genel Sekreteri Kofi Annan, ''BM'nin, Washington'un çizdiği koşullar içinde Irak'ta uygun bir siyasal rol üstlenmesi mümkün değildir'' dedi. 
     Annan'ın bu görüşlerini, Güvenlik Konseyi üyeleriyle her ay yediği geleneksel yemek sırasında ifadelendirdiği diplomatlar tarafından belirtildi. Annan'ın buna rağmen siyasal sürece dahil olmayı kesinkes reddetmediği bildiriliyor. 
     
     KONSEY DESTEKLEMEZ 
     Diplomatik kaynaklar, Annan'ın göreve gelmesinden bu yana ilk kez ABD tarafından getirilen bir öneriye bu derece kesin cephe aldığına dikkat çekiyorlar. Annan'ın çıkışının, Washington'un tasarısının Güvenlik Konseyi'nde gerekli desteği bulmasını önleyeceği iddia edildi. 
     Bu arada diplomatların, ''Konsey'de konsensüsü sağlama uğruna, uygulanması imkansız bir tasarının kabul edilmesinin kimseye yarar sağlayamayacağı'' görüşünde oldukları belirtildi. 
     Annan gazetecilere yaptığı açıklamada da, '' Amerikan karar tasarısının, kendi önerilerini dikkate almadığını'' söylemişti. 
     Annan, Irak'ta anayasa ve seçimler yapılmadan, geçici bir hükümet oluşturulmasını ve BM'nin bu hükümetle işbirliği yapmasını istiyor. 
     Buna karşılık ABD, Irak'ta, kendi yönetiminde çok-uluslu bir güç kurulmasını, üye ülkelerin bu güce asker ve Irak'ın onarılmasına parasal katkıda bulunmalarını talep ediyor. 
     BM, 19 Ağustos sabotajından sonra Irak'ta bulunan 600 kişilik personelinin büyük bölümünü çekmiş ve geride sadece 30 uluslararası görevli bırakmıştı. 
     
</TEXT>
</DOC>
