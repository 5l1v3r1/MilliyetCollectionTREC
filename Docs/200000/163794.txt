<DOC>
<DOCNO> 163794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/ekonomi/eko06.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar kuru düştü milli gelir arttı 
</HEADLINE>
<TEXT>

2003 ortalama dolar kuru 1 milyon 770 binden, 1 milyon 685 bin liraya düşürülünce, milli gelirde de 10 milyar dolarlık artış oldu 
     Döviz kurlarında son dönemde yaşanan gelişmelere paralel olarak milli gelir hesaplarında kullanılan ortalama dolar kuru da 2003 Programı'nda Merkez Bankası döviz alış kuru değiştirildi. 
     Ortalama dolar kuru 1 milyon 770 bin liradan 1 milyon 685 bin liraya çekildi. Ortalama kurdaki değişiklikle birlikte milli gelir de dolar bazında yaklaşık 10 milyar dolar artmış olacak. 2003 programında 354 katrilyon 575 trilyon lira olarak hedeflenen gayri safi milli hasıla GSMH eski ortalama kur hesabıyla 200.3 milyar dolara denk geliyordu. Yeni belirlenen ortalama dolar kuruyla birlikte GSMH da dolar bazında 210.4 milyar dolara çıkmış olacak. 
     Eski ortalama kurla kişi başına 2 bin 826 dolar olarak belirlenen kişi başına gelir de yeni kurla birlikte 2 bin 969 dolara çıkacak. 
     
     Borcu olumlu etkileyecek 
     Ekonomi bürokratları kurdaki düşüşün, ihracatta yaşanan sıkıntılara karşın, kamu maliyesi üzerinde olumlu etkileri olduğuna işaret etti. Dış kredili projelerin yatırım ödeneklerinde kurdaki düşüşle rahatlama olduğunu dile getiren bürokratlar, özellikle dış borç ödemelerinin yurtiçinden karşılanması durumunda düşük kurun olumlu etkisi olacağını da ifade ediyor. Döviz cinsinden iç borç ödemelerinde de bunun Hazine'yi rahatlatan bir unsur olduğu kaydediliyor. 
     
     

</TEXT>
</DOC>
