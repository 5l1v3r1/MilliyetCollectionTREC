<DOC>
<DOCNO> 177810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sondun12.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
"Blair, Kelly'yi susturmak için inanılmaz yollar denemiş" 
</HEADLINE>
<TEXT>

     İngiltere'de yayınlanan The Independent on Sunday gazetesi, ''Blair hükümetinin bakanlarının Dr. David Kelly'yi susturmak için inanılmaz yollar denediklerini, hatta rutin polis soruşturmasını bile engellemeyi planladıklarını'' öne sürdü. 
     Hutton soruşturması belgelerine dayandırdığı haberinde, hükümetin Dr. David Kelly'nin Irak konusundaki son derece radikal bazı görüşlerini açıklayarak, kamuoyunu etkilemesinden korktuğunu belirten gazete, ''Bu görüşler ortaya dökülmesin diye, polisin Savunma Bakanlığından bilgi sızması yüzünden açacağı soruşturmayı bile engellemeyi planladılar'' ifadesine yer verdi. 
     ''Yapılan plana göre, Scotland Yard'ın özel biriminin Dr. Kelly'yi sorgulamasının önüne geçilecekti'' denilen haberde, ''Dr. Kelly'nin Irak'ın kitle imha silahları konusundaki kuşkularını duyabilecek herkesin onunla görüşmesi engellenecekti'' iddiası ortaya atıldı. 
     Planın ayrıntılarının Savunma Bakanlığı üst düzey bürokratlarının arasındaki gizli yazışmalarla ortaya çıktığını belirten gazete, bakanlığın güvenlik şefi Ian Barrow ile diğer bir güvenlik şefi John Cochrane arasındaki yazışmalarda, bakanlığın polisin Kelly'yi sorgulaması konusunda direnme kararı aldığının açıkça görüldüğünü duyurdu. 
     Yazışmalarda üst düzey börokratların Dr. David Kelly'nin bilgi sızdırmak suçundan tutuklanması halinde ortaya çıkabilecek zararı önceden tahmin etmeye çalıştıkları da dikkat çekti. 
     Gazeteye göre, Hutton soruşturmasına ulaşan son belgelerde Başbakan Tony Blair'in danışmanı Alastair Campbell'in süreçte oynadığı rol iyice belirginleşti. Gazete, son belgelerde Campbell'in Blair'e ''Irak konusunda yapılan eleştirilere karşı daha sert tutum almasını önerdiğinin'' ortaya çıktığını duyurdu. 
     
</TEXT>
</DOC>
