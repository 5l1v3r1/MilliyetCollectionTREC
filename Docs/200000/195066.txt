<DOC>
<DOCNO> 195066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sonspo02.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çizme'de "futbolu kurtarma" yasasına AB engeli 
</HEADLINE>
<TEXT>

     Avrupa Birliği Komisyonu, İtalya'da bu yılın Şubat ayında yürürlüğe giren ''futbolu kurtarma'' yasasıyla ilgili olarak inceleme başlattı. 
     İtalya Birinci Futbol Ligi'nde mücadele eden ve büyük maddi sıkıntı içinde olan kulüplerin iflasını engellemek için çıkarılan yasa, kulüplerin futbolcu transferlerinden doğan zararlarını 10 yıl süreyle vergiden düşebilmelerine olanak sağlıyor. 
     Yasanın özellikle İtalya Başbakanı Sylvio Berlusconi'nin başkanlığını yaptığı AC Milan ile 115.4 milyon Euro borcu bulunan AS Roma kulüplerini büyük ölçüde rahatlattığı bildirildi. 
     Avrupa Birliği Komisyonu'nun İtalyan Komiseri, ''futbolu kurtarma'' yasasının sadece İtalyan kulüplerine devlet desteği içeren bir yasa olduğunu ve Avrupa Birliği yasalarıyla bağdaşmadığını açıkladı. 
     
</TEXT>
</DOC>
