<DOC>
<DOCNO> 175155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/spor/spo01.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeyreği bile yeter 
</HEADLINE>
<TEXT>

   Şampiyonlar Ligi'nde ilerlemek için bir santrforun şart olduğunu vurgulayan Beşiktaş 2. Başkanı Hüsnü Güreli, "Çeyrek finale kaldığımızda 20 milyon Euro alacağız. Bu bile borçlarımızı sıfırlar" dedi 
      BİLAL MEŞE 

   
   Hesap adamı Güreli 
   ŞAMPİYONLAR Ligi'nde işi tesadüflere bırakmamak için forvet arayışlarını sürdürdüklerini belirten 2. Başkan Hüsnü Güreli, işin maddi boyutunun çok büyük olduğunu vurguladı. Bu kulvarda alınacak başarıların, borçları temizleyeceğine dikkat çeken Güreli, "Final oynadığımız zaman 45 milyon Euro gibi bir rakam kasamıza girecek. Hedefimiz bu. Ancak çeyrek finale kaldığımız taktirde de bu para 20 milyon Euro. Bu bile bizim borçlarımızı sıfırlar" dedi. 
   
   Nanni rafa kalktı 
   NANNİ'NİN kulübü Velez Sarsfield'e son teklifleri olan 3 milyon Euro'yu ilettiklerini hatırlatan Güreli, "Bir kuruş fazla vermeyiz. Ekonomik krizden çok büyük dersler aldık, uçmanın da bir anlamı yok. Herşeyin bir sınırı ve rayici var. Sorumluluklarımızı biliyoruz" yorumunu yaptı. Arjantinli futbolcuyu rafa kaldırdıklarını belirten Beşiktaşlı yönetici, adlarını gizledikleri üç futbolcunun daha olduğunu, bu isimlere yöneleceklerini söyledi. 
   
   'İlhan'ı beklerim'    BEŞİKTAŞ Teknik Direktörü Lucescu, dünkü antrenman öncesi yaptığı açıklamada İlhan Mansız'ı sonuna kadar bekleyeceğini ve bunun sorumluluğunu üstleneceğini söyledi. Lucescu "İlhan, en iyi koşullarda 2 hafta sonra, en kötü ihtimalle ise Şampiyonlar Ligi'nin ilk maçında geri dönecek. O Türk futbolunun geleceği. Onu sonuna kadar beklerim. Zaten beklemek zorundayız. İki senedir Beşiktaş'a çok şey verdi. Kendisine moral aşılamalıyız, yoksa onu kaybederiz" dedi. 
   RUMEN teknik adam, yapılacak transferin takımın geleceğini finansal olarak etkilememesi gerektiğini vurgulayarak, "7. yabancıyı ancak bizi maddi olarak zorlamazsa düşünürüm, şu anda beklemedeyim. Oyuncularıma sonsuz güvenim var. Hepsi altın gibi" ifadelerini kullandı. Lucescu katıldığı bir TV programında ise Şampiyonlar Ligi'nde hedeflerinin ilk sekiz olduğunu belirtti ve "Çeyrek finale kalırsak kazanmış kadar sevinirim" diye konuştu. 
   
   Sergen idmanda    SAKATLIĞI nedeniyle takımdan ayrı kalan Sergen dün çalışmalara başladı. Ağrılarının geçtiğini belirten yıldız futbolcu, "Hocam ihtiyaç duyar, gerek görürse göreve hazırım" dedi. İdmana sakat olan Ahmet Dursun katılmazken, Lucescu'nun Okan'ı üç gruptada çalıştırıp dinlenmesine izin vermemesi dikkat çekti. 
   
   Depremzedelere Kartal forması    İSTANBUL Amatör Spor Kulüpleri Federasyonu tarafından ağırlanan Bingöllü depremzede sporculara çeşitli hediyeler verildi. Futbol Federasyonu Asbaşkanı Orhan Saka, sporculara milli takım eşofmanı ile milli takım, Beşiktaş formaları ve okul malzemesi hediye etti. 
   
   
</TEXT>
</DOC>
