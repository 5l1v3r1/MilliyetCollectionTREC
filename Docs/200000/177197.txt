<DOC>
<DOCNO> 177197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/soneko15.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Otokoç Genel Müdürü Kriz sektörde 66 küçülmeye neden oldu 
</HEADLINE>
<TEXT>

     Otokoç Otomotiv Ticaret ve Sanayi A.Ş Genel Müdürü Cenk Çimen, ekonomik krizin, otomotiv sektörünü ciddi şekilde sıkıntıya soktuğunu ve sektörde yüzde 66 oranında küçülmeye neden olduğunu söyledi. 
     Çimen, Otokoç'un 75. yıl etkinlikleri kapsamında geldiği Adana'da soruları yanıtlarken, birim fiyatı yüksek bir ürün ortaya koyan sektördeki hareketliliğin, ekonomik konjonktür, piyasa beklentileri ve tüketici güveniyle yakından ilişkili olduğunu ve bu alanlardaki olumlu ya da olumsuz gelişmelerden çok hızlı etkilendiğini kaydetti. 
     Kriz ortamının satış rakamlarını 1980'li yılların gerisine götürdüğüne işaret eden Çimen şöyle konuştu 
     ''Ekonomik kriz sektörde yaklaşık yüzde 66 oranında küçülmeye neden oldu. Bu yıl Temmuz ayı itibariyle 150 bin seviyesinde araç satıldı. Tahminlerimiz yıl sonunda bu rakamın 300 bin seviyesinde olacağı yönünde. Olması gereken nokta bu değil, ancak kriz sonrası Türkiye önündeki sorunları aşmaya çalışıyor. Ekonomik göstergelerdeki iyileşme bizi gelecek için umutlandırıyor. Otomotiv sektörü finansman destekli olarak yürüyen bir sektör. Bu açıdan kredi oranlarındaki düşüşün piyasadaki yansıması son derece olumlu. Ayrıca, kriz ortamında alımlarını erteleyen tüketicinin, yeniden güven kazanması da önemli bir faktör. Tüm bu etkenler birleştiğinde önümüzdeki 5 ayın daha iyiye doğru gideceğine inanıyoruz.'' 
     
     İKİNCİ EL OTOMOBİL İTHALATI 
     Sektörün gelişmesi ve yabancı yatırımcının Türkiye'ye gelmesi için gerekli koşulların başında iç piyasanın güçlenmesinin geldiğini vurgulayan Çimen, ikinci el otomobil ithalatının yerli imalatçının önünü keseceğini savundu. 
     Çimen, Türkiye'de ihracata dayalı bir sektör oluşturulmaya çalışıldığını ve bunda da belirli ölçüde başarı elde edildiğini vurgulayarak, şöyle devam etti 
     ''Avrupa ülkelerinde gelir seviyesinin yüksek olmasıyla bağlantılı olarak, otomobil piyasasında çok hızlı bir sirkülasyon var. Türkiye'de insanların otomobillerini yenilemeleri için gereken süre ortalama 3-4 yıl, Avrupa da ise bu süre 1- 2 yıl. Ciddi bir ikinci el pazarı oluşuyor ve fiyatlar hızla düşüyor. AB gündemine getirerek, ikinci el araçları sirküle edebilecekleri dış pazarlar arıyorlar. Türkiye'de ikinci el otomobil ithalatı iç piyasayı sıkıntıya sokar. Dolayısıyla sektörde ihracatını artırmak isteyen Türkiye'ye yabancı yatırımcı gelmesini engeller. Öncelikle iç piyasamızı güçlendirmemiz, yerli imalatçıya para kazandırmamız gerek.'' 
     
     SEKTÖRDE MUAFİYETLER 
     Çimen, birim fiyatı yüksek, dizayn ve üretim aşaması maliyetli olan otomotiv sektöründe uygulanan bazı muafiyetlerin bugün artık AB ülkeleri ve ABD'de tartışılır duruma geldiğini ya da kaldırıldığını söyledi. 
     Türkiye'de de müşteri yararına yönelik bazı değişikliklerin gündeme gelmesi gerektiğini ifade eden Çimen şöyle konuştu 
     ''Avrupa sektördeki blok muafiyetler 1 ekim 2003'te kaldıracak. Bu sektörün tüm kademelerini etkileyecek, bazı sıkıntılara neden olabilecek, ancak rekabet ortamını artıran ve müşteriye avantajlar getiren bir düzenleme. Türkiye'de AB'ye uyum süreci kapsamında bu tür düzenlemeleri gündemine alıyor. Ancak, Türkiye'nin ekonomik şartları ve yapısı çok farklı. Bu durum gözönüne alınarak konu tartışılmalı. AB'ye uyum süreci kapsamında getirilecek yeni düzenlemeler, otomotiv sektöründe rekabeti artıracaktır. Yapısal değişiklikler sektörde alışıla gelmiş uygulamaları değiştirecek. Sektör açısından yeni sisteme alışmak ve ayakta kalmak zor olacak ama müşteri kazanacak.'' 
     
</TEXT>
</DOC>
