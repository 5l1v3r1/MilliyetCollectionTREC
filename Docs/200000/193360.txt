<DOC>
<DOCNO> 193360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/ekonomi/eko03.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura 'yetersiz'den 'pekiyi'ye kadar not 
</HEADLINE>
<TEXT>

   Kamu personel reformu taslağına göre, memurlar sicil açısından 'yetersiz'den', 'pekiyi'ye kadar 5 kategoride değerlendirilecek 
   
   Kamu personel reformu yasa taslağına dönük çalışmalar tamamlanma aşamasına geldi. Taslağa göre, kamu görevlileri sicil açısından 'yetersiz'den 'pekiyi'ye kadar beş katagoride değerlendirilecek. 
   Kamu personeline dönük ilkelere 'eşitlik, tarafsızlık, başarı değerlendirmesi, hesap verebilirlik' ilkeleri eklenirken uygulamada kayırmacılığın önlenmesi hedefleniyor. 
   
   Şeffaf sicil 
   Genel politika tespiti araştırma, programlama, yönetim ve denetim işlerinde görevli olanlar, kamu erkini kullanan memur kabul edilerek, toplu görüşme kapsamı dışında bırakılıyor. Kamu hizmetlerinin yürütülmesinde memurlarla işbirliği içerisinde çalışan personel diğer kamu görevlisi olarak kabul edilirken, bunların sözleşmeli statüde istihdam edilmeleri, tam zamanlı ya da kısmi zamanlı olarak çalıştırılabilmeleri, toplu görüşme kapsamında bulunmaları öngörüldü. 
   İki defa üst üste olumsuz sicil alan memur hakkında emeklilik hükümleri uygulanacak. 657 sayılı kanundaki disiplin cezaları korunurken, memurluktan çıkarma cezası verilmesi durumlarında diğer kamu görevlisinin sözleşmesi feshedilecek ve bu personel bir daha memur ya da diğer kamu görevlisi olarak istihdam edilmeyecek. Son üç yılın sicil değerlendirmeleri "iyi" ya da "pekiyi" olan personel hakkında bir derece hafif ceza uygulanması ilkesi benimsendi. 
   Taslağa göre tüm başarı ve sicil değerlendirmelerinin personele bildirilmesi yanında, personele itiraz hakkı da getiriliyor. Böylece sicilde açıklık ilkesi hedefleniyor. 
   
      
</TEXT>
</DOC>
