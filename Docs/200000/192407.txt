<DOC>
<DOCNO> 192407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/yazar/kohen.html </URL>
<DATE> 2003/10/31/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Yıpratma savaşı... 
</HEADLINE>
<TEXT>

   
   IRAK'ta giderek tırmanan saldırı eylemlerine ister "terör" damgası vurulsun, ister "direniş" olarak nitelendirilsin, artık açıkça ortaya çıkan gerçek ülkenin yeni tür bir savaşa sahne olduğudur. Buna bir "yıpratma savaşı" diyebiliriz. 
   Başkan Bush'un beş ay önce Saddam Hüseyin'in devrilmesinde yol açan askeri harekatın son bulduğunu ilan etmesinden sonra, yer yer ABD askerlerine karşı gerçekleştirilen saldırılara "münferit olaylar" olarak bakıldı. 
   Oysa son zamanlarda ABD askerlerinin yanı sıra, BM ve Kızılhaç gibi uluslararası kuruluşları ve hatta Ürdün ve Türkiye gibi bölgesel ülkelerin Bağdat'taki büyükelçiliklerini hedef alan saldırıların, hiç de hafife alınacak cinsten olmadığı ortaya çıktı. 
   Şimdi CIA dahil, Amerikan yetkilileri bunun birbirinden kopuk, münferit olaylar olmadığını, aksine iyi planlanmış ve koordine edilmiş bir hareket olduğunu kabul ediyor. 
   "Newsweek"in haberine göre, bu yıpratma savaşı, daha Saddam iktidarda iken, kendisi ve yardımcıları tarafından planlanmış ve bununla ilgili lojistik altyapı hazırlanmıştır. 
   Dün gelen haberler de, bu işin Saddam'ın sağ kolu olan General İzzet İbrahim el - Duri tarafından organize edildiğine ve yürütüldüğüne işaret ediyor. 
   Yani Saddam ve adamları, gizlendikleri yerden, daha önce planladıkları "savaş sonrası savaş"ı yürüterek intikamlarını almaya çalışıyorlar... 
   
   BAŞKAN Bush istediği kadar Irak'ta terörün belinin kırılacağını söylemeye devam etsin, Amerikan toplumunun birçok kesiminden yükselen sesler, - Vietnam Savaşı'na da çağrışım yapılarak - ABD'nin bu kez "Irak batağı"na saplanmakta olduğu kaygısının yaygınlaştığını gösteriyor. 
   İlk bakışta Vietnam ile Irak arasında önemli bazı farklar var. Vietnam'da Vietkong tekvücut halinde Kuzey'deki Komünist rejimin desteği ile ve ülkenin ormanlık özelliğinden de yararlanarak başarılı bir gerilla savaşına girişmişti. Irak'ın topoğrafyası eylemcilere böyle bir olanak sağlamıyor. Ayrıca Irak'ta tek bir örgüt değil, çeşitli gruplar Baasçılar, köktendinci militanlar, komşu ülkelerden gelen gönüllüler, vs. eylemler yapıyor... Ancak Irak'ta işgal sürdükçe bu grupların ortak bir cephe oluşturması olasılığı artıyor. Bu grupların bir kısmı - El Reşid Oteli'ne yapılan saldırıda görüldüğü gibi - modern teknolojiye dayanan silahlar kullanmaya başlıyor. Eylemcilerin bir kısmı da intihar saldırılarına girişiyor... 
   Yani Irak'taki şartlar ve savaş yöntemleri Vietnam'dan farklı olabilir. Ama Irak'taki gidişat, doğrusu Vietnam'daki savaşan ilk aylarını ki biz o zaman bunu yerinde izlemiştik anımsatıyor... 
   
   WASHINGTON bu durum karşısında ne yapacak Irak politikasını değiştirecek mi 
   Bush yönetiminin bir U - dönüşü yapması beklenemez. Peki stratejisinde bazı ayarlamalar yapabilir mi Örneğin eski Dışişleri Bakanı Henry Kissinger'ın son bir yazısında belirttiği gibi, Irak'ı barışa kavuşturma sürecinde, sorumluluğu dost ve müttefikleri ile birlikte ve bir BM gücünün desteğinde hareket ederek, yönetimi hızla Iraklılara devretmeye razı olur mu 
   Bush yönetimi bu akılcı yolu seçmezse, ABD Irak'ta daha çok çuvallayacak ve yıpranacak. Ve ne yazık ki bu arada bunun ağır faturası da Irak halkına çıkacak... 
   
   
      
   
   
</TEXT>
</DOC>
