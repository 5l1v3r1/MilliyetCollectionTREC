<DOC>
<DOCNO> 166807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sondun15.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalışanlar arasında "yaş" ayrımcılığı yapan yandı... 
</HEADLINE>
<TEXT>

     İngiltere'de hükümet tarafından hazırlanan yasa tasarısı, çalışanlar arasında ''yaş ayrımcılığı'' yapılmasını suç sayıyor. 
     Ticaret ve Sanayi Bakanı Patricia Hewitt'in hazırladığı tasarı, işverenin iş ilanı verirken ''genç ve enerjik işçi aramasını'' bile suç sayıyor. 
     Yaşlı işçinin terfisinde ya da hizmet içi eğitim programları sırasında ayrım yaratmayı da suç kabul eden tasarı, çalışanın sağlık ve emeklilik kesintileri konusunda da işvereni adil olmaya mecbur edecek. 
     65 yaşın üzerindeki çalışanların işten çıkartılmaları halinde ''haksız işlem başvurusu'' yapmalarına ve her türlü kötü niyet iddiasında bulunabilmelerine olanak sağlayan yasayla, İngiltere'nin Avrupa Birliği içinde uygulanan sisteme uyumlu hale getirilmesi hedefleniyor. 
     Yürürlüğe 2006 yılı Ekim ayında girmesi beklenen yeni uygulamanın, çalışma dünyasında önemli bir kültürel değişim ve devrim olacağını belirten Bakan Hewitt, ''Böylece çalışma dünyasında yaşlı çalışanlara yapılan ayrımcılığın önüne geçilecek ve bu tür ayrımcılık, en az ırk ayrımcılığı ya da cins ayrımcılığı kadar büyük bir suç sayılacak'' dedi. 
     
</TEXT>
</DOC>
