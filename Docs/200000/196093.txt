<DOC>
<DOCNO> 196093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sondun36.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Edelman'ın Türkçe öğretmenine ABD'de ödül... 
</HEADLINE>
<TEXT>

     ABD'nin Ankara Büyükelçisi Eric Edelman'ın Türkçe öğretmeni ve ABD Dışişleri Bakanlığı'na bağlı Yabancı Hizmetler Enstitüsü'nün FSI Türkçe bölümü üyesi Sema Esener'e, görevinde gösterdiği üstün başarı nedeniyle Una Chapman Cox kuruluşu tarafından 5 bin dolarlık bir ödül takdim edildi. 
     Washington yakınlarındaki Virginia'da bulunan FSI merkezinde düzenlenen ödül törenine, Türkiye'nin Washington Büyükelçisi Faruk Loğoğlu ve ABD Dışişleri Bakanlığı müsteşarlarından Grant Green de katıldı. 
     FSI, Amerikan diplomatlarını ve diğer profesyonelleri, Amerikan dış politika çıkarlarına yardım çerçevesinde denizaşırı görevler veya Washington'daki görevler için hazırlıyor. Merkezde 500'den fazla kurs verilirken, bunların 60'ını yabancı diller oluşturuyor. FSI'da her yıl ABD Dışişleri Bakanlığı başta olmak üzere, diğer hükümet kuruluşları ve askeri yetkililerden de 30 binden fazla kişi kayıt oluyor. 
     Türkçe öğretmeni Sema Esener'e ödül veren Una Chapman Cox Vakfı ise Amerikan dış politika hizmetlerinin kalitesini yükseltmek amacını taşıyan bir vakıf olarak biliniyor. Esener, ABD'nin Ankara Büyükelçisi Eric Edelman'a, Ankara görevinden önce Türkçe eğitimi vermişti. 
     
</TEXT>
</DOC>
