<DOC>
<DOCNO> 163745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sonspo25.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Şaş davetiyesini verdi 
</HEADLINE>
<TEXT>

     Düğün hazırlıkları yapan Galatasaray ve A Milli Futbol Takımı'nın başarılı oyuncusu Hasan Şaş, Adana Valisi Kemal Önal'ı makamında ziyaret ederek davetiye verdi. 
     Hasan Şaş, ziyaret sırasında Vali Önal'a, dünkü randevusunu bir yanlış anlaşılmadan dolayı yerine getiremediğini belirterek, ''Bir yanlış anlaşılma oldu. Kusura bakmayın. Yoksa randevularımıza uyarız'' dedi. 
     Vali Önal da davetiye verip düğün törenine davet eden Şaş'ı kutlayarak, ''Hayırlı olsun. Adanalılar seninle övünüyor. Karataş'ta 2 yere ismin verilmiş'' diye konuştu. 
     ''Hasan Şaş, başarılı futbolundan dolayı övündüğümüz bir evladımız'' diyen Önal, ''Hasan'ın Dünya Kupası'ndaki maçlarını zevkle izledim. Saçları da biraz uzamış'' dedi. 
     Şaş'ın düğünden sonra saçlarını yeniden keseceğini söylemesi üzerine Vali Önal, ''Evlendikten sonra bu konuda hanımının düşüncesini alacaksın herhalde'' diye konuştu. 
     
     ''BENİM İÇİN TRANSFER BİTTİ'' 
     Şaş, ziyaret sonrası gazetecilerin soruları üzerine yaptığı açıklamada, 29 Haziran'daki düğününün ardından balayı yapmadan yeni sezon hazırlıklarına başlayacaklarını söyledi. Futbolculuk yaşamının kısa olduğunu belirten Şaş, ''Balayı her zaman olur. Önemli olan futbol'' dedi. 
     Bir gazetecinin, Galatasaray ile sözleşme imzaladığı halde bazı gazetelerde yurtdışından tekliflerin olduğu şeklinde haberlerin çıktığını hatırlatması üzerine de Hasan, ''Benim için transfer bitti. Artık yeni sezonu düşünüyorum'' açıklamasını yaptı. 
     Şaş, kendisiyle ilgili eleştirilerin her zaman yapıldığını, geçmişe bakmadığını da ifade ederek, ''Geçen sezon şampiyonluğun kaybedilmesinde tek sorumlu ben değilim herhalde'' görüşünü aktardı. 
     Hasan Şaş, sözleşmede boş mukaveleye imza attığını ve ücret konusunu yönetimin taktirine bıraktığını da hatırlatarak, şu ana kadar yapılan transferlerin de yararlı olduğunu sözlerine ekledi. 
     
</TEXT>
</DOC>
