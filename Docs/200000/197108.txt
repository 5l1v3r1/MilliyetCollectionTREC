<DOC>
<DOCNO> 197108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sontur30.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'daki patlamalar sonrası İncirlik'te sıkı önlemler... 
</HEADLINE>
<TEXT>

     İstanbul'da patlamalar sonrası ülke genelinde önemli merkezlerde güvenlik önlemleri artırıldı. 
     Adana'nın merkez İlçesi Yüreğir'de bulunan İncirlik Üssü girişindeki önlemlerin İstanbul'daki saldırıların ardından artırıldığı belirtildi. 
     Alınan bilgiye göre, saldırıların ardından, İncirlik Üssü çevresinde güvenlik önlemlerinin artırıldığı dikkati çekti. Üste görevli ABD'li askerler ve ailelerinin çıkışlarına sınırlama getirildi ve dikkatli olmaları konusunda uyarılarda bulunulduğu öğrenildi. 
     Bu arada, taşeron firmaların çalışanlarının İncirlik Üssü'ne girişlerinin, geçici süre ile durdurulduğu bildirildi. 
     
     DENİZLİ'DE GÜVENLİK ÖNLEMLERİ... 
     Denizli'de de güvenlik önlemleri artırıldı. Denizli Emniyet Müdürlüğü Asayiş ve Trafik Şubesi ekipleri denetimler yaptı. Zaman zaman telsiz anonslarıyla ekipleri yönlendiren Denizli Emniyet Müdürü Mümtaz Karaduman, şüpheli araçların titizlikle kontrol edilmesini istedi. 
     Ana caddeler üzerindeki park yasağı uygulamasının yerine getirilmesi uyarısında bulunan Karaduman, ''Kamyonet, yabancı plakalı araç ve şüphe çeken otomobillere dikkat edin'' talimatını verdi. 
     Bu arada, bankaların yoğun olarak bulunduğu Bayramyeri, İkinci Ticari Yol ve Oğuzhan Caddesi'nde park eden araçlar, trafik ekiplerinin uyarısıyla kaldırıldı. 
     
</TEXT>
</DOC>
