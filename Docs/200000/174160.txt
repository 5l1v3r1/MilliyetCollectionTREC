<DOC>
<DOCNO> 174160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/yasam/yas03.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendi hayvanını kendin yarat 
</HEADLINE>
<TEXT>

   'Pet shop'larda poşet içinde satılan tozu alın, suya karıştırın... 'Deniz maymunu'nuz hazır 
      ÜMRAN AVCI İstanbul 
   
   Tohumdan sadece bitki yetişir sanıyorsanız yanılıyorsunuz. 'Pet shop'larda poşet içinde satılan toz, suya karıştırılınca 'deniz maymunu' adlı bir canlıya dönüşüyor. 
   Okyanusların derinliklerinde yaşayan bu canlı, 40 yıl önce Amerikalı bilim adamı Harold Von Braunhut tarafından bulundu. Braunhut, 3-4 milimetrelik canlının genleriyle oynadı ve 20-25 milimetreye kadar büyüttü. Ardından da özel bir formülle deniz maymununu toz haline getirdi. 
   
   3 gözlü, 3 renkli... 
   'Saklı hayat' adı verilen bu buluşla, toz haline getirilen canlı istendiği zaman suya atılıyor ve yeniden hayat bulup canlanıyor. Ardından da kendi türünden canlılar doğurmaya başlıyor. Ayaklarından nefes alıyorlar ve üç gözleri var. Işığa göre sarı, kırmızı ve turuncu oluyorlar. Aile kuruyorlar hatta kavga bile ediyorlar. Tıpkı maymunlar gibi takla atıp geri yüzüyorlar. Dinozorlar çağından günümüze ulaşabilen tek canlı olan deniz maymunları uzayda da yaşamlarını sürdürebiliyor. 
   
   15 milyon liraya 
   Amerika ile pek çok Avrupa ülkesinde 40 yıldır piyasada olan deniz maymunları yumurta içinde milimetrenin 20'de biri büyüklüğünde. Suyla temas ettiklerinde saniyede 3 - 4 milim büyüyor. 2.5 ay sonra 2.5 santime ulaşıp bu büyüklükte kalıyorlar. Amerika'dan ithal edilen ürün, 'pet shop' ve Toys R Us'larda aksesuvarına göre, 15 ile 140 milyon lira arasında fiyatlara satılıyor. 
   
   
</TEXT>
</DOC>
