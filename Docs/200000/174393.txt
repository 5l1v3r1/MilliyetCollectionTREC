<DOC>
<DOCNO> 174393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/siyaset/siy06.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Eleştirilen ifade TÜSİAD raporundan 
</HEADLINE>
<TEXT>
   ANKARA'YI KARIŞTIRAN CÜMLE 
   'Yolsuzluk' raporundaki "Yolsuzluğun dini olmaktan çok, laik ahlakla ilişkili olduğu" ifadesi, laikliğe eleştiri olarak algılandı 
      NEDİM ŞENER 

   
   TBMM Yolsuzlukları Araştırma Komisyonu raporunda yer alan "Yolsuzluğun dini olmaktan çok laik ahlakla ilişkili bir sorun olduğu görülmektedir" ifadesi, rapor üzerinden dinci - laik tartışması yaşanmasına neden oldu. 
   AKP'li milletvekillerinin çoğunluğu oluşturduğu komisyonun raporundaki bu ifade gazetelere "Yolsuzluk laik kesimlere özgü bir sorun", "Yolsuzluk laiklikten" şeklinde yansıdı. Ancak TBMM Yolsuzlukları Araştırma Komisyonu üyeleri ve rapora kaynaklık eden "Kamu Reformu Araştırması"nın sahibi Türkiye Sanayici ve İşadamları Derneği TÜSİAD yetkilileri, bu tür yorumların doğru olmadığını söyledi. TÜSİAD'ın Aralık 2002'de yayımladığı araştırmadaki anketle, "Yolsuzlukla mücadelede en etkili yöntem hangisi" sorusuna da yanıt arandı. 
   
   TÜSİAD'ın ifadeleri 
   Verilen yanıtlara göre "yolsuzluk yapanların teşhiri yüzde 91.5 ", "halkın eğitilmesi ve aydınlatılması yüzde 90.8 ", "partilerin para kaynaklarının denetimi yüzde 91.1 " ile "medyanın halkı aydınlatması yüzde 90.3 " mücadelede en etkili yöntemler olarak belirlendi. Ankete katılanların yalnızca yüzde 62.6'si "Din adamlarının yolsuzluğa karşı çıkması"nın yolsuzlukla mücadelede başarı getireceğini söyledi. 
   TÜSİAD'ın raporunun 120. sayfasında rakamlar değerlendirilirken "aynen" şu ifadeler kullanıldı 
   "Din büyüklerinin yolsuzluğa karşı tutum almasına görece düşük bir etkililik düzeyi atfedilmesi de yolsuzluğun geniş çoğunluk tarafından dinsel değil 'laik ahlak' sorunu olarak algılandığını düşündürmektedir." 
   Aynı değerlendirme, TBMM Yolsuzluk Komisyonu raporunaysa "Yolsuzluğun dini olmaktan çok laik ahlakla ilgili bir sorun olarak görülmektedir" şeklinde yansıdı. TÜSİAD Parlamento İşlerinden Sorumlu Komite'nin başkanı Can Paker, araştırma sonuçlarının yanlış anlaşılmayacak kadar açık olduğunu belirtirken şöyle konuştu 
   
   Paker Araştırma belli 
   "TBMM raporunda, bizim raporumuzdan alıntı yapılmış. Oradaki cümleler aynı sayfadaki grafikle birlikte değerlendirilmelidir. Rapor halkın din ve dünyevi işleri birbirinden ayırdığını gösteriyor. Halk, sorunu da dini olmayan yani laik ahlaka ilişkin çözülmesi gereken bir sorun olarak görüyor. Bundan 'laiklik eşittir yolsuzluk' gibi bir sonuç çıkarmak mümkün değil. TBMM raporunda aynı ifade dile getirilmiş." TBMM Yolsuzlukları Araştırma Komisyonu'nun CHP'li üyesi Kemal Kılıçdaroğlu, komisyon raporuyla ilgili çıkan haberlerin haksız yorumlara dayandığını belirtirken, rapordaki verilerden "yolsuzluğun sebebi laiklik" gibi bir sonuç çıkarmanın mümkün olmadığını belirtti. Kılıçdaroğlu raporda, grafikle ilgili verilerin değerlendirildiğini ifade ederken, yolsuzluk sorununun çözümünde dini değil laik ahlakla ilgili önlemlerin öne çıkarıldığını vurguladı. Kılıçdaroğlu, "Verilmek istenen mesaj, 'yolsuzluğu sorun olarak gören anlayış dini anlayış değildir.' Halkın da çözümü bu noktada gördüğü gösteriliyor" diye konuştu 
   
   Üyeler de bilmiyor....    HABER MERKEZİ 

   TÜSİAD raporuna gönderme yapılarak yer verilen "Yolsuzluk dini olmaktan çok laik ahlakla ilişkili bir sorun olarak görülmektedir" ifadesinin kaynağının bazı komisyon üyeleri tarafından bilinmemesi dikkat çekti. Meclis Komisyonu üyelerinin de Türkiye Ekonomik ve Sosyal Etütler Vakfı'nın TESEV yaptığı bir araştırmadan alınan ifade olduğunu varsayarak tartıştığı bölümün kaynağı dün sadece Milliyet'te doğru olarak yayımlandı. Milliyet dünkü sayısında, tartışılan ifadenin kaynağının TÜSİAD'ın Aralık 2002'de yayımladığı "Kamu Reformu Raporu" olduğunu belirledi. Ancak dün yapılan tartışmalarda, ifadenin kaynağı olarak TESEV'in gösterilmesi dikkat çekti. 
   
   İfadeler TESEV'in değil 
   TBMM Yolsuzlukları Araştırma Komisyonu Sözcüsü AKP'li Nimet Çubukçu "Bu ifadeler TESEV'in yaptırdığı araştırmanın sonucu" dedi. Çubukçu, kendisini eleştiren CHP Grup Başkan Vekili Haluk Koç'u da arayarak "O cümle benim kimliğimle bağdaşmaz. Biz yorum getirmedik" diye konuştu. NTV'deki tartışmaya katılan komisyon üyesi CHP'li Ahmet Güryüz Ketenci de, "Bana ifade edilen araştırmayı TESEV'in yaptırdığı. Bu sabah sordum, öyle söylediler" dedi. "Böyle bir görüşü ne komisyon paylaşıyor, ne ben" diyen Ketenci "Bu ifadeyi, 'Laik anlayış ortaya çıktıkça yolsuzluklar tartışılmaya, sorgulanmaya başlandı' şeklinde anlamak lazım. Ancak yine de bu ifade Türkçe olarak doğru değil" diye konuştu. Programa katılan Prof. Dr. Burhan Şenatalar ise, TESEV'in hiçbir araştırmasında böyle bir ifade bulunmadığını belirtti. 
   
   
</TEXT>
</DOC>
