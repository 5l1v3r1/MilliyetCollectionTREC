<DOC>
<DOCNO> 180513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/soneko18.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tofaş, yeni Alfa 156'yı satışa sundu... 
</HEADLINE>
<TEXT>

     Alfa Romeo'nun Türkiye Distribütörü Tofaş, yeni Alfa 156'yı Türkiye'de pazara sundu. 
     Dizayn ustası Giorgetto Guigiaro tarafından tasarlanan otomobil, 24 bin 864 Euro'dan 37.4 milyar lira başlayan fiyatlarla satılacak. 
     Alfa 156'nın tanıtımı amacıyla Rahmi M. Koç Müzesi'nde düzenlenen toplantıda konuşan Tofaş Ticari Grup Direktörü Müfit Ataseven, sürekli bir atılım içinde bulunduklarını vurgulayarak, Alfa Romeo'nun da Fiat markalarının Türkiye'de öne çıkmasında büyük rolü olduğunu söyledi. 
     Bundan sonra temsilcisi oldukları markalardaki yeniliklerin en kısa sürede pazara sunulacağını anlatan Ataseven, ''Bayi teşkilatının bütün gücünü Alfa Romeo'ya vermekteyiz. Alfa Romeo'nun halen 19 bayii ve 23 satış sonrası merkezi var. Kısa süre sonra bunu 24 bayi ve 29 satış sonrası merkezine çıkaracağız'' diye konuştu. 
     Alfa 156'nın Türkiye otomobil pazarında bu yılki hedefinin yüzde 1 pazar payı olduğunu dile getiren Ataseven, önümüzdeki yıldan itibaren ise yüzde 1 ile 2 arasında bir pazar payı yakalamayı planladıklarını anlattı. 
     
     DAHA AGRESİF 

     Pazara ilk kez 1997 yılında sunulan ve 1998'de Avrupa'da yılın otomobili seçilen Alfa 156'yı Walter de Silva yaratmıştı. 80 ülkede yaklaşık 540 bin adet satılan otomobilin yeni versiyonunu ise Giorgetto Guigiaro tasarladı. 
     Ön tasarımı, farları ve tamponu ile eski versiyonuna göre daha agresif görünüme kavuşan Alfa 156, 1.6 TS Progression, 1.6 TS Distinctive, 2.0 TS Distinctive ve Sportwagon 2.0 TS Distinctive versiyonları ile önceki modeline kıyasla fiyat artışı olmaksızın pazara sunuldu. 
     ''Hayallerini Yenile'' sloganıyla tanıtılan otomobilin 2.0 hacimli 150 hp motorlu versiyonu, 100 kilometre hıza 8.6 saniyede ulaşıyor. Sürüş keyfi ve güvenlik açısından çeşitli donanımlara sahip bulunan otomobilin azami hızı saatte 216 kilometre. Otomobilde, Formula 1'de de kullanılan, direksiyondaki iki küçük kol ile vites değişimi sağlayan Selespeed teknolojisi de yer alıyor. 
     
</TEXT>
</DOC>
