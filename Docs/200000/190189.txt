<DOC>
<DOCNO> 190189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/soneko47.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Türkiye'nin AB konusundaki kararlılığını hissediyorlar 
</HEADLINE>
<TEXT>

     Devlet Bakanı Ali Babacan, Türkiye'de ekonominin de ekonomideki gidişatın da iyi yönde olduğunu belirterek, ''Türkiye'nin Avrupa konusundaki kararlılığını AB üyesi ülkeler de artık net bir şekilde hissediyorlar'' dedi. 
     Avrupa Üniversitesi Enstitüsü'nün Sabancı Üniversitesi ile birlikte son üç yıldır her sene düzenlemekte olduğu ''AB-Türkiye'' konferansı bu kez İtalya'nın Siena kentinde gerçekleştirildi. Çeşitli ülkelerden gelen siyasiler, akademisyenler ve işadamlarından oluşan yaklaşık 60 kişinin katıldığı toplantıda Devlet Bakanı Ali Babacan da bir konuşma yaptı. 
     Bakan Babacan konferanstaki konuşmasında, AB'ye üyelik süreci çerçevesinde Türkiye'de gerçekleştirilen reformları anlattı. Reformların dışarıda da olumlu bir atmosfer yarattığını ifade eden Babacan, Türkiye'nin 2004 sonunda müzakere tarihi alması konusunda umutlu olduklarını söyledi. 
     Devlet Bakanı Ali Babacan, Türkiye'den AK Parti milletvekili ve Genel Başkan Yardımcısı Reha Denemeç, AB Genel Sekreteri Murat Sungar, iş kadını Güler Sabancı gibi isimlerin de katıldığı toplantıda katılımcılardan gelen soruları da yanıtladı. 
     ''Türkiye'de enflasyon muhasebesi uygulamasına ne zaman başlanacak '' şeklindeki bir soru üzerine Babacan, bu konuda gerekli düzenlemelerin yapıldığını belirterek, ''2004'ten itibaren enflasyon muhasebesi uygulamasına başlayacağız. Bu, yabancı sermayeyi teşvik açısından da önemli bir adım'' diye konuştu. 
     
</TEXT>
</DOC>
