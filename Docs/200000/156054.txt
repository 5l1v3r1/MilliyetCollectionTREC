<DOC>
<DOCNO> 156054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/guncel/gun04.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sağlam' evler artçıyla çöktü 
</HEADLINE>
<TEXT>

1 Mayıs'taki Bingöl depreminin ardından Bayındırlık Müdürlüğü'nün sağlam raporu verdiği 3 ev, önceki akşam meydana gelen 4.5 büyüklündeki artçı sarsıntıda yıkıldı 
     Bingöl'de 1 Mayıs'ta meydana gelen ve 176 kişinin ölümüyle sonuçlanan 6.4 büyüklüğündeki depremin ardından Sudüğünü köyünde, 2.5 kilometre uzunluğunda bir yarık oluştu. Bölgede inceleme yapan yetkililer, depremin merkez üssünün, Sudüğünü olduğunu belirledi. 259 haneli ve 1100 nüfuslu Sudüğünü'nde incelemeler yapan Bayındırlık Müdürlüğü ekipleri, 130 hane için "ağır hasarlı" raporu verdi. Ancak ekiplerin "sağlam" raporu verdiği Mehmet Bayar, Himmet Bayar ve Salim Barulay'ın evleri, önceki akşam 18.44'te meydana gelen 4.5 büyüklüğündeki artçı sarsıntıda yerle bir oldu. 
     
     'NEYSE Kİ ÇADIRDAYDIK' 
     Sağlam raporu verilmesine rağmen, deprem korkusu nedeniyle geceyi evde değil dışarıda geçiren ev sakinlerinden ölen ya da yaralanan olmadı. Yıkılan evlerden birinin sahibi olan Mehmet Bayar üç kardeşi, eşleri ve yeğenleriyle birlikte toplam 35 kişinin zor şartlar altında çadırlarda barındıklarını söyledi. "Sağlam raporuna rağmen evde kalmamakla hayatımızı kurtardık" diyen Bayar, henüz çok küçük olan çocuklarının hastalanmasından korktuklarını dile getirerek, yetkililerden yardım istedi. 
     Bayındırlık Müdürlüğü ekipleri, daha önce de bir apartmanın 1 ve 2. katlarına "oturulamaz", 3 ve 4. katlarına "oturulabilir" raporu vermişti. Üst katlardaki depremzedeler de, verilen bu raporlar nedeniyle çadır alamamış ve evlerine girmeyerek yakınlarının çadırlarına sığınmıştı. 
     
Okul bahçesi çadırkent oldu      Bingöl'de meydana gelen depremde duvarlarında çatlaklar oluşan Karlıova Yatılı Bölge İlköğretim Okulu'nda YİBO , sadece öğretmenler ve aileleri kaldı. 1998'de eğitime başlayan 500 öğrencili Karlıova YİBO aynı yıl yaşanan depremde hasar gördü. Milli Eğitim Bakanlığı'nca onarımı yapılan okulda 1999'da yeniden eğitim - öğretime başlandı. Ancak dört yıl aradan sonra bu kez de 1 Mayıs'taki 6.4 şiddetli depremde okulun duvarlarında çatlaklar meydana geldi. 
     
     EĞİTİME ARA VERİLDİ 
     Karlıova YİBO Müdür Yardımcısı Ramazan Bulut, depremin ardından öğrencilerin evlerine gönderildiklerini, okulda ise eğitime ara verildiği söyledi. Kuzey Anadolu ve Doğu Anadolu fay hattının kesiştiği bölgede yer alan Karlıova YİBO'da öğretmenler için yaptırılan lojmanların da 6 katlı olması dikkat çekiyor. Depremde hasar gören konutlarda oturmaktan çekinen öğretmen aileleri ise bir zamanlar öğrencilerinin koşuşturduğu okulun bahçesini çadırkent haline getirdi. 
     

</TEXT>
</DOC>
