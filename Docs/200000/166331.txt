<DOC>
<DOCNO> 166331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sondun02.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
K. Kore'nin bu yıl sonuna kadar atom bombası yapacağı iddiası... 
</HEADLINE>
<TEXT>

     Kuzey Kore'nin, bu yılın sonuna kadar atom bombası yapacak konuma geleceği ve ilk nükleer denemesini Noel döneminde gerçekleştirebileceği ileri sürüldü. 
     İnternette yer alan haberlere göre, Pyongyang yönetiminin elinde, 10 atom bombası yapmaya yetecek kadar plütonyum bulunuyor. 
     World Net Daily adlı siteye göre, Kenneth Quinones adlı uzman tarafından ortaya atılan bu görüş, Bush yönetimi yetkililerince de paylaşılıyor. 
     Clinton yönetimi sırasında dışişleri bakanlığına bağlı olarak görev yapan Quinones, Kuzey Kore'nin nükleer programının dondurulmasını öngören 1994 tarihli anlaşmayla ilgili müzakerelere de katılmıştı. Quinones'in halen ''Internetional Center'' adlı bir düşünce kuruluşunda görev yaptığı belirtildi. 
     ''Bildiğim kadarıyla Kuzey Kore'nin nükleer programı çok hızlı bir gelişme gösteriyor'' diyen Quinones, ''Kuzey Kore, yeniden işleme tabi tutma sürecini tamamlamış görünüyor. Buna göre, elinde 6-10 nükleer bomba yapmaya yetecek oranda plütonyum var demektir'' diye konuştu. 
     ''Nükleer silah yapmak için 2-3 kilo plütonyumun yeterli olduğuna'' dikkati çeken Quinones, ''plütonyumdan atom bombası yapmanın yaygın olarak bilinen bir teknoloji olduğunun'' altını çizdi. 
     
     ''YAPAR AMA FIRLATAMAZ'' 
     ''Bununla birlikte nükleer silah yapmakla, bunları fırlatmanın farklı şeyler olduğunu ve Kuzey Kore'nin, yapacağı silahları fırlatma konusunda sorunlarla karşılaşabileceğini'' söyleyen ekleyen Quinones, ''Nükleer savaş başlığı yapabileceğini sanmıyorum. Kuzey Kore'nin elinde yeterli teknoloji yok. Ancak büyük kapasiteli bir nükleer bombayı gemiyle de bir yerden bir yere götürebilirsiniz'' dedi. 
     
</TEXT>
</DOC>
