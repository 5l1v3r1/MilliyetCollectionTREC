<DOC>
<DOCNO> 151611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/soneko16.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Arap şeyhi için VIP otobüs üretildi... 
</HEADLINE>
<TEXT>

     Bursa'daki bir karoser firması, Suudi Arabistan'da kraliyet ailesinin akrabası bir şeyh için, özel donanıma sahip otobüs üretti. Özel istekler doğrultusunda dizayn edilen otobüste, DVD'den mikrodalga fırına, deri koltuktan özel müzik sistemine kadar birçok konfor unsuru bulunuyor. 
     Otobüsü imal eden Tezeller Karoser firmasının sahibi Ahmet Zanat, Suudi Arabistan'da kraliyet ailesiyle akrabalığı olan şeyhin, kendilerine özel donanımlı otobüs siparişinde bulunduğunu söyledi. 
     Cidde'de oturan ve Hyundai firmasının distribütörü olan bu şeyhin talebi doğrultusunda çalışmaya başladıklarını anlatan Zanat, şöyle konuştu 
     ''Şeyh bize Güney Kore'den bir Hyundai otobüsü şasisi gönderdi. Şaside, sadece dört teker ve motor monte edilmiş haldeydi. Hemen çalışmaya başladık. Önce, şasi üzerine kendi imalatımız olan kasayı oturttuk. Daha sonra otobüsün iç donanımıyla ilgilendik. Şeyh, otobüste her türlü konforun bulunmasını istemişti. Bu talep doğrultusun da, biz de en kaliteli malzemeyi kullanarak otobüsü 3 ayda tamamladık.'' Zanat, Suudi şeyhinin hem aile mensuplarıyla çıkacağı tatillerde hem de iş seyahatlerinde kullanmak istediği otobüste, yaklaşık 120 milyar lira tutarındaki harcamayla her türlü konfor ve güvenlik donanımına yer verildiğini ifade etti. 
     Otobüsün yolculuklarda 20 kişinin ihtiyaçlarına cevap verebilecek şekide dizayn edildiğini dile getiren Zanat, otobüste, yatak olabilen ve İtalya'dan getirtilen deriyle kaplanan koltuklar, yatak haline gelebilen kanepeler, DVD ve VCD player, televizyon, buzdolobı, mikrodalga fırın ve tuvalet gibi birçok unsurun bulunduğunu kaydetti. 
     Zanat, Bursa'nın karoseri sanayinde Türkiye'nin kalbi konumunda olduğunu vurgularken, ''Suudi Arabistan'ın yanı sıra Ürdün, Suriye ve Dubai gibi ülkelere de, özel şekilde dizayn ettiğimiz otobüsleri gönderiyoruz. Kalitemizi tüm dünyaya ispatladık'' dedi. 
     





</TEXT>
</DOC>
