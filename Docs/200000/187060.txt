<DOC>
<DOCNO> 187060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sonspo07.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk takımları Collina ile hiç kaybetmedi her yönü ile Collina... 
</HEADLINE>
<TEXT>

     UEFA tarafından, 12. Avrupa Futbol Şampiyonası 7. Eleme Grubu'nda oynanacak Türkiye-İngiltere maçı için Danimarkalı Kim Milton Nielsen'in yerine görevlendirilen İtalyan Pierluigi Collina, kariyeri başarılarla dolu bir hakem. 
     İtalya'daki kariyerinde 171 Seri A , 68 de Seri B maçı yöneten, uluslararası arenada ise 50'nin üzerinde maçta düdük çalan 43 yaşındaki tecrübeli hakem Collina, futbol dışındaki hayatında, mali müşavirlik mesleğini yapıyor. 
     UEFA tarafından yapılan anketlerde, 4 kez ''En İyi Hakem'' seçilen, otoritelerce ''Dünyanın en iyi hakemi'' olarak gösterilen ve 1998 Dünya Kupası ile Euro 2000 Avrupa Futbol Şampiyonası Finalleri'nde maçlar yöneten Collina, 1996 Atlanta Olimpiyat Oyunları, 1999 Avrupa Şampiyonlar Ligi ve 2002 Dünya Kupası gibi büyük organizasyonların final karşılaşmalarında görev alarak, hakemlikteki başarısını defalarca kanıtladı. 
     Maçlarda, İtalyan hakemi gören futbolcular, teknik adamlar ve hem de izleyiciler, başarılı hakemin hemen hemen hiçbir kararına itiraz etmeyerek, ne kadar güvenilir olduğunu onlar da tescil ediyor. 
     
     İLK ADIM TÜRKİYE 

     Hakemlikte bir marka haline gelen Collina'nın uluslararası kariyerinde, Türkiye'nin de önemli bir yeri var. 
     İtalyan hakem, uluslararası arenadaki başarılı yolculuğuna, 8 Mart 1995'de Ankara'da oynanan ve 1-1'lik skorla sona eren Türkiye-Fransa Ordulararası Dünya Kupası maçıyla başladı. 
     
     TÜRK TAKIMLARI COLLINA İLE KAYBETMEDİ 

     Türk futbolseverlerin büyük sempati duyduğu ve hatta Türkiye'deki bir reklam filminde bile rol alan Collina'nın yönettiği maçlarda, Türk takımları yenilgi yüzü görmedi. 
     Collina'nın idaresindeki 4. maçına çıkacak A Milli Futbol Takımı, 9 Ekim 1999'da Almanya ile oynadığı maçtan golsüz berabere ayrıldı. 
     2002 Dünya Kupası elemelerinde, Collina yönetimindeki maçta Avusturya'yı İstanbul'da 5-0 yenen Türkiye, Güney Kore ve Japonya'nın ortaklaşa düzenlediği 2002 Dünya Kupası Finalleri'nde ise ev sahibi Japonya'yı, yine İtalyan hakemin görev aldığı maçta 1-0 ile geçti. 
     Galatasaray, Avrupa kupalarındaki yolculuğunda, Collina ile çıktığı hiçbir maçta yenilgi yüzü görmedi. Sarı-kırmızılılar, 1996'da Avrupa Kupa Galipleri Kupası'nda Fransız Paris Saint Germain'i 4-2, Avrupa Şampiyonlar Ligi'nde 1999 yılında Rapid Wien'i 1-0, 2000 yılında İskoç Glasgow Rangers'ı 3-2 ve 2001'de İspanyol Athletico Madrid'i 3-2 ile geçti. 
     Collina ile galibiyete ulaşan diğer Türk takımlarından Beşiktaş, 1997'de Maribor'u 3-1 ile geçerken, Fenerbahçe'de 2001 yılında Glasgow Rangers'ı 2-1 mağlup etti. 
     
     TÜRKİYE'Yİ YAZMIŞTI... 

     Oyun kurallarım, O futbol bana yaşamı öğrettiö adlı kitabında ülkemize geniş yer ayıran dünyanın en iyi hakemi olarak gösterilen İtalyan Collina, Türkiye’den övgü dolu sözlerle bahsetmişti. Kitabında özel hayatı dahil olmak üzere birçok konudan bahseden ünlü İtalyan hakem, Türkiye’nin Japonya’yı 1-0 yenip, Dünya Kupası’nda çeyrek finale yükselmesiyle ilgili olarak, Türkler benimle hiç kaybetmedi ve beni artık bir nevi uğur olarak görmeye başladı. Bu maç da onlar için olumlu bir şekilde sonuçlandı" ifadesini kullanmıştı. 
     
     İNGİLTERE'NİN 5 MAÇINI YÖNETTİ 

     Collina, İngiltere Milli Takımı'nın 5 maçında görev aldı. İngilizler, bu maçlardan 3 galibiyet, 2 de yenilgi ile ayrıldılar. 
     2002 Dünya Kupası elemelerinde, İngiltere'nin Almanya'yı deplasmanda 5-1 yendiği maçta düdük çalan İtalyan hakem, finallerde ise İngiltere'nin grup maçında Arjantin'i 1-0 ile geçtiği maçta görev yaptı. 
     Collina ayrıca, 2000 Avrupa Şampiyonası Finalleri'nde, İngiltere'nin Almanya'yı 1-0 yendiği maçta da düdük çaldı. Collina yönetiminde 2 maçtan yenik ayrılan İngiltere Milli Takımı, bu mağlubiyetleri, 1998'de 2-1 ile İsveç ve 1999 yılında 1-0 ile İskoçya'dan aldı. 

     
</TEXT>
</DOC>
