<DOC>
<DOCNO> 182280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/soneko04.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatın yarısı 6 ülkeye... 
</HEADLINE>
<TEXT>

     İhracatta rekor üstüne rekor kırmaya devam eden Türkiye, bu yılın Ocak-Ağustos döneminde gerçekleştirdiği ihracatın yaklaşık yarısını 6 ülkeye gerçekleştirdi. 
     Toplam 218 ülkeye dönük, 15 binin üzerinde ürün ihraç eden Türkiye'nin, Almanya, ABD, İngiltere, İtalya, Fransa ve İspanya'ya 8 ayda yaptığı ihracat yaklaşık 14 milyar 400 milyon dolara ulaşırken bu miktar, toplam ihracatın yüzde 48.3'ünü oluşturdu. 
     Dış Ticaret Müsteşarlığı DTM verilerini baz alarak yaptığı hesaplamalara göre, Ocak-Ağustos döneminde söz konusu 6 ülkeye yapılan ihracattaki artış yüzde 27.4 oldu. 
     Geçen yılın aynı döneminde söz konusu 6 ülkeye toplam 11 milyar 300 milyon dolarlık ihracat gerçekleştirilmişti. 
     
     İHRACATTA İLK 10 ÜLKE 
     Öte yandan, en fazla ihracat gerçekleştirilen 10 ülkeye yapılan ihracatın tutarı da geçen yılın Ocak-Ağustos dönemine göre ortalama yüzde 29.9 oranında artarak 17 milyar 586 milyon dolara çıktı. Geçen yıl Ocak-Ağustos döneminde bu ülkelere 13 milyar 542 milyon dolar tutarında ihracat yapılmıştı. 
     Bu arada, söz konusu 10 ülkeye yapılan ihracat tutarı da toplam ihracatın yüzde 59'unu buldu. 
     Buna karşılık bu 10 ülkenin toplam ihracat içindeki payında azalma görüldü. Geçen yılın 8 ayında bu ülkelere yapılan ihracat, toplamın yüzde 60.8'ini oluşturuyordu. 
     Bu arada, bu yılın 8 ayında 29 milyar 807 milyon dolar ihracat yapılırken, geçen yılın 8 ayında toplam 22 milyar 287 milyon dolar ihracat yapılmıştı. 
     
</TEXT>
</DOC>
