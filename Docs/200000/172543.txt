<DOC>
<DOCNO> 172543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/soneko09.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Transfer borsasına gözaltı... Maliye kulüplerin peşinde.. 
</HEADLINE>
<TEXT>

     Gelirler Genel Müdür Vekili Osman Arıoğlu, spor kulüplerini transfer ücretleri karşılığı ödenecek vergiler konusunda ''dürüst ve ahlaklı olmaya'' çağırdı. 
     Kulüplerin bu yıl transfer ettikleri ya da yeniden anlaştıkları futbolculara ödeyecekleri transfer ücretleri konusunda medyada yer alan tutarlar ile Futbol Federasyonu'na bildirilmeye başlanan bedellerin farklı olması Maliye Bakanlığı'nı harekete geçirdi. 
     Vergi Barışı Kanunu sırasında kulüplerin trilyonlarca liralık vergi borcu ve cezasını affeden, vergi reformu sırasında da sporcuları normal gelir vergisi tarifesi yerine yüzde 15'lik stopaja tabi tutan, böylece transfer ücretlerini ortalama yüzde 40 yerine, yüzde 15'lik vergilendirmeye başlayan Maliye, artık bu alanda kaçak istemiyor. 
     
     VERGİLERİ ZATEN DÜŞTÜ 

     Bu arada medyada yer alan transfer ücretlerine göre, Fenerbahçe'nin bu yıl transfer ettiği Hollandalı golcü Van Hooijddonk'un sadece transfer bedeli karşılığı ödemesi gereken vergi 546 milyar 150 milyon lirayı buluyor. Sporcular da vatandaş gibi normal vergi tarifesine tabi olsaydı bu tutar, 1 trilyon 450 milyar liraya ulaşacaktı. 
     Aynı şekilde Galatasaray'ın yeni transferlerinden Frank De Boer'in medyadaki transfer ücreti karşılığı ödemesi gereken gelir vergisi 397 milyar 200 milyon lira olarak belirleniyor. De Boer'in normal tarifedeki vergisi ise 1 trilyon 59 milyar liraya çıkıyordu. 
     Beşiktaş'ın yeni transferlerinden Ahmet Hassan'ın mevcut vergi sistemi çerçevesinde ödemesi gereken vergi 194.4 milyar, Emre Aşık'ın 210 milyar, Trabzonspor'da kalan Gökdeniz'in ise 112.5 milyar lira olarak hesaplanıyor. 
     Bu arada Ülkerspor basketbol takımıyla anlaşarak yeniden Türkiye'ye dönen İbrahim Kutluay'ın yıllık vergisi de 2 milyar 800 milyon lirayı buluyor. 
     Medyada yer alan transfer bedelleri dikkate alınarak bir hesaplama yapıldığında, diğer bazı sporcuların yüzde 15 stopaj karşılığı ödemeleri gereken vergiler de şöyle 
     

FUTBOLCU TAKIM ÖDEYECEĞİ RAKAM Fabio Luciano FB 151.2 milyar lira Sergen Yalçın BJK 375 milyar lira Okan Koç BJK 216 milyar lira Emre Aşık BJK 210 milyar lira Gökhan BJK 108 milyar lira Hasan Şaş GS 372.3 milyar lira Gökdeniz Trabzonspor 112.5 milyar lira De Paar Trabzonspor 75.6 milyar lira D'Haene Trabzonspor 43.2 milyar lira      
</TEXT>
</DOC>
