<DOC>
<DOCNO> 194939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/spor/spo03.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Berkant'a kanca 
</HEADLINE>
<TEXT>

   Sarı-Kırmızılı formadan uzak kalan gurbetçi futbolcuya, Beşiktaş'ın transfer teklifi yaptığı iddia edildi 
      ERHAN TELLİ 

   
   Lucescu istiyor 
   CİM-BOM'A iki yıl önce Bayern Münih'ten transfer olan Berkant, Beşiktaş yolunda... Büyük umutlarla geldiği Sarı - Kırmızılı takımda 18 kişilik kadroya dahi giremeyen gurbetçi futbolcuya, ezeli rakibinin talip olduğu öğrenildi. İki sezon önce Mircea Lucescu ile birlikte çalışan Berkant'a ilk teklifin yapıldığı ve olumlu yanıt alındığı iddia edildi. 
   
   Ocak'ta olabilir 
   BEŞİKTAŞ'IN yanı sıra birkaç Alman kulübünde de Berkant için kolları sıvadığı bildirildi. Galatasaray'daki kariyerine sezon sonunda nokta koymaya hazırlanan genç oyuncu, Fatih Terim ile son bir kez görüşecek. Kulübe yakın çevreler, Terim'in sürpriz bir kararla Berkant'ın Ocak ayında ayrılmasına yeşil ışık yakabileceğini belirtiyor. 
   
   Sabri savunması    Sarı-Kırmızılı kulübün sağlık heyeti, genç futbolcunun Ümit Milli Takım kampından kaçtığı iddialarını yalanladı 
   Sorun bileğinde 
   GALATASARAY camiası, Ümit Milli Takım kampına sakat olmadığı halde katılmadığı iddia edilen genç Sabri konusunda ayağa kalktı. Sarı - Kırmızılılar'ın sağlık heyeti, iddiaları kulübün resmi internet sitesinden yalanladı. Açıklamada, Sabri'nin Ümit Milli Takım doktoru tarafından da kontrol edildiği ve sol ayak bileğinde darbeye ve burkulmaya bağlı olarak ödem tespit edildiği ifade edildi. 
   
   'İdman yapamazdı' 
   GENÇ futbolcunun, yaklaşık bir hafta boyunca tedavi olacağı vurgulandı. Sağlık heyeti internet sitesindeki açıklamasında şu görüşlere yer verdi "Konuyla ilgili olarak Raşit Çetiner bilgilendirilmiş, gerekli kontroller yapılmıştır. Futbolcumuz, Almanya kampında takımla antrenmanlara çıkmayacağı için İstanbul'da kalmıştır. Tedavisinin Florya'da yapılması uygun görülmüştür." 
   
   Mesai başlıyor    ASLAN'DA, Ankaragücü maçı sonrasında verilen iki günlük izin bugün bitiyor. Sarı - Kırmızılılar, Milli Takımlar'a giden futbolcularından yoksun bir kadroyla Florya Metin Oktay Tesisleri'nde Denizlispor karşılaşmasının hazırlıklarına başlayacak. 
   
   Yeni rota KATAR    GALATASARAY'DA, devre arası hazırlık kampının Katar'da yapılması kararlaştırıldı. Sarı - Kırmızılılar, yaklaşık 10 gün sürecek olan kampta bir de özel turnuvaya katılacak. Turnuvada Cim - Bom'un rakiplerinin büyük olasılıkla Inter, Liverpool ve Ajax olacağı bildirildi. Bu arada milli maç boşluğu nedeniyle Bulgaristan'da yapılması planlanan maçlar iptal edildi. 
   
   
</TEXT>
</DOC>
