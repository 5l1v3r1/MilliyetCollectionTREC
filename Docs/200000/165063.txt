<DOC>
<DOCNO> 165063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/siyaset/siy03.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüşvet almayan polisleri dövdüler 
</HEADLINE>
<TEXT>

     HÜSEYİN TÜCCAR Bursa DHA 

     Alkollü otomobil kullanırken yakalanan iki kişi, rüşvet tekliflerini kabul etmeyen iki polisi dövdü. Oto elektrik tamircisi Serkan Can, ağabeyi Bünyamin Can ile içki içtikten sonra otomobiliyle yola çıktı. Uluyol'da polisin durdurduğu Can kardeşler, polis memurları Esat Kaba ile Hilmi Çetin'e, "Esnafız, aramızda anlaşalım" diyerek, 20 milyon lira rüşvet teklif etti. Rüşveti kabul etmeyen polislere hakaret eden ve evrakını bırakarak otomobilleriyle uzaklaşan Can kardeşler, bir süre sonra akrabaları Gökhan Can'la geri döndü. Evrakın iade edilmesini isteyen üç kişi, olumsuz yanıt alınca polisleri darp ederek otomobilleriyle kaçtı. Can kardeşlerin peşine düşen polis, Gökhan Can'ı oto elektrik tamirhanesinde otomobilde uyurken, Can kardeşleri ise evlerine girerken yakaladı. Aldığı kafa darbesiyle burnu kanayan Kaba ile kolunda tırnak izleri bulunan Çetin, üçer gün iş göremez raporu aldı. 
     

</TEXT>
</DOC>
