<DOC>
<DOCNO> 173694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sondun33.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İsviçre, Pakistan Eski Başbakanı Butto'yu suçlu buldu... 
</HEADLINE>
<TEXT>

     İsviçre, Pakistan'ın eski Başbakanı Benazir Butto ile kocası Asıf Zerdari'yi yolsuzluktan suçlu buldu. 
     İsviçre Soruşturma Bürosu yetkilisi Daniel Devaud, Butto ile kocasının, kara para aklamaktan suçlu bulunduklarını, 6 ay tecilli hapis ve 50'şer bin dolar para cezalarına çarptırıldıklarını söyledi. 
     Devaud, Butto ile kocasının, İsviçre bankalarındaki hesaplarına yasadışı yollardan milyonlarca dolar yatırdıklarını ve daha sonra parayı Pakistan'a transfer ettiklerini belirtti. 
     Suçlamayı kabul etmeyen çift, parayı kötüye kullanmadıklarını iddia etti ve temyize gideceklerini açıkladı. 
     Eski Başbakan Butto, yolsuzluğa karıştığı iddialarının, kendisine yönelik bir siyasi karalama kampanyası olduğunu savunuyor. 
     İngiltere ve Birleşik Arap Emirlikleri'nde sürgün hayatı yaşayan Butto'nun başbakanlığı döneminde büyük çapta yolsuzluklar olduğu ileri sürülmüş, birçok üst düzey yetkili tutuklanmıştı. 
     Pakistan Devlet Başkanı Pervez Müşerref, Butto'nun ülkesine dönmesi durumunda hapse gireceğini ve hakkındaki rüşvet suçlamalarıyla ilgili olarak yargılanacağını söylemişti. 
     İktidara 1988'de gelen Butto, İslam dünyasında başbakan olan ilk kadın liderdi. 
     Butto'nun eşi Asıf Ali Zerdari, rüşvet suçundan 7 yıl hapis yatmıştı. 
     
</TEXT>
</DOC>
