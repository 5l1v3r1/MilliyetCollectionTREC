<DOC>
<DOCNO> 154797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sondun28.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Livaneli Die Welt'e konuştu 'AB'ye giden yol Yunanistan'dan geçer' 
</HEADLINE>
<TEXT>

     CHP İstanbul milletvekili, yazar ve besteci Zülfü Livaneli, AB'ye giden yolun Yunanistan'dan geçtiğini söyledi. 
     Livaneli, Alman Die Welt gazetesine yaptığı açıklamada, şöyle dedi 
     ''Ben Türk'üm, ülkemi seviyorum ve AB'nin bir parçası olmasını istiyorum. Bu yolun da Yunanistan'dan geçtiğinin bilincindeyim. Yunanistan Başbakanı Simitis gerçekçi politika yapıyor. Yaklaşık 70 milyon nüfusumuzla Yunanistan için önemli bir pazarız. Binlerce Yunan daha önceleri Türkiye'de yaşamış. Gelecekte Türkler ve Yunanlar ortak politika yapmalıdır.'' Kıbrıs'ta sınırın açılmasıyla ilgili olarak da Livaneli, ''Kısa bir süre önce iki toplum arasında son müzakereler de başarısızlıkla sonuçlandığında oldukça karamsardık. Sonra birden sınır açıldı. Akdeniz ülkeleri her zaman sürpriz yapabilirler. Bu fevkalade bir durum'' diye konuştu. 
     Sanatın, Kıbrıs'taki iki toplumun yakınlaşmasında önemli rol oynadığını belirten Livaneli, şunları kaydetti 
     ''Mikis Theodorakis ile 1986 yılında kurduğumuz Türk-Yunan Dostluk Derneği'nin de bu yakınlaşmaya katkısı oldu. Şimdi ise 'Ege'de Diyalog Forumu' adı altında yeni bir girişim başlattık. Bu foruma farklı ülkelerden çok sayıda aydın katılıyor. Bizler Türkiye-Yunanistan-Kıbrıs üçgeninin önemini dünya kamuoyu nezdinde güçlendirmek istiyoruz.'' Sınırın açılmasıyla gelecek için iyi bir zemin oluşturulduğunu vurgulayan Livaneli, ''Bu yıl Kuzey Kıbrıs'ta parlamento seçimleri de yapılacak. Uzlaşmaya daha fazla istekli olduğu için, oradaki muhalefet partisinin politikasını destekliyorum'' diye konuştu. 
     Türkiye ve Yunanistan'da geçmiş yıllarda milliyetçiliğin her zaman abartıldığını savunan Livaneli, şunları söyledi 
     ''Kıbrıs sorunu iç politik nedenlerden dolayı istismar edildi. Çok sayıda medya kuruluşu da kışkırtıcı davrandı. Buna karşılık sanatçılar havayı düzelttiler. Mikis Theodorakis ile büyük kitlelere hitap eden konserler verdik. Her iki ülkede milyonlarca insan aslında benzer bir mentaliteye sahip olduğumuzun farkına vardı.'' Bir kaç yıl önce Türkiye'de meydana gelen deprem felaketinin de yardımlaşma çerçevesinde halkı birbirine yakınlaştırdığını belirten Livaneli, şöyle dedi 
     ''Aniden Ege'nin iki yakasında aynı hisleri ve korkuları paylaşan insanların yaşadığı belirgin bir şekilde ortaya çıktı. 500 yıllık bir ortak geçmişi olan Yunanlar ve Türkler çok uzun zaman birlikte yaşadılar. Yunanların çoğunun, Batı Avrupalılardan çok Türkler ile ortak noktaları var.'' Yunan şarkıcı Maria Faranduri de, aynı gazeteye yaptığı açıklamada, şunları söyledi 
     ''Kıbrıs'taki insanlar coşku içindeler ve birlikte yaşamak istiyorlar. Bu nedenle biz de yakında Kıbrıs'ta bir konser verme kararı aldık. Atina'da Kasım ayında sahneye çıkacağız. Birlikte kutlamak istiyoruz. Yunanlar ve Türkler komşular. Birbirimize daha da yakınlaşmalıyız. Siyasi sorunların yakında çözüme kavuşmasını umuyorum. Aksi takdirde sonunda iki taraf da kaybedecek.'' İnsanların Kıbrıs'ta yaşadıkları kötü tecrübeleri unutarak, yeni bir hayata başlamaları gerektiğini kaydeden Faranduri, ''Biz sanatçılar bunu çoktan yapmaya başladık, ancak ne yazık ki karar vermeye hakkımız yok. Bunu politikacılar yapmak zorunda'' diye konuştu. 
     Önyargıların giderilebilmesi için kültürlerin karşılıklı iyi tanınması gerektiğini belirten Faranduri, şunları söyledi 
     ''Karşı tarafın dilinde yazılan çok sayıda kitabı kendi dilimize çevirmemiz ve diğer tarafın kültür çevresinden daha fazla müzik dinlememiz gerekir. Karşı tarafın kültürünü tanıyan, onun ruh halini de daha iyi anlayabilir.'' 
     
</TEXT>
</DOC>
