<DOC>
<DOCNO> 196951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/siyaset/siy03.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Straw Türkiye bir an önce AB'ye alınmalı 
</HEADLINE>
<TEXT>

   Avam Kamarası'nda konuşma yapan İngiltere Dışişleri Bakanı Jack Straw, bir soru üzerine, İstanbul'daki saldırıların ardından "Türkiye'nin AB'ye daha fazla yaklaştırılması gerektiği fikrine aynen katılıyorum" dedi 
      NEVSAL ELEVLİ Londra AYTEN GÖRGÜN ÖZEL İstanbul 

   
   İngiltere Dışişleri Bakanı Jack Straw, İstanbul'daki saldırıların ardından, "Türkiye'nin Avrupa Birliği'ne AB bir an önce katılması gerekir" fikrine katıldığını söyledi. 
   Straw, Avam Kamarası'nda saldırılara ilişkin soruları yanıtladı. İşçi Partili ve Muhafazak r Partili bir milletvekilinin, "Bu olaylar teröre karşı mücadelede ve bölgesel istikrarda önemli bir yeri olan Türkiye'nin AB'ye daha fazla yaklaştırılması için bir vesile oluşturmalı, değil mi " sorusuna Straw, "Bu görüşe aynen katılıyorum. Ben de böyle olması gerektiğine inanıyorum" karşılığını verdi. Straw, saldırıların ardında El Kaide ve ona bağlı örgütlerin olabileceğine dair güçlü delillerin bulunduğunu da söyledi. 
   
   Staw, İstanbul'a geldi 
   Türkiye'ye jet ziyaret kararı alan Straw, dün akşam 21.45'te İstanbul'a geldi. Aralarında emniyet ve istihbaratla ilgili uzmanların da bulunduğu 40 kişilik heyetle gelen Straw, Atatürk Havalimanı Devlet Konukevi'nde düzenlediği basın toplantısında, bu durumun yalnızca Amerika, İngiltere ve Türkiye için değil, dünya için 'May day' acil durum olduğunu söyledi. 
   İstanbul'a İngilizlerin ve Türklerin yasını tutmak için geldiğini belirten Straw, saldırıyı "Bütün medeniyetimize yönelik bir saldırı" olarak değerlendirdi. Bugün Dışişleri Bakanı Abdullah Gül ile görüşüp HSBC Genel Müdürlüğü binasını da göreceğini sözlerine ekleyen Straw, dün gece saldırıya uğrayan ülkesinin İstanbul Başkonsolosluğu'nda incelemelerde bulundu. 
   
   ABD Büyükelçisi Saldırılar trajedi    ABD'nin Ankara Büyükelçisi Eric Edelman, "Bir hafta içinde ikinci kez olan bu saldırılar kesinlikle bir trajedidir. Türk halkının acısını paylaşıyoruz" dedi. ABD Dışişleri Bakanı Colin Powell'ın olaylar sonrasında taziye mesajı ilettiğini kaydeden Edelman "İngiltere Dışişleri Bakanı Jack Straw ve İngiltere Başbakanı Tony Blair ve ABD Başkanı George W. Bush yaptıkları açıklamalarla bu konuya dikkat çektiler. Hepimizin paylaştığı gibi bu insanlığa yapılmış bir saldırıdır. Türkiye'ye yardıma hazırız. Olaylarda hayatlarını kaybedenlerin ailelerine başsağlığı diliyorum" diye konuştu. 
   
   Baykal Blair'i örnek gösterdi    İngiliz hükümetinin İstanbul'daki saldırılarla ilgili ilk bilgileri Türk yetkililerden bir saat önce kamuoyuna duyurması, ardından da birer saat aralıklarla açıklama yapması TBMM'de tartışma yarattı. Meclis terör eylemleri üzerine özel gündemle toplandı. CHP lideri Deniz Baykal, İngiltere Başbakanı Tony Blair'in saat başı açıklama yapmasına karşın Başbakan Erdoğan'ın TBMM'ye gelerek bilgi vermemesini eleştirdi. Erdoğan ise Baykal'ı "nemalanmaya çalışmak"la suçlayarak, "Gün dayanışma günüdür" diye konuştu. Baykal, Eve Dönüş Yasası'yla PKK ve Hizbullah üyelerinin tahliye edildiğini anımsatarak, "Şimdi, devlet bir eliyle cezavelerindeki Hizbullah teröristlerini tahliye ediyor, öbür eliyle patlamanın arkasındaki Hizbullah sanıklarını yakalamaya çalışıyor" dedi. 
   
   
   
   
</TEXT>
</DOC>
