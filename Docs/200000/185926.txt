<DOC>
<DOCNO> 185926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/spor/ykoksaldi.html </URL>
<DATE> 2003/10/02/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Ringler yalnızlık demektir 
</HEADLINE>
<TEXT>

   
   "Sen gittikten sonra, bu organizasyon sönmeye mahkum çünkü tarihte hiçbir boksör, senin kadar dünyanın ilgisini çekmedi" diyor Muhammet Ali'ye menajeri Herbert Muhammet. 
   En azından Türkiye sınırlarında bazı şeyler artık eskisi gibi değil. Muhammet Ali'yi seyretmek için bölünen uykular, siyah - beyaz görüntülerin hikayeleri hala özlemle anlatılıyor. Onunla boksu izlemeyi bırakanlar var. Bunu sporu sevmekle bağdaştıramayabilirsiniz ama, bir idolu, bir kahramanı, yapamadıkları asiliğe sahip bir kimliği sevmenin manevi bedelidir, adeta vefadır. 
   1999 yılında Türkiye'ye amatör boks tarihindeki ilk Dünya Şampiyonluğu'nu kazandıran, hevesimizi gideremeden, Olimpiyatları feda ederek profesyonel boksa yönelen Sinan Şamil Sam, pazar sabaha karşı bu yalnızlıkla ringe çıktı. Sinan'ın profesyonel hayatta yeni yeni terlemeye başlamışken acımasız ABD ringlerinde, tecrübeli bir Küba ekolüyle karşılaşması fikri koltuğumuzda huzurumuzu kaçırıyordu. 8 raundun üstünde direnç sınavından geçmemiş olması da onun Avrupa Ağır Siklet şampiyonu unvanını zayıflatıyordu. Zira ABD'de Dünya çok farklıdır ve rakipler Rocky filmindeki abartı devlere benzer. Ama Rocky'nin yaptığı gibi masalsı mucizelere rastlanmaz. İş şov, organizatör yalanları ve oyunlarıyla zaten yolundan çıkmıştır. Profesyonel alemde hep bir şampiyon ve ona kurban edilen vardır. Sinan henüz ilk rauntta ısınamadan yere düşünce, o ve onu tutan bizler "Kurban mıyız " fikri ile savaştı zihinlerimiz. 18 maçında hiç mağlubiyet almamış, 4 yıllık profesyonel Sinan'ın 36 maçtır namağlup, 31 nakavtlı, 8 yıllık profesyonel şampiyon Gomez için "kolay ufalanacak bir çömez" olduğu yorumcuların da fikriydi zaten. Ama Boğaz'ın Boğası isyankarlığı ile Siyah Panter'e 10 raunt boyunca kafa tuttu. Çok hareketli olmamasına rağmen, bitirici tek yumruğu, dirençli fiziği ve kararlılığıyla otoritelerin gelecek vadedenler arasına aldığı Sinan için belki de manevi olarak en ağır ve yıpratıcı müsabakaydı. 
   Muhammet Ali kaybetmek nasıl bir duygu sorusuna "çıplak ve soğuk" diye cevap vermiş henüz yolun başındayken. Avrupa'da en büyük olan Sinan Şamil Sam, o gece çıplaklığı ve yalnızlığı, acelecilikle haddinden fazla erken tattı. Ama kaybetmeyi bilmek onu kazanmak için ayakta tutacaktır. Zira o hala şampiyon. 
   
   
</TEXT>
</DOC>
