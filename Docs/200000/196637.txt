<DOC>
<DOCNO> 196637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sonspo22.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Üçüncülüğün lanetini yaşadık 
</HEADLINE>
<TEXT>

     Letonya'ya play-off baraj maçları sonucu elenerek, Portekiz'de düzenlenecek 12. Avrupa Şampiyonası finallerine katılma hakkını yitiren dünya üçüncüsü Türkiye, son 6 Dünya Kupası'nda 3. olan ülkelerin daha sonra yaşadığı şanssızlıktan kurtulamadı. 
     Güney Kore ve Japonya'nın 2002 yılında ortaklaşa düzenlediği 17. Dünya Kupası finallerinde üçüncü olarak tarihi bir başarıya imza atan ay-yıldızlı ekip, Dünya Kupası üçüncülerinin son yıllarda yaşadığı Avrupa Şampiyonası finallerine katılamama başarısızlığına ''dur'' deme şansını kaçırdı. 
     Düzenlenen son 6 Dünya Kupası'nda da üçüncülüğe Avrupa ülkeleri ulaşırken, bu ülke milli takımları, hemen ardından gerçekleştirilen Avrupa Şampiyonası finallerine katılma hakkını kazanamadı. 
     1978 yılında Brezilya'nın dünya üçüncülüğünü almasının ardından düzenlenen son 6 organizasyonda da Avrupa kıtasına dahil ülke milli takımları üçüncülüğe ulaştı. Türkiye de dahil olmak üzere bu takımların tamamı, bir sonraki Avrupa Şampiyonası finallerine gitme hakkını kazanamadı. 
     
     ''ÜÇÜNCÜLÜK LANETİ'' 
     Türkiye'nin uğradığı ''üçüncülük laneti''ne son 6 organizasyonda maruz kalan ülke milli takımları şöyle 
     1982'de İspanya'daki Dünya Kupası'nda üçüncü olan Polonya, 1984'de Fransa'daki Avrupa Şampiyonası'na katılamadı. 
     1986'da Meksika'daki Dünya Kupası'nda üçüncü olan Fransa, 1988'de Almanya'daki Avrupa Şampiyonası'nda yer alamadı. 
     1990'da İtalya'da Dünya Kupası üçüncüsü ev sahibi İtalya, 1992'de İsveç'teki Avrupa Şampiyonası finallerinde yoktu. 
     1994'de ABD'de Dünya üçüncüsü İsveç, 1996'da İngiltere'de düzenlenen Avrupa Şampiyonası'na katılamadı. 
     1998'de Fransa'da Dünya Kupası üçüncüsü olan Hırvatistan, 2000 yılında Belçika ve Hollanda'da yoktu. 
     2002 yılında Japonya ve Güney Kore'de düzenlenen Dünya Kupası'nda 3. olan Türkiye, Letonya'ya baraj maçlarında elenerek Portekiz'deki finallere katıla hakkını kaybetti. 
     
</TEXT>
</DOC>
