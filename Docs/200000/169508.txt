<DOC>
<DOCNO> 169508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sondun07.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de milletvekillerinden Rumsfeld'e Türkiye tepkisi 
</HEADLINE>
<TEXT>

     ABD Temsilciler Meclisi'ndeki ''Türk dostluk grubu'' üyesi milletvekilleri, Savunma Bakanı Donald Rumsfeld'e bir mektup göndererek, Kuzey Irak'ta 11 Türk askerinin gözaltına alınmasını eleştirdi. 
     Grubun kurucusu Robert Wexler, Ed Whitfield ve Kay Granger'ın imzasını taşıyan mektupta, Genelkurmay Başkanı Orgeneral Hilmi Özkök'ün, bu olayları ''vahim bir kriz'' olarak nitelediği ve NATO müttefikleri Türkiye ile ABD arasında güvenin sarsıldığı kaydedildi. Mektupta, ''Bu olayla hemen ve açık bir şekilde ilgilenilmezse, Türk-Amerikan stratejik ortaklığının daha fazla zarar görmesinden ve NATO'yu zayıflatmasından endişe ediyoruz'' denildi. 
     ABD ile Kore Savaşı'ndan Afganistan'daki Sürekli Özgürlük operasyonuna kadar omuz omuza savaşan Türkiye'nin askerlerinin gözaltına alınmasının, Amerikan dış politika çıkarlarına aykırı olduğu da mektupta belirtildi. 
     Mektupta, Türk askerlerinin gözaltına alınması sırasında, El Kaide teröristlerine karşı uygulanan ''kelepçeleme'' benzeri yöntemler kullanılması da eleştirildi ve ABD'nin askeri operasyon düzenlemek yerine Türk yetkililerine bilgi vererek bu durumdan kaçınabileceği ima edildi. 
     Askerlerin gözaltına alınmasıyla ilgili devam eden görüşmelere destek verilirken, 4 Temmuz'daki olayda can kaybı olmamasının büyük bir şans olduğu belirtilen mektupta, bu tür bir olayın silahlı çatışmaya kadar varabilecek ciddiyeti taşıdığı vurgulandı. Mektupta, ''4 Temmuz'daki olay, Türk-Amerikan ikili ilişkilerinin temelini sarsmıştır ve iki ülkenin Kuzey Irak'taki son işbirliğine zarar vermiştir. Her iki ülkenin de bunu aşması ve başka bir tehlikeli olayın ortaya çıkmaması için, hem ABD, hem de Türkiye 4 Temmuz olaylarının tam bir açıklamasını almalıdır'' denildi. 
     Türkiye ile ABD arasında, 50 yıllık ilişkilerin bozulmayacağını garanti edecek bir ''güven artırıcı tedbirler'' mekanizmasının işlerlik kazandırılması önerilen mektupta, Türkiye ve ABD'nin Irak, terörizme karşı savaş, NATO, Avrupa Birliği, Orta Asya, Balkanlar ve Ortadoğu'da ortak çıkarları olduğuna işaret edildi. 

     
</TEXT>
</DOC>
