<DOC>
<DOCNO> 173563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sontur28.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
De Mello "Türkiye önemli rol oynayabilir" 
</HEADLINE>
<TEXT>

     BM'nin Irak Özel Temsilcisi Sergio De Mello, Türkiye'nin Irak'ın yeniden yapılandırılmasında önemli rol oynayabileceğini belirtti. 
     Dışişleri Bakanı ve Başbakan Yardımcısı Abdullah Gül ile görüşmelerinin ardından düzenlenen ortak basın toplantısında konuşan De Mello, Ankara'ya, komşu ülkelere yaptığı ziyaretler çerçevesinde geldiğini söyledi. 
     Türkiye ile Irak arasında tarihten kaynaklanan derin bağlar bulunduğunu hatırlatan De Mello, Irak'ın çok zor ve sancılı bir dönemden geçtiğini ve Bakan Gül'ün de belirttiği gibi, bir sorumluluğun söz konusu olduğunu söyledi. 
     De Mello, BM ve komşuları sayesinde Irak'ın bu geçiş dönemini sancısız atlatabileceğini, tam bir demokratik yapıya kavuşabileceğini kaydetti. Özel Temsilci, zor ve karmaşık olan bu göreve Türkiye'nin yapacağı katkıları takdirle karşılayacaklarını kaydetti. 
     Irak'ın yeniden yapılandırılmasında Türkiye'den beklentilerinin sorulması üzerine De Mello, sadece insani yardımları değil, tüm çabaları desteklediklerini belirtti. De Mello, Ekim ayında düzenlenecek konferansa Türkiye'nin de katılmasını beklediklerini ifade etti. 
     Geçiş sürecinde Türkiye'nin yardımlarını beklediklerini bildiren De Mello, Türkiye'nin gerek siyasi, gerekse diplomatik açıdan önemli rol oynayabileceğini bildirdi. De Mello, Ankara'nın Irak'ta oluşturulacak yönetimi destekleyerek yardımcı olabileceğini, ayrıca demokrasi bilincinin bu ülkede yerleşmesine katkıda bulunabileceğini söyledi. 
     Bazı ülkelerin Irak'a asker gönderebilmek için yeni bir BM kararı çıkmasını istediklerinin hatırlatılması üzerine de De Mello, böyle bir kararın çıkıp çıkmayacağı konusunun henüz olgunlaşmadığını kaydetti. De Molle, BM Güvenlik Konseyi üyelerinin bu konuyu ele alarak karara bağlayacaklarını sözlerine ekledi. 
     
</TEXT>
</DOC>
