<DOC>
<DOCNO> 173562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sontur27.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep telefonunu vermemek için direnince öldürülmüş... 
</HEADLINE>
<TEXT>

     Geçen ay Zeytinburnu'nda cep telefonunu vermemek için direnen Önder Özçebi'yi kız arkadaşının yanında tabancayla vurarak öldürdükleri iddiasıyla yakalanan 2 kişiye, olay yerinde tatbikat yaptırıldı. 
     İstanbul Asayiş Şube Müdürlüğü Cinayet Büro Amirliği ekiplerince Avcılar'da yakalanan Sezer Karnaval ile Giresun'da gözaltına alınan Serhan Sarı, Zeytinburnu İlçe Emniyet Müdürlüğü'ne teslim edildi. 
     Sorgularına burada devam edilen Karnaval ve Sarı, tatbikat amacıyla bugün cinayetin işlendiği Zeytinburnu sahiline götürüldü. 
     Geniş güvenlik önlemleri altında olayı anlatan Sezer Karnaval, arkadaşı Serhan Sarı ile Zeytinburnu sahiline geldiklerini belirterek, şöyle konuştu 
     ''Burada oturan kişilerden, telefonlarını istedik. İsmini sonradan öğrendiğim Önder, telefonunu vermek istemedi. Vermesi konusunda ısrar edince, yanındaki kız arkadaşı alaycı bir şekilde 'Böyle gasp mı olur ' dedi. Ben de tabancamı çektim. Önce vurmak istemedim. Ancak Önder bana kafa atınca, silahımı ateşleyip kendisini vurdum. Pişmanım.'' Serhan Sarı da, Önder Özçebi ve kız arkadaşını tanımadığını kaydederek, olaya kendisinin bizzat karışmadığını, cinayeti arkadaşı Sezer Karnaval'ın işlediğini söyledi. 
     Karnaval ve Sarı, tatbikatın ardından tekrar Zeytinburnu İlçe Emniyet Müdürlüğü'ne götürüldü. 
     Zeytinburnu sahilinde 22 Temmuz 2003 akşamı meydana gelen olayda, kendisi gibi tekstil işinde çalışan kız arkadaşı Hülya Fidan'la birlikte oturan Önder Özçebi, yanına yaklaşan ve cep telefonunu isteyen kişilerden biri tarafından tabancayla vurularak öldürülmüştü. 
     
</TEXT>
</DOC>
