<DOC>
<DOCNO> 186135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/siyaset/siy16.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkök Konuşmalarımı çocuğuma bile okuturum 
</HEADLINE>
<TEXT>

      ANKARA Milliyet 

   
   Genelkurmay Başkanı Orgeneral Hilmi Özkök, Diyarbakır'da yaptığı konuşmayı arkadaşlarıyla birlikte hazırladığını belirterek, "Yanlış anlaşılmasın, herkes anlasın diye böyle yapıyorum. Hatta çocuğuma bile okuturum. Çünkü meramımızı anlatmak zorundayız" dedi. 
   TBMM'nin yeni yasama yılına başlaması nedeniyle düzenlenen kokteylde soruları yanıtlayan Özkök, "Irak'a gönderilecek asker sayısı ve görev yeri belli değil. Ama biz hazırlıklarımızı yaptık" diye konuştu. "Aklımızdan geçirdiğimiz bazı yerler var" diyen Özkök, "Alternatifler üzerinde çalışılıyor. İdame edilebilen bir yerde olmayı arzu edeceğiz. Hükümetimizin vereceği bilgiye göre, parlamento ne diyecek bilemiyorum, belki bazı şartlar koyabilir. Derinlemesine konuşmalar daha sonra" açıklamasını yaptı. Özkök, Irak Savaşı öncesi Diyarbakır'da söylediği "Dileriz Irak'ta istikrarı sağlamak için bize gelmezler" sözünün anımsatılması üzerine de şöyle konuştu "Bu tür konuşmalardan önce arkadaşlarla bir araya gelip değerlendirmeler yaparız. Diyarbakır'daki konuşmayı da arkadaşlarımla birlikte hazırlamıştık. Yanlış anlaşılmasın, herkes anlasın diye. Hatta çocuğuma bile okuturum. Çünkü halkımız askere kulak veriyor." 
   
</TEXT>
</DOC>
