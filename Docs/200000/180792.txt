<DOC>
<DOCNO> 180792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/guncel/agun.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaderine boyun eğse geleceği yanacaktı... 
</HEADLINE>
<TEXT>

   Mardinli Meral, tıp fakültesini kazandı ama kayıt parası yoktu. Oysa doktor olmak tek hayaliydi. Valinin kapısını çalmaya karar verdi ve... 
      PINAR AKTAŞ 

   
   Okuduğu liseyi birincilikle bitiren 17 yaşındaki Meral Filoğlu, Çukurova Üniversitesi Tıp Fakültesi'ni kazandı. Ancak kayıt yaptırmak için ihtiyacı olan 550 milyon lirası yoktu. Sonunda Mardin Valisi Temel Koçaklar'dan yardım istemeye karar verdi. Geçtiğimiz perşembe günü valinin kapısını çaldı, durumunu anlattı. Vali Koçaklar da okumak için kendisinden yardım isteyen Meral'e sahip çıktı. Meral, artık hayalindeki okula gidebilecek ve arzuladığı gibi göz alanında ihtisas yapıp profesör olmak için çalışacak. 
   
   KİTAPLARI 3 MİLYAR TL 
   Mardin merkeze bağlı Yenişehir'de oturan Meral, ayakkabıcılık yapan bir baba ve ev hanımı annenin dört kızından biri. Meral, ilkokulun ardından hayatının ilk başarısına Mardin Anadolu Lisesi'ne girerek ulaştı. Her yıl, takdir belgesiyle sınıf atladı. Üniversite sınavlarına girdi ve 355 puanla Mardin beşincisi oldu, Çukurova Üniversitesi Tıp Fakültesi'ni kazandı. Ancak yurt ve okula kayıt yaptırmak için gerekli olan parayı bir türlü toparlayamadı. Ayrıca tıp fakültesinde okumak için gerekli olan yaklaşık 3 milyar liralık kitap parasına da ihtiyacı vardı. 
   
   'PROFESÖR OLACAĞIM' 
   Çareyi Vali Koçaklar'a danışmakta buldu. "Doktor olacağım ama param yok" diyen Meral'e, Koçaklar yardım eli uzattı. İstediği okula gitmenin mutluluğunu yaşayan Meral, "Sadece doktor olarak kalmak değil, göz alanında profesör olmak istiyorum. Kendime güveniyorum. İstediğim, karşılıklı burs. Mesleğimi elime aldığımda ödeyeceğim. Burs karşılıksız olursa da bir öğrenci okutacağım" dedi. Mardin'de sanılanın aksine kız çocuklarının okutulduğunu söyleyen Meral, "Biz dört kız kardeşiz. Hepimiz okuyoruz" diye konuştu. 
   
   'Okumak isteyene canımızı veririz...'    Mardin Valisi Temel Koçaklar, Meral'in durumuyla ilgili şunları söyledi "Okumak istesinler, canımızı verelim. Memleketin başına ne gelirse cehaletten geliyor. Meral kızımızı bu akşam Adana'ya gönderiyoruz. Kaydı yapılacak. 22 Eylül'de okulu açılıyormuş. Vatandaşlardan burs temin edeceğiz. Kredi ve Yurtlar Kurumu Adana Bölge Müdürü'yle görüştüm. Fevzi Çakmak Kız Öğrenci Yurdu'na da yerleştirdik. Sorun yok." 
   
   
</TEXT>
</DOC>
