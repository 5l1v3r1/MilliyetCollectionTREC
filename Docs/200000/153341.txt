<DOC>
<DOCNO> 153341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sontur26.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da ekmeğe zam.. 
</HEADLINE>
<TEXT>

     İstanbul Fırıncılar Odası Başkanı Fahri Özer, 200 gram ekmeğin tavan fiyatını 300, 300 gram ekmeğin fiyatını da 400 bin lira olarak belirlediklerini belirterek, ''Kötü niyetli fırıncılar var. Bunların önüne geçmek için bu fiyat ayarlamasını yaptık'' dedi. 
     Gaziosmanpaşa'daki Fırıncılar Odası'nda bir basın toplantısı düzenleyen Özer, gıda kodeksinin gramajlarla ilgili maddesinin yanlış yorumlanmasından dolayı piyasada ekmeğin gramajı ve fiyatı konusunda karmaşa yaşandığını belirterek, dürüst esnaf ve tüketicilerin mağdur edildiğini kaydetti. 
     Özer, bu karmaşayı gidermek için Tarım ve Köyişleri Bakanlığı ve İstanbul Büyükşehir Belediyesi'yle temaslarda bulunduklarını ancak bir sonuç alamadıklarını söyledi. Özer, ''İstanbul Fırıncılar Odası olarak, 200 gram ekmeğin tavan fiyatını 300 bin, 300 gram ekmek fiyatını da 400 bin lira olarak belirledik'' dedi. 
     Böylece, tüketicinin aldatılmaması yönünde üzerlerine düşeni yapmış olduklarını belirten Özer, bu fiyatların denetimi yetkisinin de belediyelerde bulunduğunu ve kendilerinin sadece şikayette bulunma hakkına sahip olduklarını bildirdi. 
     
     ''TEHDİT EDİLİYORUZ'' 
     Özer, haklarında şikayette bulundukları fırıncılarca tehdit edildiklerini ve bu konuda sorun yaşadıklarını belirterek, şöyle devam etti 
     ''Şikayet edenle edilen arasında husumet doğmaktadır. Bunun örneğini Pendik'te yaşadık. Pendik Sağlık Grup Başkanlığı çalışanları tarafından bir şikayet dilekçesi şikayet edilen fırıncıya gösterilmiş ve sonucunda şikayet edenlerden bir kişi öldürülmüş, bir üyemiz de olayda ağır yaralanmıştır. 
     Bu olayın sorumlusu, Pendik Sağlık Grup Başkanlığı'dır. Zaten haklarında görevi ihmal ve görevi kötüye kullanmak suçundan soruşturma izni verilmiştir.'' Benzer olayların başka yerlerde de yaşanmasından endişe duyduklarını ifade eden Özer, ''Kötü niyetli fırıncılarımız var. Bunların önüne geçmek için bu fiyat ayarlamasını yaptık'' dedi. 
     Odaya bağlı fırınlar, daha önce 150 gram ekmeği 200 bin liradan satıyordu. 
     




</TEXT>
</DOC>
