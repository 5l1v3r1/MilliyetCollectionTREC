<DOC>
<DOCNO> 185767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/soneko04.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu Tüneli, 9 şiddetindeki depreme dayanacak güçte 
</HEADLINE>
<TEXT>

     Karayolları Genel Müdür Vekili Hicabi Ece, yaşanan iki depremden sonra Bolu Dağı Tüneli'nin, 9 büyüklüğünde depreme dayanacak şekilde projelendirildiğini söyledi. 
     Bolu Dağı Geçişi Projesi kapsamındaki Bolu dağı tünelinde incelemelerde bulunan Karayolları Genel Müdür Vekili Hicabi Ece, Bolu'da yaşanan iki depremde tünelin kaplama yapılmayan kısımlarında göçük olduğunu hatırlatarak, ''Tünelin kaplaması tamamlanan kesimlerinde hiç bir hasar meydana gelmemiştir. Tamamen bitirildiğinde olası bir depremde tünelin güvenilir bir yapı olara hizmet vermesi, mühendislik biliminin bir gerçeğidir'' diye konuştu. 
     Yaşanan depremlerden sonra, Bolu Dağı Tüneli'nin 9 büyüklüğünde bir depreme dayanacak şekilde projelendirildiğine işaret eden Genel Müdür Vekili Ece, büyüklük açısından her ikisi de 12 Kasım 1999 Düzce depreminden küçük olan San Francisco depremindeki ulaşım yapılarında meydana gelen hasarın maliyetinin 2 milyar dolar, Kobe depreminde ise 7 milyar dolar olduğunu söyledi. Ece, ''Bolu Dağı tünelinde ve ulaşım yapılarında yaşanan iki depremde meydana gelen hasarın maliyeti 100 milyon dolar. Bu rakamlar tünelin yaşanan depremlerde ne kadar başarılı bir sınav verdiğini gösteriyor'' dedi. 
     
     TÜNELE 305 MİLYON DOLAR EK KREDİ 

     Yaşanan depremlerden sonra sigorta şirketinin 100 milyon dolarlık sigorta tazminatını karşıladığına işaret eden Ece, ''2002 yılı sonuna kadar Bolu Dağı Geçişi Projesi'nde toplam 483 milyon 935 bin 576 ABD Doları harcama yapılarak 2.9 kilometresi otoyol olmak üzere 4.5 kilometre yol trafiğe açılmış ve projede yüzde 65 fiziki gerçekleşme sağlanmıştır'' diye konuştu. 
     Bolu Dağı Geçişi ve bu proje kapsamındaki tünellerin bitirilmesi için hükümetin 305 milyon dolar tutarında ek kredi temin ettiğini anlatan Ece, ''Bu kredi çalışmaları hızlandırdı. Bir aksilik yaşanmazsa tünel 2006 yılının sonunda tamamlanacak'' dedi. 
     
     ''ÜLKE EKONOMİSİNE 40 MİLYON DOLARLIK KATKI'' 

     Bolu Dağı geçişinin İstanbul-Ankara otoyolunun 25.3 kilometre uzunluğundaki bölümü olduğunu belirten Ece, şunları kaydetti 
     ''Bolu Dağı Projesi içinde yer alan Bolu Dağı tünellerinde 1993 tarihinde başlatılan kazı çalışmaları kapsamında uzunluğu 2778 metre olan sağ tüpte 2093 metre, 2954 metre olan sol tüpte ise 2139 metre kazı tamamlandı. İnşaatı devam eden Bolu Dağı tüneli sayesinde yıllık yakıt, bakım, zaman ve kazalarda meydana gelen azalmalar göz önüne alındığında ülke ekonomisine yaklaşık 40 milyon dolarlık bir katkı sağlanacaktır.'' 
     
</TEXT>
</DOC>
