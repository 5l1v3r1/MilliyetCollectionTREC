<DOC>
<DOCNO> 160543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/soneko24.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF'nin 2002 yılı dönem zararı 9 katrilyon lira... 
</HEADLINE>
<TEXT>

     Tasarruf Mevduatı Sigorta Fonu'nun TMSF 2002 yılı dönem zararı bir önceki yıla göre 511.9 trilyon lira artarak 9 katrilyon 10.9 trilyon liraya yükseldi. 
     Fon'un 2001 yılı dönem zararı, 8 katrilyon 499 trilyon lira idi. 
     TMSF'nin 2002 yılı Faaliyet Raporu'nda, TMSF'nin 2002 yılında Fon bankaları ile ilgili olarak yaptığı işlemler sonucunda gelirleri ve giderleri arasındaki dengesizliğin büyüyerek devam ettiğine dikkat çekildi. 
     Raporda, özkaynak büyüklüğünün negatif seviyesinin yüzde 132,48 oranında artmasının, bankacılık sektöründe yaşanan yeniden yapılandırmanın maliyetinin bir kısmının nasıl finanse edildiğini ortaya çıkardığı belirtildi. 
     Rapora göre, 2001 yılı sonu itibariyle 20.6 katrilyon lira olan TMSF'nin toplam aktifleri, geçen yıl sonunda, 3.1 katrilyon lira tutarında ve yüzde 15,04 artışla, 23,7 katrilyon liraya yükseldi. 
     TMSF'nin toplam aktiflerinin yüzde 92,35'i duran varlıklardan, duran varlıkların yüzde 79,83'ü görev zararı hesapları, yüzde 5,09'u da uzun vadeli kredi alacakları ve yüzde 5,46'sı ise elden çıkarılacak varlıklardan oluştu. 
     
     VARLIKLAR 
     Fon'un geçen yıl bir önceki yıla göre, dönen varlıkları yüzde 29,48 oranında, duran varlıklar ise yüzde 13,99 oranında arttı. 
     TMSF'nin özkaynaklarının bir önceki yıla göre 9 katrilyon lira daha azalması sonucunda, yabancı kaynaklarda bir önceki yıla göre sağlanan yüzde 44,18'lik artışa rağmen toplam pasifler sadece yüzde 15,04 oranında yükseldi. 
     Bu artışın yüzde 4'ü kısa vadeli yabancı kaynaklardan sağlanırken yüzde 46,25'i uzun vadeli yabancı kaynaklardan karşılandı. 
     Bu kaynaklar arasında en önemli artışı toplam yabancı kaynakların yüzde 96,30'una karşılık gelen Hazine tarafından kullanılan krediler ve faizleri oluşturdu. 
     Dönen varlıkların kısa vadeli yabancı kaynakları karşılama oranı yüzde 129,62 olarak gerçekleşti. 2002 yılı içinde toplam fon kaynak ve kullanımı 15 katrilyon lira oldu. 
     Kaynakların yüzde 70,79'u kullanılan avans ve kredilerden, yüzde 9,14'ü ise söz konusu kullanılan avans ve kredilerin henüz ödenmemiş birikmiş faizlerinden oluştu. 
     Sağlanan kaynakların yüzde 14,24'ü görev zararı hesaplarının, yüzde 8,4'ü menkul kıymetlerin, yüzde 7,41'i uzun vadeli kredi alacaklarının, yüzde 4,28'i elden çıkarılacak varlıkların ve yüzde 4,19'u kullanılan avans ve kredilerin fonlanmasında kullanıldı. 
     
     KAYNAK ARTIŞI 
     2002 yılında sağlanan kaynak artışının yüzde 74,44'ü ise 9 katrilyon lira seviyesine ulaşan dönem zararı nedeniyle negatif seviyeye düşen özkaynak açığının finansmanında kullanıldı. 
     Geçen yıl TMSF'nin esas faaliyetlerine ilişkin gelirler yüzde 29,18 ve fon yatırım gelirleri yüzde 70,95 arttı. 
     Ancak bir önceki yıla göre 3,3 katrilyon lira artış göstererek 8,8 katrilyon lira seviyesine ulaşan finansman giderleri ile yıl sonu itibariyle 9,2 milyar dolar seviyesinde bulunan döviz açık pozisyonu nedeniyle maruz kalınan ve bir önceki yıla nazaran yüzde 52,54 oranında azalmasına rağmen 1,7 katrilyon lira düzeyinde bulunan evalüasyon zararı sonucunda dönem zararı yüzde 6,02 oranında artarak 9 katrilyon liraya ulaştı. 
     Ayrıca, 2001 yılında 3,6 trilyon TL olan faaliyet giderleri 18,1 trilyon Lira artarak 21,7 trilyon Lira seviyesine ulaştı ve bu artışın en önemli sebebini TMSF'nin organizasyon yapısında yaşanan değişiklikler ve personel sayısında gerçekleşen artışlar oluşturdu. 
     TMSF'nin toplam gelirleri 2001 yılında 1 katrilyon 279.5 trilyon lira iken 2002 yılında 1 katrilyon 734.4 trilyon olarak gerçekleşti. 
     2002 yılında kaydedilen artış oranı TMSF'nin esas faaliyetlerine ilişkin gelirlerinde yüzde 29, fon yatırım gelirlerinde ise yüzde 63 olarak belirlendi. 
     
     TMSF'NİN HAZİNE'YE BORCU 
     İhraç olunan Türk lirası, döviz ve dövize endeksli özel tertip DİBS'ler nedeniyle TMSF'nin Hazine'ye toplam borcu 2002 yıl sonu itibariyle 38,1 katrilyon TL seviyesine ulaştı. 
     Söz konusu TMSF borcu, Hazine tarafından Merkez Bankası döviz satış kuru üzerinden takip edildiğinden, kayıtların Hazine kayıtlarıyla uyumlu hale gelmesini sağlayabilmek üzere, geçmiş yıllarda Merkez Bankası'nın döviz alış kuruna göre evalüe edilen döviz ve dövize endeksli borçlar 2002 yıl sonunda Merkez Bankası döviz satış kuru ile evalüe edildi. 
     
     GİDERLER 
     TMSF'nin toplam giderleri 2001 yıl sonunda 9 katrilyon 778.5 trilyon lira düzeyinde iken, 2002 yılı giderleri 10 katrilyon 746 trilyon lira olarak gerçekleşti. 
     Bu artışın sebebi, 2002 yılı içerisinde finansman giderlerinin 2001 yılına oranla yüzde 57,93 artış göstererek 8 katrilyon 877.2 trilyon lira olarak gerçekleşmesi gösterildi. 
     2002 yılı faaliyet giderlerinde 2001 yılına göre kaydedilen artış 18 trilyon 1 milyar lira olup, artışın sebebi 2001 yıl sonu itibariyle TMSF'de görev yapan toplam 281 sözleşmeli personelin 240'ının 2001 yılının son aylarında istihdam edilmeye başlanması ile geçen yıl içerisinde 114 yeni sözleşmeli personelin görevlendirilmesi ve 2002 yılı içerisinde hizmet alımları kaleminde gerçekleşen artış gösterildi. 
     
     ALACAK DOSYASI 133 BİN 709 
     Geçen yıl sonu itibariyle toplam 3 milyar 827 milyon dolar tutarında 133 bin 709 adet alacak dosyası Tahsilat Dairesi Başkanlığı'na devredildi. 
     Toplam 133 bin 709 adet alacak dosyasının yüzde 91'i bireysel, yüzde 8'i kurumsal, yüzde 1'i hakim ortak alacak dosyalarından oluştu. 
     Devralınan borç tutarı açısından bakıldığında, devralınan toplam alacağın yüzde 67'si hakim ortak, yüzde 31'i kurumsal, yüzde 1'i bireysel alacak dosyalarından oluştu. 
     
</TEXT>
</DOC>
