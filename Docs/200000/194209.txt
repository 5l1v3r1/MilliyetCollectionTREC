<DOC>
<DOCNO> 194209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sondun20.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İrtemçelik "AB raporunun içinde küçük zehirli şeyler var" 
</HEADLINE>
<TEXT>

     Türkiye'nin Berlin Büyükelçisi Mehmet Ali İrtemçelik, AB Komisyonu'nun Türkiye ile ilgili İlerleme Raporu'nun içinde dikkate alınması gereken bazı önemli hususların olduğunu söyledi. 
     Büyükelçi İrtemçelik, Almanya'da görev yapan 13 Türk başkonsolosu ve yardımcılarıyla sivil toplum örgüt temsilcilerinin katıldığı bir toplantıda yaptığı konuşmada, Türkiye-AB ilişkisinde hukuki zeminde sorun olmadığını, ancak Avrupa'nın tarihi ve kültürel nedenlerle önyargılarda direndiğini söyledi. 
     İrtemçelik, AB raporunun genel hatlarıyla nesnel bir rapor olduğunu belirterek, ''İçinde küçük cingözlükler olan bir rapor. İçinde küçük zehirli şeyler var. Bunları soğukkanlılıkla karşılamalıyız'' dedi. 
     Büyükelçi İrtemçelik, Türkiye'nin AB yolunda yürümeye kararlı olduğunu ve reformları hayata geçireceğini kaydederek, ''Bunlar, AB'nin hatırı için değil, Atatürk'ün gösterdiği yolda yürümek, Türkiye'nin esenliği, Türk insanın mutluluğu için yapıldı'' diye konuştu. 
     AB'nin de, Türkiye'nin de yapması gereken işlerin olduğunu ifade eden Berlin Büyükelçisi İrtemçelik, ''Türkiye, bu zorlu yolda yürüyüşünü, A'dan Z'ye çağdaş değerlere ulaşmak için devam etmektedir. Bizim, AB ile bu kadar ilgilenmemizin nedeni de budur'' dedi. 
     
</TEXT>
</DOC>
