<DOC>
<DOCNO> 166257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/dunya/adun.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'dan KADEK'e büyük operasyon 
</HEADLINE>
<TEXT>

Kuzey Irak'tan İran'a geçip bir karakolu basan PKK - KADEK'e karşı İran ordusu kapsamlı operasyon başlattı. Operasyona TSK da destek oluyor 
     NAMIK DURUKAN Ankara 

     PKK - KADEK mensubu kalabalık bir grubun Kuzey Irak'taki kamplarından İran'a geçip, bir karakolu basarak sekiz askeri öldürmesinin ardından bölgede İran askerleri kapsamlı operasyonlara başladı. 
     Bir zamanlar PKK'ya verdiği destek nedeniyle Türkiye'nin tepkisini çeken İran, Kuzey Irak'ın Lolan, Hacümran bölgeleri ile Ranya ve Kaladiza kasabaları karşısında yer alan topraklarında KADEK'e yönelik kapsamlı bir operasyon sürdürüyor. İran operasyonu Türkiye sınırına kadar yayıldı. Türkiye'nin Şemdinli ile Doğu Beyazıt ilçelerinin karşısında yer alan dağlık alanlarda da yer yer süren operasyonlara sınır kesiminde Türk askeri birlikleri tarafından da destek veriliyor. Operasyondan kurtulmak amacıyla Türkiye'ye girmeye çalışan PKK'lıların geçişini engellemek için sıkı güvenlik önlemleri alınıyor. 
     
     İran Kürtlerine çağrı 
     "KADEK Başkanlık Konseyi Üyesi" Osman Öcalan, İran ve Türkiye'nin kendilerine yönelik ittifak yaptıklarını ileri sürerek, operasyonları durdurması için İran'a çağrı yaptı. İran'ın, kendi denetimlerinde bulunan bölgelere füze saldırıları yaptığını ifade eden Öcalan, Urmiye, Hanakin ve Sine kentlerindeki İranlı Kürtleri operasyonları protesto için sokağa dökülmeye çağırdı. 
     Bu arada hükümetin "Topluma Kazandırma Yasası" tasarısı KADEK'in tepkisine neden oldu. Medya TV'ye değerlendirme yapan "KADEK Başkanlık Konseyi Üyesi" Murat Karayılan, yasanın KADEK'e savaş ilanı olduğunu söyledi. 
     
     
     

</TEXT>
</DOC>
