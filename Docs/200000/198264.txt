<DOC>
<DOCNO> 198264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/guncel/agun.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dil kitapları da 'korsan'a düştü 
</HEADLINE>
<TEXT>

   Yabancı dil ders kitaplarının ithal edilmesi nedeniyle pahalı olması, velileri korsan baskı kitaplara yöneltti 
      Sibel Kahraman 
   
   Korsan kitap furyasına ders kitapları da katıldı. İngilizce ders kitaplarının yurtdışından ithal edilmesi nedeniyle oldukça pahalı olan bu kitapların da korsanı çıktı. Anadolu liseleri ve süper liseler gibi yabancı dil ağırlıklı eğitim yapan okullarda öğrenim görenlerin ders kitapları 320 milyon lira. Korsanları ise yarı yarıya. 
   Çocuklarını iyi bir eğitim alması için yabancı dille öğretim yapan okullara gönderen veliler, yabancı ders kitaplarına milyonlarca lira ödüyor. Çünkü yabancı dil kitapları yurtdışından geliyor. Ücretleri ise dar gelirli aileler için hayli fazla. Reading Writing Tcget 1-2-3'ün takımı 75 korsan fiyatı ise 30 milyon lira. 
   Orijinal İngilizce kitaplarının tamamı 320 milyon lira tutarken, korsan kitaplar 105 milyon liraya mal oluyor. İçerikleri, resimleri aynı olan kitapların arasındaki tek fark birinde bandrol olması, diğerinde ise olmaması. 
   
   Ya da fotokopi 
   Okul idarecileri, ailelerin özellikle kitap alımında zorlandıklarını belirterek, "Kitapların çok pahalı olması nedeniyle ya korsan kitap alınıyor ya da fotokopi çekiliyor" dediler. 
   Kadıköy Akmar Pasajı'nda ders kitabı satan kitapçılar da, korsan ders kitaplarının ucuz olması nedeniyle daha fazla satıldığını söylediler. Mersin Üniversitesi Fen Edebiyat Fakültesi Dekanı ve İngiliz Dili ve Edebiyatı öğretim üyesi Prof. Dr. Ayhan Sezer, yurtdışından gelen kitapların ücretlerini yabancıların belirlediğini belirterek, "Bu da çok yüksek rakamlar oluyor. Ancak Türkiye'de yazılan kitapların ücretleri bakanlıkça belirleniyor. Bu da pek çok yayınevinin basmayı göze alamayacağı kadar düşük rakamlar oluyor. Okulların büyük çoğunluğu da yabancı kitapları tercih ediyor. Sonuçta hem veliler astronomik rakamlar ödüyor hem de her yıl milyarlarca lira yurtdışına kitap parası olarak gidiyor" diye konuştu. 
   
   
   
</TEXT>
</DOC>
