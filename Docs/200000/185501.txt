<DOC>
<DOCNO> 185501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sondun03.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan ve İngiliz erkekler, doktorla seks konusunu rahat konuşuyor 
</HEADLINE>
<TEXT>

     İtalyan ve İngiliz erkekler, Avrupalı hemcinslerine göre doktorlarla seks konusunda daha rahat konuşuyor. 
     Prostat kanseri hastalarının kurduğu PROnet adlı derneğin yürüttüğü araştırma, cinsellik konusunda daha özgür davrandıkları sanılan Kuzey Avrupalı erkeklerin, cinsel sorunlarını doktorlara açmakta tutucu görülen İngiliz ve maço bilinen İtalyanların gölgesinde kaldığını ortaya koydu. 
     Araştırmaya katılan Avusturya, Almanya ve Hollandalı erkeklerin yarısından fazlası, doktorlarla cinsel konularda konuşmayı istemediklerini belirtirken, her 10 İngiliz ve İtalyan'dan 8'i bu konuda rahat olduklarını söyledi. Her 10 Alman'dan biri de bu tür sorunlarını doktorlardan gizlediklerini itiraf etti. 
     PROnet'in araştırmasına Kanada, İngiltere, İrlanda, Hollanda, İtalya, Portekiz, Belçika, Almanya ve Avusturya'dan katılan 40 yaş üstündeki 800 erkeğin üçte ikisinin de prostat kanserinin tedavisinde geliştirilen son tekniklerden haberdar olmadıkları ortaya çıktı. 
     Avrupalı erkeklerin çoğunun, prostat kanserinin tedavisinde ameliyatın tek başarılı yöntem olduğunu düşündüğü, radyoterapi ve hormon tedavisini bilmediği saptandı. 
     PROnet'ten Jan Van Amstel, sonuçların endişe verici olduğunu belirterek, erkeklerin, cinsel sorunlarını doktorlarla paylaşmaları gerektiğini söyledi. 
     Erkeklerde en fazla görülen kanser türlerinden biri olan prostat, gelişmiş ülkelerde her yıl 200 bin kişinin ölümüne yol açıyor. 
     
</TEXT>
</DOC>
