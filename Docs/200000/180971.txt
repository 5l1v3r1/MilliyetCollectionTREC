<DOC>
<DOCNO> 180971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/yasam/yas02.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Jüpiter'in oralarda hayat var mı 
</HEADLINE>
<TEXT>

      DIŞ HABERLER SERVİSİ 
   
   Mars'ın üzerindeki buz oluşumlarının burada hayat olabileceği yönünde tartışmalara yol açmasıyla heyecanlanan bilim adamlarını, bu kez de Jüpiter'in uydusu Europa'nın yüzeyindeki gizemli buz kubbeleri heyecanlandırdı. 
   ABD'deki Colorado Üniversitesi bilim adamlarınca yapılan araştırmalara göre, Europa üzerindeki 6.5 kilometre genişliğinde ve 92 metre yüksekliğinde olan buz kubbeleri, Jüpiter'in uydusunun derinliklerindeki akıntıların, buz damlacıklarını yüzeye çıkarmasıyla oluştu. 
   Europa'nın yüzeyi donmuş bir katmandan oluşuyorsa da, uydunun iç katmanları, Jüpiter'in sıkıştırma etkisiyle ısınıyor. Uzmanlar, bu gelgit kuvvetiyle yerin altında oluştuğunu düşündükleri tuzlu okyanusun, hayat biçimlerinin varlığına uygun ortam yaratmış olabileceğini düşünüyorlar. 
   Bununla birlikte, söz konusu okyanus, yüzeyin 20 kilometre altında bulunduğu için, buradaki hayatın keşfedilmesinin güç olacağı, ancak buz damlacıklarının bu hayat biçimlerini yüzeye taşımış olabileceği belirtiliyor. 
   
   
   
</TEXT>
</DOC>
