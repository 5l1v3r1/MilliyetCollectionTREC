<DOC>
<DOCNO> 176615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/siyaset/siy05.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
YSK'dan DYP'ye umut yok 
</HEADLINE>
<TEXT>

   Yüksek Seçim Kurulu, DEHAP'la ilgili aldığı ilk kararla, 3 Kasım seçimlerinde aldığı oyların silinmeyeceği mesajı verdi... 
   GÖKÇER TAHİNCİOĞLU Ankara 

   
   DEHAP'ın 3 Kasım seçimlerinde aldığı oyların iptal edileceğine ilişkin tartışmada son sözü söyleyecek olan YSK, DEHAP'a ilişkin ilk kararında, "İlgili siyasi parti bildiriminin gerçeğe aykırı olduğunun hukuken kabul edilebilir biçimde saptanması halinde parti sicilinin belirlenen yeni hukuki duruma göre düzeltilmesi mümkündür" yorumunu yaptı. YSK, bu yorumuyla, DEHAP hakkındaki yanlış kayıtların sadece düzeltilmesiyle yetinebileceği mesajını verdi. 
   
   11 Eylül'de incelenecek 
   YSK, seçimden önce Yargıtay Başsavcılığı'nın "örgütlenmesi tam" bildirimi üzerine DEHAP'ın seçime girebileceğini açıkladı. Ancak Başsavcılık, bir süre sonra parti yöneticilerinin evrakta sahtecilik yaparak örgütlenmeyi tammış gibi gösterdiklerini belirterek, kararın iptalini istedi. YSK bu istemi reddetti. 4 DEHAP yöneticisi ise seçimden sonra açılan davada, "evrakta sahtecilikten" 1 yıl 1 ay hapse mahkum edildi. Yargıtay, DEHAP'lıların temyiz ettiği kararı, 11 Eylül'de inceleyecek. 
   
   DYP oyların iptalini isteyecek 
   DEHAP'ın, 3 Kasım'da aldığı yüzde 6.2'lik oyların iptali halinde, seçimde yüzde 9.5 oy alan DYP, AKP'den 42, CHP'den 24 milletvekili alarak 66 milletvekili ile Meclis'e girecekti. Bu nedenle, Yargıtay'ın kararı onaması halinde, DYP'nin YSK'dan DEHAP'ın oylarının iptalini istemesi bekleniyor. Bu durumda, YSK'nın nasıl karar vereceğini "içtihatlar" belirleyecek. 
   
</TEXT>
</DOC>
