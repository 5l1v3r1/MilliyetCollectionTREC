<DOC>
<DOCNO> 186782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/soneko09.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa birinci seansta tam anlamıyla coştu 
</HEADLINE>
<TEXT>

     Piyasalar, Yüksek Seçim Kurulu'nun kararıyla seçimlerin tekrarlanabileceğine yönelik oluşan tedirginliği üzerinden attı. 
     Borsa, haftanın ilk seansı içinde 15,000 puanın üzerine çıkarak, yılın en yüksek seviyelerini test ederken, dolar, serbest piyasada 1 milyon 371 bin liraya geriledi. Gösterge niteliğindeki tahvilin bileşik faizi de yüzde 32.88'e geriledi. 
     Cuma gününü 14,210.22 puan ve 1.8 katrilyon liralık işlem hacmi ile çifte rekorla tamamlayan Borsa, haftanın ilk işlem gününe rekor yükselişle başladı. 
     Hisselere gelen yoğun alımlarla 15,488.51 puana kadar çıkan Bileşik Endeks, ilk seansı 1.126,80 puan artışla 15,337.02 puanla noktaladı. Hisselerin ortalama değer artışı yüzde 7.93 oldu. Endeks böylece son üç yılın en yüksek seviyesine yükseldi. 
     Endeks en düşük 14,236.30, en yüksek 15,488.651 puanı gördü. 
     İlk seansta, 1 katrilyon 616 trilyon 669 milyar 103 milyon liralık işlem hacmi ile Cuma günkü iki seansın toplamı olan 1.8 katrilyon liralık rekora yaklaşıldı. 
     1. seansta, Yapı Kredi Bankası, İş Bankası C , Turkcell, Doğan Holding ve Garanti Bankası en yoğun işlem gören hisseler oldu. 
     
     DOLAR GERİLEDİ 

     Amerikan dolarının satış fiyatı da haftaya düşüşle başladı. 
     Geçtiğimiz hafta Perşembe günü 1 milyon 406 bin liradan kapanan, Cuma günü ise 1 milyon 391 bin liraya gerileyen dolar, bugün 1 milyon 374 bin liradan haftaya başladı. 
     Dolar, halen Kapalıçarşı'da 1 milyon 364 bin liralık alış, 1 milyon 369 bin liralık satış fiyatıyla işlem görüyor. 
     Bankalararası piyasada dolar kotasyonları alışta en düşük fiyat 1 milyon 363 bin lira, en yüksek 1 milyon 367 bin lira, satışta en düşük fiyat 1 milyon 369 bin lira, en yüksek fiyat 1 milyon 376 bin lira seviyesinde bulunuyor. 

     
</TEXT>
</DOC>
