<DOC>
<DOCNO> 198667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sontur03.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı Arınç Mesajlar hem içeriden, hem dışarıdandır 
</HEADLINE>
<TEXT>

     TBMM Başkanı Bülent Arınç, İstanbul'daki saldırıları değerlendirirken, Türkiye'nin kalkınmasını istemeyenlerin böyle bir çılgınlığı yapmış olabileceğini belirterek, ''Mesajlar hem içeriden hem de dışarıdandır'' dedi. 
     Öğretmenevi'nde düzenlenen bayramlaşma törenine katılan Arınç, burada yaptığı konuşmada, İstanbul'da gerçekleştirilen saldırıların, bugüne kadar rastlanmayan biçimde dışarıdan ve içeriden planlanıp organizasyonunun yapıldığını söyledi. Arınç, şöyle devam etti 
     ''Bizi korkutmak, paniğe düşürmek, tereddüte sevk etmek isteyenler, umduklarına ulaşamadılar. Türkiye terörden çok çekti. Ama bu defaki dışarıdan planlanmış, içeriden de piyonları vasıtasıyla ortaya konulan bir terör olayı gibi. Bu ülkenin kalkınmasını, büyümesini istemeyen, yine eski günlere dönülmesini arzu edenler böyle bir çılgınlığı yapmış olabilir. Mesajlar hem içeriden hem de dışarıdandır.'' 
     
     ''İŞLER İYİYE GİDİYOR'' 
     Ekonomi konusunda da değerlendirmeler yapan Arınç, 10 aydır petrol fiyatlarına zam yapılmadığını söyledi. Arınç, ''30 yıl aktif siyasetin içinde bulunan insan olarak söylüyorum ki, işler iyiye gidiyor. İşler halkımızı rahatlatıyor. 10 aydır petrol fiyatlarına bir kuruş zam yapmadı bu hükümet. Bu sene herkesin yüzü gülüyor'' diye konuştu. 
     Türkiye'de kişi başına düşen milli gelirin 2 bin dolar seviyelerinde olduğuna, 36 ilde ise bu oranın 1500 doların altında bulunduğuna işaret eden Arınç, milli geliri düşük illerde hükümetin bir yatırım kampanyası başlattığını kaydetti. 
     
     ''GERÇEK ATATÜRKÇÜLÜK BUDUR'' 
     Anayasa'ya göre, egemenliğin millete, yasama yetkisinin ise meclise ait olduğunu kaydeden Arınç, şunları kaydetti 
     ''Hiç kimse, bu yetkiyi kısmen dahi olsa kullanamaz. Millet egemenliğin sahibi ise ben o kurumun başındayım. Benim meclisimin her metrekaresi, inancı ne olursa olsun, kökeni, mezhebi, kıyafeti, siyasi görüşü ne olursa olsun 70 milyon insanın her birine açıktır. Gerçek Atatürkçülük budur. Gerçek Atatürkçülük, Atatürk'ün ilke ve inkılaplarına sahip çıkmak, Türkiye'yi ileriye götürmek için çalışmaktır.'' 
     
</TEXT>
</DOC>
