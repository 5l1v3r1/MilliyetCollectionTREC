<DOC>
<DOCNO> 191885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sontur10.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Cumhuriyetimiz Atatürk yolunda yaşatılacaktır" 
</HEADLINE>
<TEXT>

     Başbakan Recep Tayyip Erdoğan, "Atatürk'ün bizlere emaneti olan Cumhuriyetimiz, aydınlık yolunda ilerleyecek ve bu kutsal emanet, yarının daha güçlü Türkiyesi'nin teminatı gençlerimizle sonsuza kadar yaşatılacaktır" dedi. 
     Başbakan Erdoğan, 29 Ekim Cumhuriyet Bayramı dolayısıyla yayınladığı mesajda, Türkiye Cumhuriyeti'nin Atatürk'ün halk egemenliğine, bağımsızlığa, milli bütünlüğe, çağdaşlığa, laiklik ve barışçılık ilkelerine dayalı aydınlık yolunda kararlılıkla yürüyerek geçen 80 yıl içinde önemli mesafeler aldığını belirtti. 
     Başbakan Erdoğan, mesajında şunları kaydetti 
     "Cumhuriyetle kazandığı çağdaş değerleri toplumsal hayatın vazgeçilmez unsuru olarak benimseyen aziz milletimiz, Cumhuriyet'e olan güveni ve bağlılığı sayesinde birlik ve beraberliğini muhafaza etmiştir. 
     Mustafa Kemal Atatürk'ün bizlere gösterdiği hedef, çağdaş uygarlık değil onun üzerine çıkma hedefidir. Bu hedefe ulaşabilmemizin en başta gelen şartı bilgide, teknolojide ve araştırmacılıkta sürekli ilerlemektir. 
     Devletimiz, milletiyle el ele verip büyük fedakarlıklara göğüs gererek kurduğu Cumhuriyet Türkiyesi'ni, önder ve örnek bir ülke olarak geleceğe taşıyacaktır. 
     Atatürk'ün bizlere emaneti olan Cumhuriyetimiz, aydınlık yolunda ilerleyecek ve bu kutsal emanet, yarının daha güçlü Türkiyesi'nin teminatı gençlerimizle sonsuza kadar yaşatılacaktır. 
     Bu inançla, Türkiye Cumhuriyeti'nin kurucusu Ulu Önder Mustafa Kemal Atatürk'ü, silah arkadaşlarını ve aziz şehitlerimizi saygı, şükran ve rahmetle yad ediyorum. Türkiye Cumhuriyeti'nin kuruluşunun 80. yıldönümünü en içten duygularla kutluyorum." 
     
</TEXT>
</DOC>
