<DOC>
<DOCNO> 169685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/spor/spo02.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'den gol provası 
</HEADLINE>
<TEXT>

Teknik Direktör Daum dünkü antrenmanda hücuma dönük bir program uyguladı. Forvette Hooijdonk ile Semih'i oynattı 
     Rüzgar gibi esti 
     YENİ sezon hazırlıklarını Almanya'da sürdüren Fenerbahçe'nin dün yaptığı antrenmanda yine Daum rüzgarı esti. Alman hoca sabah yapılan taktik idmanında istediklerini yerine getiremeyen oyuncularına bağırdı. Takımına gol çalışması yaptıran Daum, Hooijdonk ve Semih'i forvette oynatırken, dörtlü savunmayı Hakan, Fatih, Ümit ve Ali'den oluşturdu. 
     
     Tuncay iyileşmedi 
     SARI - Lacivertli oyunculara dün laktak testi de uygulanırken, boğazındaki iltihaplanma geçmeyen Tuncay ve ameliyatlı ayağında ağrılar olan İsmail Güldüren özel çalıştı. İsmail'in iki haftaya kadar takımla birlikte antrenmanlara başlayabileceği açıklandı. Kulüp doktoru Ethem Kavukçu ise sakatlıklar konusunda artık Daum'dan bilgi alınacağını söyledi. 
     
Tam sayfa vedaPierre van Hooijdonk, Feyenoord taraftarları için Algemeen Dagblad gazetesine veda ilanı verdi 
     FENERBAHÇE'NİN Hollandalı yıldızı Pierre van Hooijdonk, eski takımı Feyenoord ve Hollanda'ya gazete ilanıyla veda etti. 33 yaşındaki golcü, Hollanda'nın önde gelen gazetelerinden Algemeen Dagblad'da dün yayınlanan tam safya ilanında, Feyenoord'ta geçirdiği güzel günleri asla unutmayacağını söyledi. 
     HOOIJDONK, Hollanda kulübünden ayrılışının birçok kişiyi üzdüğünü bildiğini belirttiği ilanda, "Feyenoord'ta, De Kuip Stadı'nda oynamak, frikiklerin kaleye süzülüşünü izlemek, taraftarın tezahüratını duymak ve iki yıl forma giydiğim kulüpte UEFA Kupası'nı kazanmak, hepsi çok güzeldi" ifadelerine yer verdi. 
     
Johnson rest çektiGanalı oyuncu, "Bonservisimi versinler gideyim" diye konuştu 
     Sert eleştiri 
     TEKNİK Direktör Daum tarafından gözden çıkartılan ve Almanya kampına götürülmeyen Johnson yönetime sert eleştiriler getirdi. Ganalı oyuncu, "Bir daha PAF takımına gidip, tekrar A takımına gelmeyeceğim. Beni istemiyorlarsa, bir yıllık sözleşmem var, bonservisimi versinler gideyim. Bu, Galatasaray da olur, başka takım da. Ama kesinlikle Türkiye'de kalacağım" dedi. 
     
     'Niye hep ben' 
     JOHNSON, "Anlayamıyorum niye hep ben. Daum, benimle konuştu. Beni istediğini söyledi. Ancak takım Almanya'da, ben buradayım. Fazla yabancı varmış, o yüzden beni götürmemiş. Kesinlikle takasa gitmeyeceğim. Fenerbahçe'ye 15 gün tanıyorum. Ya takıma dönerim, ya da serbest kalırım" diye konuştu. Öte yandan Johnson'un avukatı da kulübe gelerek, yöneticilerle görüştü. Ganalı futbolcunun sözleşmesinin feshi konusunda büyük ölçüde anlaşmaya varıldığı, konunun bir kaç gün içinde çözümleneceği bildirildi. 
     
İlk sınav Mannheim'la      SARI - Lacivertli ekip yeni sezon öncesi ilk hazırlık maçını bugün Mannheim ile oynayacak. Carl Benz Stadı'ndaki karşılaşma saat 19.00'da başlayacak. Teknik Direktör Daum'un yeni transferleri de oynatacağı belirtildi. Maçı Show TV naklen yayınlayacak. 
     
Yıldızlar tehlikede      ALMAN Bayan Milli Futbol Takımı, Fenerbahçe ile birlikte aynı yerde kamp yapıyor. Alman bayanların özellikle Sarı - Lacivertli takımın iki yıldızı Hooijdonk ile Tuncay'ın yanından bir türlü ayrılmamaları teknik heyeti alarma geçirdi. 
     
'Son kararı ben veririm'      ALMANYA kampındaki ilk basın toplantısını dün yapan Teknik Direktör Daum, yabancı futbolcu transferi konusunda da yönetimle herhangi bir sorunu bulunmadığını, 8 kişilik kontenjanı doldurmalarının şart olmadığını belirtti. Alman hoca, "Yönetimle 5, 6 veya 7 olup olmaması konusunda görüşmeler yapıyoruz. Bu konuya kesin bir karar vermedik. Ancak yabancı bir kaleci alacağız" dedi. 
     DAUM, kaptanlık konusundaki bir soru üzerine de "Burada kararı ben veriyorum. Bu kararı ligin ilk haftasında ilk maçtan önce açıklayacağım. Ben hiç kimsenin elinden bir şeyi almam. Ben takımın yararına olacak, inandığım kararları veririm" diye konuştu. Sistem konusunda da düşüncelerini açıklayan Alman teknik adam, "İlk etapta savunmamız dört kişiyle oynayacak" ifadesini kullandı. 
     
SÜRPRİZ İRANLIDaum'un yardımcısı Koch, Fenerbahçe'ye eski öğrencisi Akbari'yi önerdi. Kampa çağrılan İstiklal takımının sol kanat oyuncusu beğenilirse sözleşme imzalanacak 
     FENERBAHÇE, İran'ın İstiklal takımında oynayan sol kanat oyuncusu Yadollah Akbari'yi denenmek üzere Almanya kampına çağırdı. Geçtiğimiz sezon İstiklal takımını çalıştıran Daum'un yardımcısı Roland Koch, Akbari'nin çok yetenekli bir futbolcu olduğunu söyledi ve denenmesi için ısrarcı oldu. Alman teknik adam da yardımcısının isteğiyle genç futbolcuyu kampa davet etti. 
     ALMANYA'DAKİ çalışmalara çıkacak Akbari hazırlık maçlarında da denenecek. 24 yaşındaki İranlı futbolcu beğenilirse sözleşme imzalanacak. Bu arada Fenerbahçe'nin eski futbolcusu Rapajc dün kulüp binasına gelerek sözleşmesinin feshi sırasında yapılan anlaşma gereği alacağının bir kısmını tahsil etti. Hırvat futbolcunun kalan parasının zamanı gelince ödeneceği belirtildi. 
     

</TEXT>
</DOC>
