<DOC>
<DOCNO> 168405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/siyaset/siy09.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolsuzluk Komisyonu'nda 18 bakan ismi 
</HEADLINE>
<TEXT>

Ecevit, Yılmaz ve Bahçeli için Yüce Divan yolu... 
     SALİHA ÇOLAK Ankara 

     TBMM Yolsuzlukları Araştırma Komisyonu, özelleştirmelerde devletin zarara uğratıldığı gerekçesiyle, eski Başbakan Bülent Ecevit, eski Başbakan Yardımcıları Mesut Yılmaz, Devlet Bahçeli ile Hüsamettin Özkan'ın da aralarında bulunduğu 18 eski bakan hakkında Yüce Divan'da yargılanması istemiyle Meclis Soruşturma Komisyonu kurulmasını talep etmeye hazırlanıyor. 
     Komisyon toplantılarında ele alınan raporlardan biri olan "özelleştirme, sağlık ve çalışma" alt komisyonu raporu üzerinde dün de geç saatlere kadar saat süren bir toplantı yapıldı. Komisyon 1999 - 2002 yılları arasında yapılan özelleştirmelerde, teminat mektuplarının nakte çevrilmemesi ve borçların tahsil edilmemesi ve ertelenmesi nedeniyle devletin zarara uğratıldığını belirledi. 
     Komisyon, toplam 29 özelleştirme dosyasında sorumluluğunu saptadığı bürokratlar hakkında suç duyurusunda bulunma, siyasiler hakkında da Meclis soruşturması açılması önerisi üzerinde uzlaştı. Komisyonun, Yüce Divan istemeye hazırlandığı, Yılmaz'ın Başbakanlığı'ndaki ve Ecevit'in Başbakanlığı'ndaki 56 ve 57. hükümetlerde görev alan isimler şunlar "Bülent Ecevit, Devlet Bahçeli, Mesut Yılmaz, Hüsamettin Özkan, Kemal Derviş, Zekeriya Temizel, Güneş Taner, Sümer Oral, Ahmet Kenan Tanrıkulu, Yüksel Yalova, Recep Önal, Hikmet Uluğbay, Işın Çelebi, Yalım Erez, Yılmaz Karakoyunlu, Nami Çağan, Şükrü Sina Gürel, Metin Şahin." 
     Bir komisyon üyesi, bu isimler üzerinde oybirliği sağlandığını ancak, "Çalışma, sağlık ve özelleştirme" alt komisyonu raporunun, Yaşar Okuyan'la ilgili bölümü henüz tartışıldığı için tam olarak kabul edilmediğini, bugünkü toplantıda listede bir değişiklik yapılabileceğini söyledi. 
     

</TEXT>
</DOC>
