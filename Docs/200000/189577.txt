<DOC>
<DOCNO> 189577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/dunya/dun01.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'İlla Irak'a gidelim arzusunda değiliz' 
</HEADLINE>
<TEXT>

   Başbakan Erdoğan Irak'a asker gönderme konusunda, "ABD böyle bir şeyi arzu etmezse bize de yapacak bir şey kalmaz" dedi 
      ABDULLAH KARAKUŞ Mallorca 

   
   Başbakan Recep Tayyip Erdoğan, Irak'a asker gönderilmesi konusunda ihtiyatlı bir üslup kullanarak, "Biz illa gidelim demiyoruz. Çok çok arzu içinde değiliz. Eğer ABD böyle bir şey arzu etmez, istemezse bize de yapacak bir şey kalmaz" dedi. 
   İspanya'nın Mallorca Adası'ndaki Formenter Forumu'na katılan Erodoğan, tezkerenin titiz araştırmalar ve çalışmalar sonucu Meclis'ten geçtiğini vurguladı. Erdoğan, "Bu bizim anında Irak'a asker göndereceğimiz anlamında değil, bir yıllık bize verilen bir izindi. Genelkurmayımız, Dışişlerimiz ABD ile müzakerelerine devam ediyor" diye konuştu. 
   Erdoğan, "ABD asker talebinden vaz mı geçiyor " sorusu üzerine görüşmelerin sürdüğünü, beklenti ve talebin değişip değişmediği konusunun ABD'nin vereceği bir karar olduğunu söyledi. 
   ABD'nin BM'deki gelişmeleri beklemiş olabileceğini ifade eden Erdoğan, "BM, olumlu yanıt vermiştir. Bu gelişmeleri biz de takip ediyoruz. Biz Irak'a nasıl yardımcı oluruz, nasıl orada istikrarı sağlarız diye düşünüyoruz. Ancak polisiye vakaların içinde oluruz düşüncesi asla söz konusu olamaz. Böyle bir şeyi düşünmüyoruz" dedi. 
   Erdoğan, ABD'nin Irak'ta savaştaki başarısını devam ettiremediğini ve sonu meçhul bir durum ortaya çıktığını kaydetti. 
   
   
   
</TEXT>
</DOC>
