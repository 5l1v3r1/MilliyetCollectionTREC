<DOC>
<DOCNO> 171420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sonspo01.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız Japonların reklam yıldızı... 
</HEADLINE>
<TEXT>

     Dünya Kupası sırasında Japon genç kızların hayranlığını kazanan ve bu ülkede piyasaya çıkarılan bir tatlının reklam filminde oynayan Beşiktaşlı futbolcu İlhan Mansız, ''Rol yapmakta zorlandığını, ama oyunculuğu sevdiğini'' söyledi. 
     Ünlü futbolcu, Japonya'nın önde gelen sütlü gıda üreticilerinden Morinaga'nın Mayıs ayında piyasaya çıkardığı ''Şiro Goma Purin'' Beyaz Susamlı Puding adını taşıyan tatlının reklam filminde oynayarak, Japon televizyonlarında boy göstermişti. 
     Mansız'ın rol aldığı reklam filminin gördüğü ilgiden memnun olan Morinaga firmasının Japonca internet sitesinde ise futbolcuyla yapılan mülakata yer verildi. 
     Çekim aşamaları fotoğraflarla anlatılan reklam filminin de izlenebildiği sitede yer alan röportajda, Mansız, ''Reklam hakkında ne düşünüyorsunuz '' sorusuna, ''Çok sevdim'' yanıtını verdi. 
     Bazen yönetmenin kendisinden istediği biçimde rol yapmakta zorlandığını kaydeden Mansız, ''Ama yine de oyunculuğu sevdim. Eğer bir başka teklif olursa tekrar rol almak isterim'' dedi. 
     futbolcu, reklam filmi çekilirken gülmesi ya da ciddi görünmesi gerektiği söylendiğinde bunları yerine getirmekte zorlandığını belirtti. 
     Mansız, susamlı Türk tatlısını da çok beğendiğini sözlerine ekledi. 
     
     MANSIZ'IN FOTOĞRAFLARI SÜPERMARKET REYONLARINDA 

     Öte yandan, süpermarketlerin Türk tatlısının satışının yapıldığı reyonlarında İlhan Mansız ile tatlıyı hazırlayan ünlü şef Rokusaburo Michiba'nın büyük boy fotoğrafları yer alıyor. 
     Fotoğrafların altında ''İlhan'ın tavsiye ettiği tatlı'' ifadesi göze çarpıyor. 
     
     REKLAMIN KONUSU 

     Kasesi 160 yene 2 milyon TL satılan Türk tatlısının esprili bir senaryoya sahip reklamında, ünlü futbolcunun kaşıkla uzattığı tatlıdan yiyen genç kız çok mutlu oluyor ve adeta rüya alemine dalıyor. 
     Japon mutfağının ünlü şeflerinden Rokusaburo Michiba'nın kaşığa alınırken uzayan Maraş dondurmasından esinlenerek hazırladığı Türk tatlısının yapımında Antalya'da üretilen susamların kullanıldığı bildirildi. 
     Morinaga firması, Türk tatlısını satın alanlar arasından 100 bin kişiye İlhan Mansız hediyesi verileceğini de duyurmuştu. 

     
</TEXT>
</DOC>
