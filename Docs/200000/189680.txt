<DOC>
<DOCNO> 189680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sondun23.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa, TBMM Heyetine Türk mahkumları göstermiyor 
</HEADLINE>
<TEXT>

     Fransa Adalet Bakanlığı'nın, TBMM İnsan Haklarını İnceleme Komisyonu Başkanı Mehmet Elkatmış başkanlığındaki bir heyetin, Strasbourg Cezaevi'nde incelemelerde bulunarak, Türk mahkumlarla görüşme talebine karşı çıktığı bildirildi. 
     Elkatmış ve beraberindeki parlamenter heyeti, Avrupa Konseyi'nde temaslarda bulunmak üzere bugün Strasbourg'a geldi. 
     Fransa Adalet Bakanlığı'nın, daha önce TBMM heyetinin Türk mahkumlarla görüşme talebine olumlu yanıt vermesine rağmen, hafta sonu Türk yetkililere bu ziyarete sıcak bakmadığı mesajını ilettiği öğrenildi. 
     Elkatmış ve beraberindeki heyetin, 21 Ekim Salı günü Strasbourg cezaevindeki Türk mahkumlarla görüşebilmeleri için, gerekli diplomatik temasın sürdüğü bildirildi. 
     Elkatmış ve beraberindeki heyet, Strasbourg temasları çerçevesinde yarın Avrupa Konseyi Genel Sekreteri Walter Schwimmer ile görüşecek. Heyet, Avrupa İnsan Hakları Mahkemesi AİHM yetkilileri ile görüşmelerde bulunduktan sonra Perşembe günü Türkiye'ye dönecek. 
     AİHM ve Avrupa Konseyi yetkilileri ile görüşmelerde, öncelikle Türkiye'de insan hakları ve demokrasi konusunda yapılan reformlar ele alınacak. 
     
</TEXT>
</DOC>
