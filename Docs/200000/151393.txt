<DOC>
<DOCNO> 151393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sonspo08.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Halterde umutlar tazelendi... Hedef olimpiyatlar... 
</HEADLINE>
<TEXT>

     Halter Federasyonu Başkanı Kenan Nuhut, Yunanistan'ın Loutraki kentinde düzenlenen Avrupa 82. Erkekler ve 16. Bayanlar Halter Şampiyonası'nda Türkiye'nin kazandığı başarının, ufukta olimpiyat madalyası gösterdiğini söyledi. 
     Halterde tesadüflere yer olmadığını ve halterin bilime dayalı bir spor olduğunu vurgulayan Nuhut, şampiyonayla ilgili yaptığı değerlendirmede, şunları kaydetti 
     ''Gerektirdiği ölçüde disiplinli kamp çalışmaları, sporcularımıza ve ülkemize bu başarıyı getirmiştir. Özellikle federasyonda iyi bir ekip çalışması var. Tüm kurullar, üzerine düşen sorumluluk içinde görevlerini yerine getiriyor. Bununla beraber sporcularımız da kendilerine tanınan kamp imkanlarını çok iyi kullanıyorlar. Bu durumda da başarı kaçınılmaz hale geliyor. Bu çalışmaların yanısıra biz, ekip olarak gece gündüz sporcularımızın yanındayız. Yarışmalarda bu gösterdiğimiz ilgi, onları moral ve motivasyon olarak olumlu yönde etkiliyor.'' Nuhut, halter sporunda teknik ekibin son derece önem arz ettiğini belirterek, ''Yabancı antrenörlere gerek yok. Bizim antrenörlerimiz başka ülkelerde dahi antrenörlük yapacak yeteneğe sahiptir'' dedi. 
     ''HEDEF ATİNA OLİMPİYATLAR'I'' ''Göreve başladığımızda söylediğimiz gibi hedefimiz olimpiyatlardır'' diyen Nuhut, sözlerini şöyle sürdürdü 
     ''Cumhuriyet tarihinde bir ilki gerçekleştirerek olimpiyatlarda halterde 3 altın madalyaya ulaşmak istiyoruz. Sporcu, teknik ekip ve tüm halter camiası, olimpiyatlarda 3 altına endekslenmiştir. Devletin verdiği destek devam etiği sürece olimpiyatlarda 3 altın madalya alınacaktır.'' Nuhut, sporcuların başarısında kulüplerin de payı olduğunu ve bu kulüplerin desteklenmesinde büyük yarar gördüğünü de sözlerine ekledi. 
     





</TEXT>
</DOC>
