<DOC>
<DOCNO> 197265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sondun36.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şevardnadza, muhalefete 48 saat süre tanıdı 
</HEADLINE>
<TEXT>

     Gürcistan Cumhurbaşkanı Eduard Şevardnadze, muhalefete 2 Kasım seçimlerinden bu yana sürdürdükleri gösterilerine son vermeleri için 48 saat süre tanıdı. 
     Şevardnaze'nin imzasıyla devlet televizyonundan yayımlanan açıklamada, muhalefet yandaşlarının Cumhurbaşkanlığı ve parlamento binasından çekilmeleri istenirken, bundan sonraki süreçte tüm sorunların anayasa çerçevesinde çözüm bulacağı kaydedildi. 
     İçişleri ve Savunma Bakanlığı'na bağlı kuvvetlerin ülke istikrarını korumaları için göreve çağrıldığı açıklamada, televizyon kanalları ve diğer basın kuruluşlarından, halkı yanılgıya sevk edecek yayınlar yapmamaları ve tarafsız davranmaları istendi. 
     Bu arada muhalefet gösterilerine öncülük eden Saakaşvili Ulusal-Hareket Bloku lideri Mihail Saakaşvili, Tiflis merkezinde halkın bulunduğu alana 4 tankın getirilmekte olduğunu ileri sürdü. 
     Cumhurbaşkanlığı önündeki gösterici grubunun ise, Gürcistan Ulusal Hareket Partisi'nin dev bayrağını bina önüne astığı bildirildi. 
     
</TEXT>
</DOC>
