<DOC>
<DOCNO> 192099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/ekonomi/eko10.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Adabank'tan Uzanlar'a 10 milyon dolarlık dava 
</HEADLINE>
<TEXT>

   NEZİH GÜROL İstanbul 
   
   Adabank'ın yeni yönetimi, sonradan iptal edilen Petkim ihalesi için verdikleri 10 milyon dolarlık geçici teminat mektubunun bedelini ödemeyen, Uzanlar'a ait Standart Kimya aleyhine önce icra takibi başlattı. İtiraz üzerine ise İstanbul Asliye Ticaret Mahkemesi'nde dava açtı. BDDK yönetimindeki Adabank, alacağın yüzde 40 icra inkar tazminatıyla geri ödenmesini talep etti. 
   Adabank, Petkim ihalesi için Standart Kimya'ya 31 Mart 2003 tarihli geçici teminat mektubu verdi. 605 milyon dolarlık ihale, şirketin şartları yerine getirmemesi üzerine iptal edildi. İmar Bankası yönetiminin istifası ve bankacılık lisansının iptaliyle sonuçlanan süreçte, Adabank'a el koyan BDDK, teminat mektubunun karşılığını Özelleştirme İdaresi'ne ödedi. İhalenin iptali üzerine Standart Kimya, Özelleştirme İdaresi'ne verdikleri teminat mektubunun ödenmemesini istemişti. Mahkeme ise bu talebi kabul etmemişti. 
   
   
</TEXT>
</DOC>
