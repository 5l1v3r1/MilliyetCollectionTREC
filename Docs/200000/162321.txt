<DOC>
<DOCNO> 162321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sontur21.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP lideri Baykal "Tarım Bakanı doğrudan özür dilemelidir" 
</HEADLINE>
<TEXT>

     CHP Genel Başkanı Deniz Baykal, Tarım ve Köyişleri Bakanı Sami Güçlü'nün çiftçilere yönelik sözlerinin kabul edilemeyeceğini belirterek, ''Sayın Bakan doğrudan özür dilemek mecburiyetindedir. Başbakan özür diliyor da Bakan niye dilemiyor'' dedi. 
     Baykal, CHP Grup Toplantısındaki konuşmasında, ekonomik krizlerin nedeni olmayan, banka hortumlamayan çiftçinin, enflasyonla mücadelenin ve krizlerden çıkmanın faturasını ödediğini, bir zamanlar kasıla kasıla girdiği Ziraat Bankası'na şimdi başını önüne eğerek girebildiğini anlattı. 
     Tarım sektöründe girdi fiyatlarının sürekli yükseldiğini, 2 Kasım 2002 tarihinden bu yana, dolar kurundaki yüzde 15 düşme de dikkate alındığında mazotun yüzde 24-25 oranında fahiş fiyatla satıldığını kaydeden Baykal, ''sorunları çözeceğim'' diye ortaya çıkan iktidarın mazot indirimi adı altında verdiği parayı doğrudan gelir desteğinden ödediğini bildirdi. ''Bu ödeme doğrudan gelir desteği mi mazot desteği mi '' diye soran Baykal, ''Nasreddin Hoca'nın kedisi gibi bu mazot desteğiyse doğrudan gelir desteği nerde, doğrudan gelir desteği ise mazot desteği nerde '' görüşünü kaydetti. 
     
     ''VEKALETEN ÖZÜR OLUR MU '' 
     Doğrudan gelir desteğinin 2002 yılına ait kısmının bile ancak yüzde 40'ının ödenebildiğini, 2003 yılına ait olanının ise hiç ödenmediğini belirten Baykal, buğday taban fiyatlarının açıklanması sırasında Tarım ve Köyişleri Bakanı Sami Güçlü'nün sözlerini de eleştirdi. 
     Çiftçinin, ürettiği buğdaya, ithal edilen buğdaya verilen fiyatı istediğini, Tarım Bakanı'nın ise ''gözünüzü toprak doyursun'' dediğini anımsatan Baykal, ''Bir Mustafa Kemal'in Beyler, bu insanların kılık, kıyafetine bakmayın. Bu memleketin gerçek efendisi o mazlum insanlardır diyen zihniyetine, ölçüye, seviyeye bakın, bir de küstah, haddini bilmez, şımarık tavra bakın'' diye konuştu. 
     Bakan Güçlü'nün özür dilemeye yaklaşmadığını, Başbakan'ın Bakan'ı adına özür dilediğini belirten Baykal, ''Siz hiç vekaleten özür müessesesi gördünüz mü Sayın Bakan'ın doğrudan özür dileme mecburiyeti vardır. Başbakan özür diliyor da Bakan niye dilemiyor '' dedi. 
     Baykal, Tarım ve Köyişleri Bakanı Sami Güçlü'nün tavrını kabul etmelerinin mümkün olmadığını belirterek, bu tavrın hesabının sorulması gerektiğini ve sorulacağını söyledi. Bakan Güçlü'nün çiftçilerden özür dilemesini isteyen Baykal, çiftçinin sahipsiz olmadığını bildirdi. 
     
     ''SATMAYI KAHRAMANLIK HALİNE GETİRDİLER'' 
     Özelleştirme konusundaki görüşlerini de dile getiren Baykal, bir süre önce Maliye Bakanı'nın özelleştirmeyi kastederek, ''satacağız'' diye beyanda bulunduğunu hatırlattı. ''Satmayı kahramanlık haline getirdiler'' diyen Baykal, hükümetin hiç ''kuracağız'' demediğini ileri sürerek, ''Bir de sen kuruver, sen yaşatıver... Kurmak yok, üretim yok, yatırım yok, baba baba satacağız diye böbürlenerek satmaya başladılar, işte Petkim satıldı...'' diye konuştu. 
     Petkim'in satış ihalesine değinen Baykal, ihalede, bu kurumun yıllık cirosunun altında bir fiyat verildiğini belirtti. 
     Özelleştirmenin, hukuki altyapısı, ekonomik değerlendirmesi, zamanlaması, sosyal yönü iyi hesaplanarak uygulanması gereken bir yöntem olduğuna dikkati çeken Baykal, ''Özelleştirme bu üslupla yapılacak bir iş değildir. Eğer satacaksanız baba baba satmayın, adam gibi satın'' dedi. 
     Baykal, sözlerini şöyle sürdürdü 
     ''Başbakan mızıldanmaya başladı. Hani baba baba satacaktınız Bu fiyata vicdanen evet diyecek misiniz 15 tane fabrika, bir liman, bir baraj ve Türkiye piyasasının yüzde 40'ı... Ve 605 milyon dolar, yıllık cirosunun altında. Öyle özelleştirme yaparsanız sonuç böyle olur. Bu fiyat verildi, buna satarız diyorsanız, sat da görelim... 
     İş başından yanlış... Sultanahmet'te işporta tezgahında mal satar gibi devletin kurumlarını satmaya kalkarsan böyle parmağında oynatırlar, rezil olursunuz.'' Baykal, Tüpraş'ın satışının da sözkonusu olduğunu belirterek, bu kurumun sadece sigorta bedelinin 4.4 milyar dolar olduğunu vurguladı. Petrol ürünleri sektörünün karlılığı yüksek bir sektör olduğunu, Tüpraş'ın net kar eden bir kurum olduğunu ve devlete 6.1 milyar dolar vergi verdiğini belirten Baykal, ''şimdi bakalım neye gidecek '' diye sordu. 
     
</TEXT>
</DOC>
