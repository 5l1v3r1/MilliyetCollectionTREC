<DOC>
<DOCNO> 183294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/spor/spo05.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
MOTOR SPORLARI 
</HEADLINE>
<TEXT>
   Hitit kralını arıyor 
   Türkiye Ralli Şampiyonası'nın beşinci ayağı Hitit Rallisi'nde, Markalar Şampiyonası için müthiş bir çekişme yaşanacak. Ford Hazırkart yarışta iki WRC ile start alacak 
      
   Ford bombayı patlattı 
   TÜRKİYE Ralli Şampiyonası'nın beşinci ayağı olan ve hafta sonunda Ankara'da düzenlenecek Hitit Rallisi, zirveye göz koyan takımların kıyasıya çekişmesine sahne olacak. Sezonun tamamlanmasına iki ayak kala, Markalar Şampiyonası'nda Fiat Abarth ile müthiş bir çekişme yaşayan Ford Hazırkart Rally Team, Hitit Rallisi öncesi bombayı patlattı ve yarışa bir yerine iki Ford Focus WRC ile katılacağını açıkladı. 
   
   Yeni WRC Sarıhan'da 
   FORD Hazırkart ekibinde Serkan Yazıcı - Can Okan'ın yarıştığı Ford Focus WRC'ye ek olarak Ankara'da start alacak ikinci Focus WRC'yi Adnan Sarıhan kullanacak. Şampiyon pilot Sarıhan'ın co - pilotluğunu ise Orhan Çelen yapacak. Süper 1600 kategorisinde de genişleyen takımda Puma ile yarışacak Burak Çukurova'nın yanına ikinci Puma'yla Gökhan Tekmen'in de katılmasıyla Ford Hazırkart'ta yarışacak ekip sayısı 6'ya yükseldi. 
   
   Start 21 Eylül'de 
   TOPLAM sekiz özel etabın uzunluğu 106.20 km olan toprak rallide otomobiller 20 Eylül Cumartesi 13.00'de Bilkent Oteli'nden start alacak. Armada Alışveriş Merkezi'ndeki özel Seyirci Etabı sonrası ilk ayak Güvenç, Başkent, Anok ve Karataş etapları ile son bulacak. 2. ayak ise 21 Eylül sabahı saat 07.00'de başlayacak. Güvenç, Başkent, Anok ve Karataş etaplarının ikişer kez geçilmesinin ardından 30. Hitit Rallisi, saat 15 00'te yine Bilkent Oteli'nde tamamlanacak. 
   
   PİLOTLAR KLASMANI 1. Volkan IŞIK 54 puan 2. Serkan YAZICI 50.75 puan 3. Ercan KAZAZ 34.5 puan 4. Ethem GENİM 20.9 puan 5. Ender ALKOÇLAR 20 puan 
   
   MARKALAR KLASMANI 1. FIAT Abarth 75.65 puan 2. Ford Hazırkart 62.25 puan 3. Citroen Sport 34.5 puan 
   
   SUPER 1600 1. Volkan IŞIK 54 puan 2. Ercan KAZAZ 34.5 puan 3. Nejat AVCI 16.4 puan 4. Taner ŞENGEZENER 12.45 puan 5. Burak ÇUKUROVA 11.5 puan 
   
   Motosiklet nihayet başkanına kavuşuyor    TOMSFED'den ayrılan motosikletin yeni yönetimi, 22 Eylül'deki toplantıda belirlenecek 
   TÜRKİYE Otomobil ve Motorsporları Federasyonu TOMSFED çatısından ayrılarak yeni bir federasyon haline gelen motosiklet, başkanına 22 Eylül'de kavuşacak. Yaklaşık bir ay önce federasyon olmasına rağmen Gençlik ve Spor Genel Müdürlüğü'nün GSGM henüz başkan atamaması nedeniyle sancılı günler yaşayan motosiklette, beklenen karar 22 Eylül'de Ankara'da yapılacak toplantıda çıkacak. 
   MERKEZ Danışma Kurulu üyeleri, Genel Müdür Mehmet Atalay, yardımcıları ve Daire Başkanları'nın katılacağı toplantıda yapılacak seçimde başkanlığa Genel Müdürlük Danışmanı Yunus Bekir Uçar'ın getirilmesi bekleniyor. Bakan Mehmet Ali Şahin'in de onay verdiği Uçar, bu görevi 2004 Atina Olimpiyatı sonrasındaki seçimlere kadar sürdürecek. Bu arada motosikletin tüm pist, enduro, drag ve kros yarışmaları da geçici olarak GSGM'ye devredildi. 
   
   Off-Road şöleni    TÜRKİYE Off-Road Şampiyonası'nın 4. yarışı, Pazar günü istanbul'da koşulacak. İstanbul Off-Road Kulübü tarafından Kozyatağı Carrefour arkasında yer alan Off-Road parkurunda düzenlenecek yarışta, saat 10.00'da start alacak ekipler çeşitli engellerden oluşan yaklaşık 70 kapılık bir parkuru tamamlamaya çalışacaklar. Yarışın sonunda dereceye giren ekipler İSOFF Kulüp binasında düzenlenecek ödül töreninde kupalarını alacaklar. 
   
   Model Palio'lar göz kamaştırdı    FIAT Abart Motorsports sponsorluğunda, İstanbul Model Otomobil Sporları Kulübü tarafından düzenlenen 1. İstanbul FIAT - iMOSK Model Otomobil yarışı Hezarfen Havaalanı'ndaki model otomobil pistinde yapıldı. MCD Racing tarafından Türkiye'de üretilen ve dünyanın ilk dört tekerlekten çekişli model otomobili olma özelliğini taşıyan otomobilerin yer aldığı yarışlar sırasında, piste çıkan 5 tane Palio Super 1600 model otomobili, seyircilere adeta şov yaptı. Yaklaşık 23 cc hacime sahip iki zamanlı motorların kullanıldığı Palio Super 1600 model otomobilleri benzinli otomobiller kategorisinde yer aldı. 4 tekerlekten çekiş özelliği de bulunan Palio Super 1600 model otomobilleri, gün sonunda her kategorinin birincilerine hediye edildi. 
   
   Hyundai ara veriyor    DÜNYA Ralli Şampiyonası'nı kovalayan Hyundai, 2003 sonunda pistten çekilecek. Bu çekilmenin geçici süreli olacağı ve 2006'nın ikinci yarısında Hyundai'nin yeniden şampiyonaya döneceği belirtildi. Üç yıllık sürede tamamen yeni bir motor ve ralli otomobili geliştirmeyi planlayan Hyundai, 2007'den itibaren de takvimin bütün yarışlarını yeniden kovalamaya başlayacak. 
   
   Cup'lara ortak    TÜRKİYE Pist Şampiyonası'nda yeni sezon farklı marka kupalarının mücadelelerine sahne olacak. Clio Cup ve Mutlu Cup'a gelecek yıl güçlü rakipler katılacak. Mutlu Cup'ı düzenleyen Safari Motorsporları Honda'nın sponsorluğunda, 15 adet Honda Civic TypeR'nin katılacağı Honda Cup'ın hazırlıklarını yapıyor. Doğuş Grubu da Seat Leon Cup adı altında bir organizasyonun hazırlığı içinde. Hakan Güven, Ertan Nacaroğlu, Şerif Yardımcı, Bülent Solmaz, Aytuğ Sakallıoğlu ve Ali Gülan, Seat Leon Cup'a şimdiden kayıt yaptırdılar. 
   
   İmparator açıkta kaldı    DÜNYA Ralli Şampiyonası'nın markalardaki iddialı ismi Citroen Sport, şok bir açıklama yaparak usta pilotu Colin McRae ile yeni sezonda yollarını ayıracağını açıkladı. 2004 sezonunda FIA'nın yeni kuralları doğrultusunda takımını kurarken İngiliz pilot ile sözleşme yenilemeyeceklerini söyleyen Citroen Sport takım patronu Guy Frequelin, kariyerindeki en zor seçimlerden birini yapmak zorunda kaldığını belirtti. Bu seçimin ardından Citroen takımını 2004'de Sebastian Loeb ve Carlos Sainz ikilisi zirveye taşımak için mücadele edecek. 
   
   Direksiyon bayanlarda    DÜNYACA ünlü lastik markalarından Dunlop'un, Türkiye'de ilk defa olarak Haziran ayında İstanbul'da düzenlediği "Dunlop Bayanlar Güvenli Sürüş Kupası"nın ikincisi Ankara'da yapılacak. 4 Ekim'de Bilkent Otel'den başlayacak kupada, sadece en iyi zamana sahip olmak değil, trafik kurallarına uyum ve sürüş sonrası sürücülere uygulanacak kısa ve eğlenceli testte gösterilecek başarı da değerlendirilecek. 
   21-50 yaş arası, B tipi ehliyeti olan bayanların katılabileceği "Dunlop Bayanlar Güvenli Sürüş Kupası"nda sürücüler kendilerine verilen adresi, trafik kurallarını çiğnemeden bulmaya çalışacaklar. Yol boyunca kritik noktalarda bulunacak olan gizli "ajanlar" sürüşe katılan ekipleri takip ederek, trafik kurallarına uyup uymadıklarını izleyecek. Sürücülerin üç adresi hatasız ve zamanında bulmaları gerekiyor. 
   
   
</TEXT>
</DOC>
