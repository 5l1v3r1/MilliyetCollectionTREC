<DOC>
<DOCNO> 183833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/spor/spo04.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon tek yürek 
</HEADLINE>
<TEXT>

   Bordo-Mavililer, başkanlık kaosunu ve ligdeki Beşiktaş maçını rafa kaldırarak, Villarreal'e odaklandı 
      
   Kenetlendiler 
   SAMSUNSPOR galibiyetiyle moral bulan Trabzonspor'da, gözler UEFA Kupası'nda çarşamba günü deplasmanda Villarreal ile oynanacak karşılaşmaya çevrildi. Karadeniz ekibi, beş yıl sonra Avrupa özlemini giderecek olmanın telaşını yaşarken, futbolcular, teknik heyet ve yönetim İspanya'dan rövanş için iyi bir sonuç alacaklarını iddia etti. 
   
   İspanya seferi 
   TEKNİK Direktör Samet Aybaba, "Sadece bu maçı düşünüyoruz" dedi. Oyuncularını motive etmeye çalışan tecrübeli hoca, "Beşiktaş maçını unutun" uyarısını yaptı. Trabzonspor, bugün 14.00'te İspanya'ya uçacak. Aybaba'nın, kalede Avrupa tecrübesi nedeniyle Petkoviç'e görev vermeyi düşündüğü, sakat Augustine'nin oynamasının zor olduğu öğrenildi. 
   
   Ahmet Ağaoğlu nabız ölçecek 
   KARADENİZ ekibinde 26 Ekim'de yapılacak olağanüstü kongre öncesi başkan adaylığına kesin gözüyle bakılan Ahmet Ağaoğlu yarın Trabzon'a gelerek, çalışmalarını hızlandıracak. Ağaoğlu, Divan Kurulu Başkanı Nizamettin Algan ile bir görüşme yapacağını ve başkanlık konusundaki kesin kararını vereceğini açıkladı. Sümer yönetiminde başkan yardımcılığı görevini yapan Ağaoğlu, son seçimde 1197 oyla en fazla oyu almıştı. 
   
   
</TEXT>
</DOC>
