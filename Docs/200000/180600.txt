<DOC>
<DOCNO> 180600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur49.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Kara'nın hapis ve para cezasını Yargıtay bozdu... 
</HEADLINE>
<TEXT>

     Gazeteci Sinan Kara'ya, eski Datça Kaymakamı Hüseyin Ergi'ye, ''basın yoluyla hakaret ettiği'' gerekçesiyle Datça Asliye Ceza Mahkemesi'nin verdiği 3 ay hapis ve 500 milyon lira para cezası, Yargıtay 4. Ceza Dairesi tarafından bozuldu. 
     Yargıtay 4. Ceza Dairesi, söz konusu gazetenin birinci sayfasındaki resim ve yazılarla, ikinci ve üçüncü sayfadaki yazıların, ilçe yöneticisi olan kaymakam hakkında eleştiri sınırlarını aşmadığını ve herhangi bir şekilde küçültücü nitelik taşımadığı belirtti. 
     Yargıtay, ''Hükmün bozulmasına'' ve yargılamanın bozma öncesi aşamadan başlayarak sürdürülüp sonuçlandırılmak üzere esas hüküm mahkemesine gönderilmesine 22 Mayıs 2003'te oybirliğiyle karar verdi. 
     Gazeteci Sinan Kara, Yargıtay 4. Ceza Dairesi'nin Mayıs ayında aldığı ''hükmü bozma kararı''nın kendisine dün tebliğ edildiğini söyledi. Kara, bundan başka kendisi hakkında açılmış 13 dava ve 5 soruşturma daha bulunduğunu kaydetti. 
     Eski Datça Kaymakamı Hüseyin Ergi, ''Datça Haber'' gazetesinde kendisiyle ilgili yayınlanan haberler nedeniyle Sinan Kara hakkında Savcılığa suç duyurusunda bulunmuştu. Açılan dava sonunda, Datça Asliye Ceza Mahkemesi'nde yargılanan ve 3 ay hapis 500 milyon lira para cezasına çarptırılan Kara, kararın temyizi için Yargıtay'a başvurmuştu. 
     
</TEXT>
</DOC>
