<DOC>
<DOCNO> 168241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sondun02.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bob Dylan, şarkı sözlerini bir Japon yazarın kitabından almış... 
</HEADLINE>
<TEXT>

     Dünyaca ünlü Amerikalı protest şarkıcı Bob Dylan'ın bir şarkısının sözlerini, fazla tanınmayan bir Japon yazarın kitabından aldığı ortaya çıktı. 
     Wall Street Journal gazetesinin bildirdiğine göre, Dylan'ın 2001 yılında çıkardığı ''Floater'' Dönek adlı albümdeki ''Love and Theft'' Aşk ve Hırsızlık isimli şarkının sözleriyle, Japon doktor Junichi Saga'nın ''Bir Yakuza'nın İtirafları'' adlı kitabının 6 ve 182. sayfalarındaki ifadeler tamamen aynı. 
     62 yaşındaki Japon yazar Saga ise yazdıklarının bir ay öncesine kadar pek de tanımadığı ünlü şarkıcı için esin kaynağı olmasından dolayı büyük memnuniyet duyduğunu söyleyerek, Dylan'ı mahkemeye vermek gibi bir niyeti bulunmadığını bildirdi. 
     Tercihinin klasik müzik olduğunu, ancak Wall Street muhabirinin kendisine gelerek, durumu anlatmasından sonra Dylan'ın müziğini dinlemeye karar verdiğini anlatan Saga, duruma şaşırdığını, zira 1989'da Japonya'da çıkan, 1991'de de İngilizcesi yayınlanan kitabının çok satan bir eser olmadığını kaydetti. 
     Almanca, Fransızca ve Portekizce'ye de çevrilen kitabından şimdiye kadar yalnızca 8500 dolar kazandığını belirten Japon doktor, ''bütün dünyayı mutlu eden birisinin parasını almaya çalışmanın zenginlik olmayacağını, bu nedenle Dylan'ı mahkemeye vermeyi düşünmediğini'' söyledi. 
     Gazetenin haberine karşın, Bob Dylan'ın menejeri herhangi bir yorumda bulunmaktan kaçındı. 
     Dylan'ın şarkı sözlerini aldığı ''Bir Yakuza'nın İtirafları'' adlı kitapta doktor ve yazar Saga, Eiji İjichi isimli eski bir Japon gangasterinin 2. Dünya Savaşı öncesindeki suç dolu gerçek yaşamını anlatıyor. İjichi, kanserden ölümünden önce anılarını Saga'ya anlatmıştı. 
     Vietnam Savaşına karşı tutumu ve sivil hakların korunması konusundaki mücadelesiyle tanınan 62 yaşındaki Bob Dylan, şarkılarında edebiyata ve sanata yer vermesiyle biliniyor. 
     
</TEXT>
</DOC>
