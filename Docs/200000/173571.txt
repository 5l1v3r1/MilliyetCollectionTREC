<DOC>
<DOCNO> 173571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/dunya/adun.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoğun bakımda veliaht atadı 
</HEADLINE>
<TEXT>

   GATA'da yaşam destek ünitesine bağlı olan Aliyev, oğlunu başbakan atadı. Bakü, Aliyev'in komada olduğu hatta öldüğü söylentileriyle çalkalanırken, muhalifler başbakan atama kararnamesinin sahte olduğunu iddia ediyor 
      CENK BAŞLAMIŞ Moskova - AYDIN HASAN Ankara 

   
   Azerbaycan Devlet Başkanı Haydar Aliyev'in sağlık durumuyla ilgili belirsizliğin iyice arttığı bir dönemde Milli Meclis parlamento , oğul İlham Aliyev'i başbakanlık görevine atayarak iktidarın el değiştirme sürecini başlattı. 
   Bakü, Aliyev'in komada olduğu, hatta öldüğü söylentileriyle çalkalanırken, Başbakan Artur Rasizade dün sabah aniden istifa etti. Ardından olağanüstü toplanan Milli Meclis, İlham Aliyev'in başbakanlık görevine getirilmesini 101 oyla onayladı. Muhalefetin boykot ettiği oylamada bir üye çekimser kaldı. Oğul Aliyev'in başbakanlık görevine atanmasıyla ilgili öneriyi, Haydar Aliyev Gülhane Askeri Tıp Akademisi GATA Kardiyoloji Bölümü yoğun bakımında yaptı. Haydar Aliyev, Artur Rasizade'yi de Başbakan Birinci Yardımcılığı görevine atadı. 
   Azerbaycan Anayasası'na göre, başbakan devlet başkanınca atanıyor, ancak parlamento tarafından da onaylanması gerekiyor. Azerbaycan Anayasası'nda kısa süre önce yapılan değişikliğe göre, devlet başkanının sağlık nedeniyle görevini sürdürememesi ya da ölmesi durumunda görevlerini başbakan üstleniyor. Eski anayasaya göre, başkanlık görevini vek leten parlamento başkanı üstleniyordu. 
   İlham Aliyev ilk açıklamasında, hükümette ve izlenen ekonomik - politik siyasette bir değişiklik yapmayacağını ve babasıyla sürekli telefonda konuştuğunu açıkladı. 
   
   Çoktan öldü 
   Bakü'deki bazı muhalefet kaynakları, Ankara'da tedavi gören Aliyev'in çoktan öldüğünü ve oğul Aliyev'in başbakanlığa atanmasıyla ilgili kararnamenin "sahte" olduğunu öne sürdü. Bu kaynaklar, kararnamenin Cumhurbaşkanı Ahmet Necdet Sezer'in Aliyev'i Gülhane'de ziyaret ettiği 31 Temmuz tarihini özellikle taşıdığını savundu. Bazı muhalefet liderleri de Aliyev'in sağlık durmunun böyle bir önemli kararı almaya uygun olmadığını, bu nedenle atamanın anayasaya ters düştüğünü öne sürdü. 
   Azerbaycan'da 15 Ekim'de yapılacak başkanlık seçimlerine katılmak için şu ana kadar Haydar Aliyev, İlham Aliyev, Musavat lideri İsa Kamber, Azerbaycan İçin İttifak adayı Abdülatip Samedov ve Halk Cephesi adına Kudret Hasankuliyev başvurmuştu. Muhalefet, Aliyev'in son anda yarıştan çekilerek yerini oğluna bırakacağını söylüyordu. 
   
   İlham Aliyev Pazarcılara karşı    Azerbaycan'da başbakanlık görevine atanan İlham Aliyev 42 , 1961 yılında Bakü'de doğdu, Moskova Üniversitesi'nde uluslararası ilişkiler okudu, aynı okulda hocalık yaptı. 
   Babasının Sovyet Komünist Partisi Merkez Komitesi'nden ayrılmasından sonra ticarete atıldı, bir dönem İstanbul'da kaldı. Babasının iktidara gelmesinin ardından 1993 yılında Bakü'ye döndü, ardından da Azerbaycan Petrol Şirketi SOKAR'ın başkan yardımlığı ve Azerbaycan Olimpiyat Komitesi Başkanlığı'na getirildi. 2000 yılında, iktidardaki Yeni Azerbaycan Partisi'nin başkan yardımcılığı görevini üstlendi. 
   15 Ekim'deki başkanlık seçimlerine aday olan oğul Aliyev, servet beyanında geçen yıl 32. 5 milyon manat yaklaşık 9 milyar lira kazandığını, Bakü'de 245 metrekarelik bir evi dışında malı bulunmadığını bildirdi. Aliyev, seçimlere katılma kararını açıklarken, muhalefetin "ahlaksız" ve "yeteneksiz" kişilerden oluştuğunu söyledi ve "Cahil pazarcıların yeniden iktidara gelmesine izin vermeyeceğiz" dedi. 
   
   
</TEXT>
</DOC>
