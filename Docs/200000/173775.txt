<DOC>
<DOCNO> 173775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sonspo29.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Sergen Samsunspor maçında zor.. 
</HEADLINE>
<TEXT>

     Beşiktaş, Samsunspor maçı hazırlıklarını, yaptığı idmanla sürdürdü. 
     Teknik direktör Mircea Lucescu yönetiminde, BJK Nevzat Demir Tesisleri'nde gerçekleştirilen ve ilk 15 dakikası basına açık olan idmanda siyah-beyazlı oyuncular kondisyon ve pas çalışmasının ardından çift kale maç yaptı. 
     İdmana, sakatlığı süren Sergen ile ishal olan Zago katılmadı. 
     Bu arada dünkü idmanda yüzüne darbe alan ve gözünün altına 3 dikiş atılan Ahmet Yıldırım ise antrenmanda yer aldı. Dünkü çalışmaya katılmayan Pancu da takımdan ayrı koşu yaptı. 
     
     SERGEN'İN OYNAMASI ZOR 

     Siyah-beyazlılarda, sakatlığı süren Sergen'in Samsunspor maçında forma giymesinin zor olduğu bildirildi. 
     Kulüp doktoru Ayhan Optur, Sergen'in sol ayak alt baldırındaki sakatlığının sürdüğünü belirterek, ''Tedavisini sürdürüyoruz. Ancak Samsunspor maçında oynaması kuşkulu'' dedi. 
     Beşiktaş'ta, Sergen dışında, ligin ilk haftasında oynaması zor alan futbolcunun bulunmadığı açıklandı. 
     
     GURBETÇİ İBRAHİM İDMANDA 

     Beşiktaş'ın bugünkü antrenmanına Almanya Üçüncü Ligi'nde forma giyen gurbetçi oyuncu İbrahim Aydemir de katıldı. 
     20 yaşında ve orta alanda görev yapan futbolcunun denenmek için çalışmaya alındığı öğrenildi. 
     Siyah-beyazlılar, bu akşam basına kapalı yapacakları idmanla hazırlıklarını sürdürecek. 

     
</TEXT>
</DOC>
