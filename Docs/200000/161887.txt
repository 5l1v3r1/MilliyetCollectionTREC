<DOC>
<DOCNO> 161887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/ekonomi/aeko.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim sorusuna yanıt yok 
</HEADLINE>
<TEXT>

Başbakan Erdoğan, partisinin MKYK toplantısında Petkim'in Uzanlara verilip verilmeyeceğini soran Konya Milletvekili Özkan Öksüz'e yanıt vermedi 
     Başbakan Recep Tayyip Erdoğan, dünkü Merkez Karar Yürütme Kurulu MKYK toplantısında Petkim ihalesinin Uzan Grubu'na verilip verilmeyeceğiyle ilgili soruları yanıtsız bıraktı. 
     AKP MKYK toplantısında özelleştirilme ihalesi yapılan Petkim de gündeme geldi. Konya Milletvekili Özkan Öksüz, Petkim'in özelleştirilmesiyle ilgili sorular sordu ve Petkim'in kime satılacağını öğrenmek istedi. Erdoğan ise Öksüz'e yanıt vermemeyi tercih etti. Bu konunun gündeme gelmesi üzerine araya giren Ulaştırma Bakanı Binali Yıldırım, Erdoğan'ın bir açılışa katılacağını ve geç kalacağını söyledi. Bunun üzerine Erdoğan soruyu yanıtsız bırakarak MKYK toplantısından ayrıldı. 
     
     Meclis'e bir ay tatil yeter 
     Üyelerin, Meclis'te sıkı bir çalışma yapılıp, tatilin uzatılması önerisi üzerine de Başbakan Erdoğan, "Hem ekonomi, hem de AB için çok çalışmamız gerekiyor. Hayır, uzun tatil yok. Herkes hesabını bir ay tatile göre yapsın" dedi. 
     
'Kara tren gecikmeyecek'      Ankara - İstanbul Hızlı Tren Projesi 1. Etabı'nın temeli Ankara Garı'nda Başbakan Tayyip Erdoğan'ın katıldığı törenle atıldı. 
     Erdoğan yaptığı konuşmada, 50 yıllık ömrünün en büyük rüyasını gerçekleştiğini belirterek, "İstiyoruz ki artık kara tren gecikmesin ve herkes özlemlerine daha hızlı ve çabuk kavuşsun. 'Kara tren gecikir, belki de gelmez' dersek Türkiyemizin özlemleri de gecikir ve belki de gelmez... " dedi. Erdoğan, "Kemikleşmiş, desteklerini yitirmiş ve hiçbir öneri getirmeyen bürokratik zihniyetle birbirlerini engelleyen kurumlarla Türkiye harekete geçemez. Bunun için ekonomik ve ticari hayata dinamizm getirecek adımlar atıyoruz" diye konuştu. AKP'nin iktidara gelmesiyle hortumlamaların kesildiğini söyleyen Erdoğan, bazı kesimlerin bundan rahatsız olduğunu kaydetti. 
     

</TEXT>
</DOC>
