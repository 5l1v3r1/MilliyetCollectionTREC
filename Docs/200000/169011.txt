<DOC>
<DOCNO> 169011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/ekonomi/aeko.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'ın 6 ay hesabı 
</HEADLINE>
<TEXT>

İmar Bankası'nın belgelerini BDDK'ya vermeyen Uzanlar'ın bankanın iflasını engelleyerek, mal varlıkları üzerindeki tedbiri kaldırtmayı planladığı belirtiliyor 
     KADİFE ŞAHİN 

     İmar Bankası'nın yönetimini devralan Bankacılık Düzenleme ve Denetleme Kurumu BDDK bankanın resmi kayıtlarını vermeyen Uzanlar'a karşı tam bir hukuk ve zaman savaşı veriyor. 
     Bankalar Kanunu'un 16'ıncı maddesinin üçüncü fıkrasına göre altı aylık süre içinde önce banka müşterilerinin mevduatlarını ödeyerek iflas sürecini başlatıp kamu adına Uzanlar'a karşı alacaklı duruma gelecek olan BDDK Tasarruf Mevduatı Sigorta Fonu, şu anda resmi belgelere ulaşamadığı için bu süreci başlatamıyor. 
     BDDK'ya resmi kayıtları vermeyen Uzanlar'ın bu sürecin önünü tıkayarak BDDK'yı hukuksal olarak güç duruma düşürüp, kamuya karşı borçlu olmadıklarını savunarak tekrar bankanın yönetimini isteyebileceği belirtiliyor. 
     
     Yönetimi geri isteyebilirler 
     İhtiyati tedbir ve ihtiyati hacizlerin ortadan kalkmaması için Fon'un altı ay içinde ya 6183 sayılı Amme Alacaklarının Tahsil Usulü Hakkında Kanun'a göre alacak davası açması ya da icra - iflas sürecini başlatması gerekiyor. İmar Bankası'nın bankacılık işlemleri yapma ve mevduat kabul etme izni, 'istenen tedbirlerin kısmen ya da tamamen alınmaması, yükümlülüklerin vadesinde yerine getirilmemesi'ne ilişkin yaptırımı düzenleyen Bankalar Kanunu'nun 14'üncü maddesinin 3'üncü fıkrasına göre kaldırıldı. Ancak İmar Bankası'nı Fon'a almak için diğer 20 bankadakinden farklı olarak Bankalar Kanunu'nun 16'ncı maddesi uygulandı. Böylece bankanın mülkiyeti devralınmazken, BDDK'dan yapılan açıklamada da bu madde ile Fon'un mevduatları ödedikten sonra iflas isteyerek tasfiye işlemlerinin gerçekleştirileceği duyuruldu. 
     Başbakan Yardımcısı Abdüllatif Şener de İmar Bankası'nın yönetiminin Fon'a geçmesinden sonra yaptığı açıklamada, bankanın tasfiyesinin mudilerin paraları ödendikten sonra başlatılacağını belirtmiş burada iflas sürecinin işletileceğini kaydetmişti. 
     Ancak hem alacak davası açılması hem de icra iflas sürecinin işlemesi için Fon'un mevduatları ödeyerek alacaklı duruma gelmesi gerektiği belirtiliyor. Bu süre içinde mudilere ödeme yapılmayıp, Fon alacaklı duruma gelemeyince Uzanların da tedbirin konusu re'sen ortadan kalktığı için 'borcum yok' iddiasında bulunarak, bankanın yönetimini almak için dava açabileceği kaydediliyor. 
     
BDDK, İmar Bankası şubelerinde inceleme başlattı      İmar Bankası mudilerinin mevduatlarını bir an önce ödeyip bankanın iflas sürecini başlatmak isteyen BDDK yetkilileri, gelecekte yaşanabilecek başka olaylara gerekçe oluşturmaması açısından bankanın resmi kayıtlarına ulaşmaya çalışıyor. 
     Yönetimin Fon'a alındığı 3 Temmuz'dan beri resmi kayıtlara ulaşamayan BDDK dün İmar Bankası'nın 169 şubesinde çok yoğun çalışmalar başlattı. Şube kayıtlarını inceleyen BDDK, en sağlıklı bilgilere ulaşmak için bütün belgelerin incelenmesini istiyor. Banka şubelerinde çalışanlar birkaç gündür yaptıkları açıklamalarda her tür bilgi ve belgenin şubelerde saklandığını belirterek, yeni yönetimin kendilerine başvurması halinde mudi bilgilerinin rahatlıkla kontrol edilebileceğini dile getiriyordu. Şimdi şubelerde inceleme başlatıldı ancak bu sürecin 169 şubedeki 168 binin üzerindeki mevduatın tek tek kontrol edilmesi nedeniyle uzun sürebileceği belirtiliyor. 
     
Kanun ne diyor      Bankalar Kanunu'nun 16'ncı maddesinin üçüncü fıkrasında şu hüküm yer alıyor 
     Fon yönetim ve denetimi kendisine intikal eden bankada mevduat sahipleriyle diğer alacaklıların haklarını korumaya yönelik tedbirler alır. Bankanın ilgililerinin Uzanlar ve eski yönetim mal, hak ve alacaklarına Fon'un talebi üzerine mahkeme tarafından teminat şartı aranmaksızın ihtiyati tedbir ve ihtiyati haciz konulabilir. Bu şekilde alınan ihtiyati tedbir ve ihtiyati haciz kararları, karar tarihinden itibaren altı ay içinde dava ve icra - iflas takibine konu olmazsa kendiliğinden ortadan kalkar.... Fon yönetim ve denetimi kendisine intikal eden bankadaki sigortalı mevduatı doğrudan veya ilan edeceği başka bir banka aracılığıyla ödeyerek, mevduat sahipleri yerine bankanın doğrudan doğruya iflasını ister.... 
     Bankanın yönetimi Fon'a geçtikten hemen sonra Ankara 1. Asliye Ticaret Mahkemesi, İmar Bankası'nın 11 eski yöneticisiyle bankada iştiraki bulunan ve Uzan ailesine ait olan 55 şirketin malvarlıklarına ihtiyati tedbir koymuştu. Mahkemenin aldığı karar Türkiye'deki bin 300 Tapu Sicil Müdürlüğü'ne de iletildi. 
     
Bonoda açığa satış yapılmışsa ne olacak İmar Bankası'nda bono ve tahvil ödemeleri nasıl yapılacak 
     Aynı bono ve tahvili birden fazla kişiye satılmışsa açığa satış tüm kayıtların Takasbank'da olacağını kaydeden uzmanlar "BDDK'nın açıklamasına göre, bonoların karşılığı varsa herkes alacağını tahsil edecek. Açığa satış yapılmışsa bu durumda alacaklılar bankanın iflasını bekleyip alacağını iflas masasına yazdıracak." dediler. Ancak açığa satışın ağır cezayi yaptırımı olduğunu belirten uzmanlar 1994'te kapatılan Marmara ve İmpexbank'ta da aynı sorunlar yaşandığını daha sonra sıkı tedbirler alındığını belirtiyor. 
     

</TEXT>
</DOC>
