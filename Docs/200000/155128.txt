<DOC>
<DOCNO> 155128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sonspo07.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu Egemen'in hayali Milli Takım... 
</HEADLINE>
<TEXT>

     Bursaspor'un, geçen hafta Fenerbahçe'ye attığı nefis golle dikkatleri üzerine çeken genç futbolcusu Egemen Korkmaz, hedeflerini ''Milli Takım formasını giymek, 3 büyük kulüpten birinde oynamak ve Avrupa'ya transfer olmak'' olarak sıraladı. 
     Egemen Korkmaz, yaptığı açıklamada, Türkiye'nin en büyük kulüplerinden biri olan Fenerbahçe'ye, ligde kalma mücadeleleri açısından anlam taşıyan güzel bir gol atmaktan dolayı çok mutlu olduğunu söyledi. 
     Takım olarak yalnızca Bursapor'un ligde kalmasını düşündüklerini, golün kimin tarafından atıldığının önemli olmadığını ifade eden genç futbolcu, attığı golü, ''Girdiğim bir pozisyon sırasında top ayağımdayken önüme baktım ve kaleyi gördüm. Vurdum gol oldu'' diyerek mütevazı bir biçimde anlatırken, bu golün sevincini asıl Bursaspor'un ligde kalmasından sonra yaşayacağını kaydetti. 
     Egemen, Fenerbahçe maçının geride kaldığını, artık önce Elazığspor sonra da ligdeki diğer maçları düşünmek zorunda olduklarını anlatarak, ''Hafta sonunda güzel ve anlamlı bir galibiyet aldık. Fenerbahçe'ye attığım gol, rüyalarıma giriyor. Takımım adına iyi şeyler yaptığım için mutluyum. Ama bu sevinci kısa kesip, önümüze bakmalıyız'' dedi. 
     Bursaspor gibi büyük bir camiada oynamaktan büyük mutluluk duyduğunu dile getiren Egemen, yeşil-beyazlı formaya iyi hizmetler verip hedefleri doğrultusunda hareket etmek istediğini belirterek, şunları söyledi 
     ''Her genç futbolcu gibi benim de ideallerim var. İlk hedefim milli takım formasını giymek. Daha sonra 3 büyük kulüpten birinde oynamak ve Avrupa'ya tranfser olmak. Bunlar benim düşüm. Gerçekleştirmek için elimden geleni yapacağım.'' 
     
</TEXT>
</DOC>
