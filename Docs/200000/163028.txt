<DOC>
<DOCNO> 163028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur35.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Halıcı cinayetine 12'şer yıl hapis... 
</HEADLINE>
<TEXT>

     Halı ticareti yapan Melih Atay'ın Bebek'te öldürülmesine ilişkin yargılanan 11 sanıklı davada karar çıktı. 
     İstanbul 5 No'lu DGM'deki duruşmaya, tutuklu sanıklar Cemal Kölük, İsmail Kölük, Habip Kocabaş, Yıldırım Şenocak, Koray Kurt ile tutuksuz yargılanan sanıklardan Mehmet Ali Çakıroğlu ve Zekeriya Demirtaş katıldı. 
     Duruşmada son savunmasını yapan sanıklardan Cemal Kölük, bu olayda şikayetçi konumunda olmaları gerekirken 1.5 yıldır tutuklu yargılandıklarını ifade ederek, ''Tanrı huzurunda yemin ederim benim ve kardeşimin bu olayda hiçbir suçu yoktur. Mahkemece suçsuzluğumuzun ortaya çıkarılacağına inancımız tamdır. Mahkemeye güveniyoruz'' dedi. 
     İsmail Kölük de, mağdur olduklarını söyleyerek, ''Bu durumu 6 yaşındaki oğluma bile açıklayamıyorum. Mahkemenin en doğru kararı vereceğine inanıyorum'' diye konuştu. 
     Sanıklardan Koray Kurt, olayın kaza sonucu meydana geldiğini ileri sürdü. Diğer sanıklar ise suçlamaları kabul etmediklerini söylediler. 
     
     KARAR 
     Kararını açıklayan Mahkeme Heyeti, Cemal ve İsmail Kölük kardeşleri, ''kasten adam öldürmeye iştirak'' ve ''patlayıcı madde bırakmak'' suçlarından 12 yıl 9 ay 10'ar gün ağır hapis cezasına çarptırdı. 
     Sanıklardan Habip Kocabaş ''çıkar amaçlı suç örgütü kurmak ve yönetmek'', ''kasten adam öldürmeye azmettirmek'', ''patlayıcı madde bırakmak'' ve ''6136 sayılı Ateşli Silahlar Kanunu'na muhalefet'' suçlarından 38 yıl 6 ay 10 gün, Koray Kurt ise ''çıkar amaçlı suç örgütüne üye olmak'' ve ''kasten adam öldürmek'' suçlarından 31 yıl 1 ay 10 gün ağır hapis ile cezalandırıldı. 
     Zekeriya Demirtaş ''6136 sayılı Ateşli Silahlar Kanunu'na muhafet'' suçundan 10 ay, Yıldırım Şenocak ''çıkar amaçlı suç örgütüne üye olmak'' suçundan 2 yıl 2 ay, Mehmet Ali Çakıroğlu da ''çıkar amaçlı suç örgütüne yardım ve yataklık etmek'' suçundan 5 ay ağır hapis cezasına çarptırıldı. 
     Mahkeme, diğer sanıklar Süleyman Çakıroğlu, Nilgün Özer, Avni Bektaş ve Saadet Melemez'in ise delil yetersizliğinden beraatına karar verdi. 
     Sanıklardan Yıldırım Şenocak, tutuklu kaldığı süre ve mahkemenin verdiği ceza gözönüne alınarak tahliye edildi. 
     
     MÜTALAA 
     Davanın 13 Haziran 2003 tarihli duruşmasında esas hakkındaki görüşünü açıklayan Cumhuriyet Savcısı, 17 Temmuz 2001 tarihinde Bebek'te meydana gelen olaya ilişkin, sanıklardan İsmail ve Cemal Kölük'ün ''cinayete azmettirmek'' suçlamasıyla 35'er yıla kadar ağır hapis cezasına çarptırılmalarını talep etmişti. 
     ''Çıkar amaçlı suç örgütü oluşturmak ve bu oluşuma üye olmak'' ile ''kasten adam öldürmek'' suçlarından Koray Kurt'un 39, Habip Kocabaş'ın da 37 yıla kadar ağır hapse mahkum edilmesini isteyen Savcı, Yıldırım Şenocak'ın da ''çıkar amaçlı suç örgütüne üye olmak'' suçundan 6 yıla kadar ağır hapisle cezalandırılmasını öngörmüştü. 
     DGM Cumhuriyet Savcısı, delil yetersizliği nedeniyle tutuksuz sanıklar Avni Bektaş, Mehmet Ali Çakıroğlu, Süleyman Çakıroğlu, Nilgün Özer, Saadet Melemez ve Zekeriya Demirtaş'ın ise beraatını istemişti. 
     
</TEXT>
</DOC>
