<DOC>
<DOCNO> 190204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sonspo13.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli Puan kayıpları şampiyonluğu 10 gün geciktirir 
</HEADLINE>
<TEXT>

     İkinci Futbol Ligi A Kategorisi'nde mücadele eden Vestel Manisaspor'un teknik direktörü Mustafa Denizli, uğradıkları mağlubiyetleri önemsemediklerini ve şampiyonluktan emin olduğunu söyledi. 
     Mustafa Denizli, yaptığı açıklamada, ligde puan kayıplarının normal karşılanması gerektiğini, eleştirilerin yersiz olduğunu kaydetti. 
     Fenerbahçe'de şampiyonluğu, rakiplerinin 9 puan gerisindeyken yakaladıklarını hatırlatan Denizli, şöyle konuştu 
     ''Hiç kimse merak etmesin, Vestel Manisaspor şampiyonluk hedefine ulaşacaktır. Beni ligin 8., 10., 20. haftası ilgilendirmiyor. Ligin sonu ilgilendiriyor. Puan kayıpları bundan sonra da olur. Bu kayıplar şampiyonluğu ilan etmemizi en fazla 10-15 gün geciktirir. Onu da geciktirmemeye çalışıyoruz.'' Her maçta sakatlıkların oluştuğunu da belirten Denizli, ''Her maç sonrası sakatlar ordusuyla karşılaşıyoruz. Bundan sonra biz de sert futbol sergileriz. Kimsenin kuşkusu olmasın'' diye konuştu. 
     
     HAZIRLIKLAR 
     Siyah-beyazlılar, Büyükşehir Belediyesi Ankaraspor maçı hazırlıklarına Tarık Almış Tesisleri'nde başladı. 
     Kulüp Başkanı Cengiz Ergün, takımı antrenmanda ziyaret ederek, oyunculara moral vermeye çalışırken, sakatlığı geçen Vedat ve Yunus takımla birlikte çalışmalara başladı. 
     Sakatlığı süren Eray, Özkan, Oktay ve Deniz Kaçan çalışmalara katılmadı. 
     
</TEXT>
</DOC>
