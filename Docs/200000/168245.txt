<DOC>
<DOCNO> 168245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sondun06.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözaltına alınan Yüzbaşı Aydın "Bize savaş esiri gibi davrandılar" 
</HEADLINE>
<TEXT>

     Amerikan basınında Irak'ta Türk askerlerinin gözaltına alınması olayının yankıları sürüyor. Kuzey Irak'ta Chicago Tribune gazetesi muhabirlerinin sorularını yanıtlayan ve kendisini Yüzbaşı Aydın olarak tanıtan bir Türk özel timi mensubu, ''Amerikalıları giriş kapısına vururken görünce şaşkına döndüğünü'' söyledi. 
     Yüzbaşı Aydın, ''Binanın önünden bağrışmalar ve silah sesleri geldi. İngilizce bağrışları duyunca, Amerikalıların başına bir şey geldi ve yardım istemek için buradalar diye düşündüm'' dedi. 
     Hemen kapıya koştuğunu ve o anda Amerikalıların kilitleri kırarak içeri girdiklerini anlatan Türk özel timi mensubu, İngilizce ''Biz Türk askeriyiz, silahsızız'' dediği anda başının üzerinden bir merminin geçtiğini, kendisi ve diğer Türk askerlerinin zorla yere yatırıldığını ve ellerine plastik kelepçeler takıldığını kaydetti. Yüzbaşı Aydın, ''Cuma günü saat 14.00'te ilk kez Amerikan askerlerini giriş kapısına vururken görünce şaşkına döndüm'' dedi. 
     Kafalarına plastik torba geçirildiğini ve sokakta itilerek, askeri kamyonlara bindirildiklerini belirten Yüzbaşı Aydın, kelepçelerin çok sıkı olduğunu, bileklerinden birinin kesildiğini ve araçta konuşmaya kalkışanların tokatlandığını anlattı. 
     Chicago Tribune gazetesindeki habere göre, Yüzbaşı Aydın, ''Sürekli bu bir yanlış anlama, yanlış hedefe saldırdılar, Baas Partisi ya da İslamcı militanları yakaladıklarını düşünüyor olmalılar diye kendime tekrar edip durdum'' diye konuştu. 
     Kerkük'te sorgulandıktan sonra Cumartesi günü helikopterle Bağdat'ta bir cezaevine götürüldüklerini anlatan Yüzbaşı Aydın, ''Pazar'a kadar savaş esiri muamelesi gördük. Sonra bizi serbest bırakmaya karar verdiler, bize sigara, su ve yiyecek verdiler. Olanlardan dolayı üzgün olduklarını söylediler, ama bileğimdeki kesikler bana hiç de öyle olmadıklarını anlatıyor'' diye konuştu. 
     Chicago Tribune ve San Jose Mercury News gazeteleri, Amerikalı yetkililere dayanarak, Türk özel timinin bulunduğu binaya operasyon düzenleyen Amerikan askerlerinin patlayıcı ve silah ele geçirdikleri öne sürüldü. 
     Haberlerde, operasyonu düzenleyen Kerkük'teki 4. Piyade Tümeni'ne bağlı 173. Hava İndirme Tugayı komutanlarının operasyonun ertesi günü basın toplantısı düzenlemeyi planladıkları, ancak bir siyasi krizin patlak vermesinin ardından bundan vazgeçtikleri belirtildi. 
     
</TEXT>
</DOC>
