<DOC>
<DOCNO> 194942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/spor/spo06.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tokat üstüne tokat 
</HEADLINE>
<TEXT>

   Aston Villa ile yollarını ayıran Alpay Özalan, Ay-Yıldızlı formadan da uzak kalıyor. Ağır grip olan futbolcu, faydalı olamayacağı gerekçesiyle Letonya kadrosundan çıkarılacak 
      
   Yeni isim alınmayacak 
   ALPAY Özalan'ın başı dertten kurtulmuyor. İngiltere milli maçı sonrasında Beckham ile tartışması nedeniyle Aston Villa'dan gönderilen futbolcu, şimdi de Letonya maçının kadrosundan çıkarılıyor. Milli Takım Teknik Direktörü Şenol Güneş, "Alpay ağır bir gribal enfeksiyon geçiriyor. Yerine yeni birisini çağırmayı düşünmüyorum" dedi. Tecrübeli futbolcunun oldukça halsiz ve bitkin durumda bulunduğu ifade edildi. 
   
   'Soğuk hava iyi ' 
   BELİNDEKİ rahatsızlık nedeniyle Almanya'da kontrolden geçen Yıldıray'ın da problemine dikkat çeken Güneş, "Şimdi daha iyi olduğunu söylüyor. Ama bir kez daha kontroldan geçireceğiz" diye konuştu. Florya'daki çalışmanın soğuk havaya rağmen sıcak ve samimi geçtiğini belirten Şenol hoca, "Bizim için iyi bir geçiş dönemi oluyor. Letonya'da daha soğuk bir hava olacak" yorumunu yaptı. 
   
   Letonya mesaisi    MEHMET DEMİRCAN 

   AVRUPA Şampiyonası finallerine katılmak için Letonya ile baraj maçı oynayacak olan A Milli Takımımız hazırlıklarını dün sağanak yağış altında yaptı. Florya Metin Oktay Tesisleri'nde yaklaşık 1 saat 15 dakika süren idmanda Ay - Yıldızlılar, koşu, 5'e 2 pas ve kontrollü ayağa pas çalışmalarının ardından şut çalışması yaptı. Kasığında ağrı hisseden Hasan, şut çalışmasına katılmayarak, tesislere gitti. 
   TEKNİK Direktör Şenol Güneş, çalışmanın ardından futbolcularıyla teknik analiz toplantısı yaptı. Letonya hakkında ayrıntılı bilgiler veren Güneş, rakiplerinin son maçlarından toparlanan video kasetlerini de oyuncularına izlettirdi. Letonya'nın zaaflarını ve güçlü yanlarını anlatan Milli Takım çalıştırıcısı, özellikle kendi sahalarında oynayacakları ilk maçta avantaj arayacaklarını söyledi. 
   
   
</TEXT>
</DOC>
