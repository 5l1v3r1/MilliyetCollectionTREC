<DOC>
<DOCNO> 164726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sondun09.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'e Çevre Bakanı'ndan gerçekleri gizleme suçlaması 
</HEADLINE>
<TEXT>

     İngiltere'de eski Çevre Bakanı Michael Meacher, Başbakan Tony Blair'i, tarım ürünlerinin genleriyle oynanmasının sakıncalarıyla ilgili gerçekleri halktan gizlemekle suçladı. 
     Meacher, The Independent on Sunday gazetesine yaptığı açıklamada, söz konusu ürünlerin insan sağlığına zararlı olduğuna ve çevreye de zarar verdiğine dair birçok raporun Blair'in bakanları ve danışmanları tarafından hasıraltı edildiğini öne sürdü. 
     Tarım ürünlerinin genleriyle oynanmasına karşı çıkışlarının ardından ilk kabine revizyonunda görevinden uzaklaştırılan Meacher, Gıda Standartları Kurumu tarafından yapılan bir denemede, genetik değişikliğe uğratılan DNA'ların insan bünyesine bir tür bakteri girmesine yol açtığının belirlendiğini söyledi. 
     Meacher, ''Bu bulgu bile, ciddi bir bulgu olarak değerlendirilmek yerine, 'Bu yeni bir şey değil ve ciddiye alınması da gerekmez' gibi gayri ciddi bir anlayışla geçiştirildi'' dedi. 
     Hükümetin, genetik değişikliğe uğratılan tarım ürünlerinin market raflarına çıkarılması için hazırlık yaptığı dönemde yapılan bu açıklamanın önemli tartışmalara yol açması bekleniyor. 
     Meacher, 6 yıl süren bakanlığı boyunca genetik değişikliğe uğratılan meyve ve sebzenin ticari maksatla üretilmesine tek başına karşı çıkmasıyla tanınmıştı. 
     
</TEXT>
</DOC>
