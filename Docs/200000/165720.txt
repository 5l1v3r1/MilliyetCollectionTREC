<DOC>
<DOCNO> 165720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/ekonomi/eko08.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Batık raporları beş aydır bekliyor 
</HEADLINE>
<TEXT>

     SALİHA ÇOLAK Ankara 

     Devlet Denetleme Kurulu'nun eski bakanlar Güneş Taner, Hikmet Uluğbay ve Recep Önal'ı görevi suistimalle suçladığı raporların TBMM Başkanlığı'na beş ay önce gönderildiği ortaya çıktı. 
     Başbakanlığın TBMM Başkanlığı'na gönderdiği, konuyla ilgili tezkerenin 31 Ocak'ta kayıtlara girdiği raporlar 6 Mart'ta Genel Kurul'da okundu ve TBMM Başkanlığı'nda milletvekillerinin incelemesine açıldı. Meclis Başkanlığı, Genel Kurul'da da okunan yazısında, eski bakanlar hakkında soruşturma önergesi verilirken şartla salıverme yasasının dikkate alınmasını istedi. 
     Yazıyı okuyan milletvekilleri bakanlara ilgili suçlamaların af kapsamına girdiğini düşünüp dosyaları incelemedi. Bu arada Yolsuzlukları Araştırma Komisyonu'nun üç bakan hakkındaki bilgilerle birlikte DDK raporlarını değerlendireceği, Yüce Divan istemiyle Meclis soruşturması açılmasını isteyebileceği belirtildi. 
     

</TEXT>
</DOC>
