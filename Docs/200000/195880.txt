<DOC>
<DOCNO> 195880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sondun02.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İran ve Fas, İstanbul'daki saldırıları kınadı... 
</HEADLINE>
<TEXT>

     İran, dün İstanbul'da iki ayrı yerde düzenlenen bombalı saldırıları kınadı. 
     İRNA'nın haberine göre, Dışişleri Bakanlığı sözcüsü Hamid Rıza Asefi, yaptığı açıklamada, İstanbul'da masum insanların ölümüne ve yaralanmasına yol açan, iki sinagoga yönelik bombalı saldırıları kınadıklarını belirtti. 
     Asefi, İran İslam Cumhuriyeti'nin Türkiye Cumhuriyeti ve Türk halkı ile aynı acıyı paylaştığını, sivil hedeflere yönelik şiddetin kabul edilemez olduğunu ve mantığa uymadığını, bu tür saldırıların yenilgiye mahkum olduğunu kaydetti. 
     
     FAS 

     Fas Kralı Muhammed de dünkü saldırıların ardından Cumhurbaşkanı Ahmet Necdet Sezer'e gönderdiği başsağlığı mesajında, saldırıları kınadı. 
     Kral Muhammed, mesajında, ''Bu iğrenç suç eyleminin ardından Fas'ın yanınızda olduğunu ve terörün her şeklini kınadığımızı bildiririm'' ifadesine yer verdi. 
     Terörizmin tüm dinlerce yasaklandığını belirten Fas Kralı, terörün insani ilkeler, demokratik değerler ve insanın doğal ve kutsal huzur içinde yaşama hakkıyla bağdaşmadığını vurguladı. 
     Mesajda, ''Türk halkı, bu kınanması gereken eylemin sonuçlarının üstesinden gelecek ve yurdu, dini ve gerekçesi olmayan alçakça terörü yok etmek için harcanan uluslararası çabalara katılma taahhütüne uymayı sürdürecek kadar güçlüdür'' denildi. 
     
     SURİYE DE SALDIRILARI KINADI 

     İstanbul'da iki sinagoga yönelik düzenlenen bombalı saldırıları Suriye de kınadı. 
     Resmi SANA ajansının haberine göre, Suriye Enformasyon Bakanı Ahmed El Hasan, ''Bu suç eylemleriyle karşı karşıya kalan dost Türk halkı ve Türk hükümetiyle dayanışma içinde olduğumuzu ifade ederiz. Suriye, masumların hedef alan her türlü terörizmi kınar'' ifadesini kullandı. 
     Suriyeli Bakan, ''Kutsal mekanları ve masum sivilleri hedef almak, yeri ve kaynağı ne olursa olsun kınanması gereken bir eylemdir'' dedi. 
     
</TEXT>
</DOC>
