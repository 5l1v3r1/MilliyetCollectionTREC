<DOC>
<DOCNO> 190888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/siyaset/siy08.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Milli Eğitimler' valiye devredilecek 
</HEADLINE>
<TEXT>

   'Kamu Yönetimi Reformu Yasa Tasarısı'nın yasalaşmasıyla birlikte Milli Eğitim Bakanlığı, yetkilerinin önemli bir kısmını mahalline devredecek 
      BURCUM DEVREZ İstanbul 

   
   Milli Eğitim Bakanı Hüseyin Çelik, "Kamu Yönetimi Reformu Yasa Tasarısı"nın aralık sonu ya da ocak ayı başında yasalaşmasının beklendiğini belirterek, "Yasanın yürürlüğe girmesiyle birlikte taşra teşkilatlarımız valiliklere devrediliyor. Milli Eğitim Bakanlığı, yetkilerinin önemli bir kısmını mahalline devrediyor" dedi. 
   Milli Eğitim Bakanlığı MEB ile Türkiye Sanayi ve Sevk İdare Enstitüsü TÜSSİDE arasında imzalanan "Sürekli Kurum Geliştirme Stratejik Modülü Programı", dün Vali Erol Çakır Öğretmen Evi'nde başladı. Üç gün sürecek ve basına kapalı yapılacak toplantıda, üst düzey bürokratlara, yeni yöntem ve tekniklerle hedef belirleme konuları üzerinde eğitim verilecek. Eğitim toplantıları başlamadan önce basına açıklama yapan Çelik, "Kamu Yönetimi Reformu Yasa Tasarısı"nın Başbakanlık tarafından üzerinde çalışıldığını hatırlatarak, bitmesine kısa bir süre kaldığını söyledi. 
   Yasa çerçevesinde bakanlıkların bir yıl içinde kendi teşkilat yasasını hazırlayacağını anlatan Çelik, şöyle dedi "Yasa çıktığı zaman bir yıllık geri sayım başlayacak. Biz MEB olarak bu açıdan çok şanslıyız. Çünkü yasa çıktığında bizim teşkilat yasamızın omurgası ortaya çıkmış olacak. Çünkü beş ay önce böyle bir çalışmayı kendi bünyemizde başlattık. Çalışmalarımız, 'Kamu Yönetimi Yasa Tasarısı' ile örtüşmüş olacak. Böylece biz bir yıl beklemek yerine bütün bakanlıklardan önce kendi bakanlığımızın teşkilat yasasını hazırlamış olacağız. 'Taşranın, merkezin yetkileri nedir, ne yapacaklar, ne yapmayacaklar' meselesi de böylece ortaya çıkacak." 
   
   
   
   
   
   
   
</TEXT>
</DOC>
