<DOC>
<DOCNO> 189947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sonspo19.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Vural Van Hooijdonk'a markaj yapmaya gerek yok 
</HEADLINE>
<TEXT>

     Adanaspor Teknik Direktörü Yılmaz Vural, Cuma günü deplasmanda oynayacakları Fenerbahçe maçının zor geçeceğini belirterek, ''Şükrü Saraçoğlu'nun atmosferinden puan çıkarmak zor, ama olmayacak bir şey değil'' dedi. 
     Vural, düzenlediği basın toplantısında, Konyaspor maçının berabere bitmesinin üzüntüsünü yaşadıklarını, ancak kendilerine yakın puanda olan takımların sahalarında puan kaybetmesiyle teselli bulduklarını söyledi. 
     Fenerbahçe maçının hazırlıklarına başladıklarını belirten Vural, zorlu deplasmandan puanla dönmek istediklerini ifade etti. 
     Fenerbahçe'nin iyi bir ekip olduğunu ifade eden Vural, ''Rakibimiz karşısında alacağımız puan veya puanların ne kadar önemli olduğunu biliyoruz'' dedi. 
     Vural, sarı-lacivertlilerin, disiplinli ve sabırlı oynayarak, rakibin hata yapmasını bekleyen bir ekip olduğuna dikkat çekerek, ''Rakip üzerinde yoğun baskı kurmuyorlar ama iyi kontratak yapıyorlar'' diye konuştu. 
     Ligdeki rakiplerinin Fenerbahçe olmadığını anlatan Vural, şunları söyledi 
     ''Fenerbahçe'den çok, daha sonraki hafta oynayacağımız Bursaspor maçı önemli. Oyuncuları germeden ve fazla hırpalanmadan çıkıp oynayacağız. Rakibimizden puan veya puanlar almak için elimizden geleni yapacağız. Bu maçta alacağımız puanın takıma neler katacağının farkındayız. Şükrü Saraçoğlu'nun atmosferinden puan çıkarmak zor, ama olmayacak bir şey değil. Çünkü biz de iyi bir takımız.'' Geçen sezon Fenerbahçe'yi sahalarında yenip deplasmanda berabere kaldıklarını hatırlatan Vural, ''Futbolcularım geçmişi önemsemek durumunda. Hazırlıklarımızı bu yönde yapacağız. Alacağımız puan Bursasspor maçı öncesi bize moral olacak'' dedi. 
     Vural, bir gazetecinin, ceza sahası yakınlarında faul yapmamaları konusunda futbolcularını uyarıp, uyarmayacağı şeklindeki sorusuna, ''İstatistiklere göre maçlarda gollerin yüzde 60'ı duran toplardan oluyor. Adanaspor, ceza sahası dışında hata yapmayan bir takım'' yanıtını verdi. 
     Fenerbahçe'nin golcü oyuncusu Van Hooijdonk'un, artılarının yanında eksi yönlerinin de bulunduğunu anlatan Vural, şunları kaydetti 
     ''Van Hooijdonk, deparlı ve kontratak oyuncusu değil, geriden gelen Serhat ve Tuncay gibi oyunculara pozisyon yaratıp iyi asistler yapıyor. Ayrıca, yandan gelen yüksek toplarda ve serbest atışlarda başarılı olan bir futbolcu. Genelde markaj yapılması gereken bir oyuncu değil. Ligde bugüne kadar herhangi bir futbolcuya markaj yaptırmadım, alan savunmasını başarıyla uygulamak daha önemli.'' Vural, basın toplantısında, ligin ilk devresini 18-20 puanla kapatmayı ve maddi açıdan sorunlu oldukları bu dönemi en az zararla atlatmayı arzuladıklarını da sözlerine ekledi. 
     
</TEXT>
</DOC>
