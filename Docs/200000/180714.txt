<DOC>
<DOCNO> 180714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/sondun11.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat, Abbas'ın istifasını kabul etti 
</HEADLINE>
<TEXT>

     Filistin lideri Yaser Arafat'ın, Başbakan Mahmud Abbas'ın istifasını kabul ettiği bildirildi. 
     Üst düzey bir Filistinli yetkili, Reuters'e yaptığı açıklamada, Arafat'ın istifayı kabul ettiğini ve Abbas'dan yeni kabine kurulana kadar görevini sürdürmesini istediğini söyledi. 
     Filistin Kurtuluş Örgütü'nün FKÖ ılımlı üyesi ''Ebu Mazen'' olarak bilinen Mahmud Abbas, yeni kabinenin Filistin parlamentosundan güvenoyu almasından bir gün sonra 30 Nisan'da başbakan olarak atanmıştı. 
     İsrail Başbakanı Ariel Şaron ve Abbas, 2 yıldan fazla bir aradan sonra ilk defa Ortadoğu barış planı olarak bilinen yol haritasını görüşmek üzere 17 Mayıs'ta biraraya gelmişti. 
     ABD Başkanı George Bush da, 3 gün sonra ilk kez Abbas'la görüşerek, İsrail'e yönelik saldırıların durdurulması için önlem alınmasını istemişti. 
     
</TEXT>
</DOC>
