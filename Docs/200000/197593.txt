<DOC>
<DOCNO> 197593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sondun14.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk şirketi, Kabil'in en görkemli ticaret merkezini inşa ediyor 
</HEADLINE>
<TEXT>

     Afganistan'da inşa ettiği bina ve yollarla adından söz ettiren Türk şirketleri, başarılarına bir yenisini daha ekliyor. 
     Başkent Kabil'in önemli yerlerinden Şehrinev'de, Afganlı işadamının Delta adlı Türk şirketine yaptırdığı 8 katlı ticaret merkezi ofisleri, daha yapımı tamamlanmadan kiralamak isteyenlerin gözde yerlerinden oldu. 
     İşyeri ve konut kiralarının yüksek olduğu Kabil'de yapımı tamamlandıktan sonra önemli bir eksiği giderecek ticaret merkezindeki Türk bayrağı da burada yaşayan Türklere ve Türk dostlarına haklı bir gurur yaşatıyor. 
     Bu arada, estetik ve mimarisiyle göz alan merkezi inşa eden Delta şirketi yetkilileri, Afgan halkı ve yöneticilerinin Türkleri çok sevdiklerini belirterek, ''Yaptığımız işler ortada, yeniden inşa edilen Afganistan'ın her yerine Türk mührü vurmaya devam edeceğiz'' dediler. 
     
</TEXT>
</DOC>
