<DOC>
<DOCNO> 184560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/soneko15.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Pentagon değerlendirmesi kesinlikle bir gözetim değil 
</HEADLINE>
<TEXT>

     Devlet Bakanı Ali Babacan, ''Asker gönderme işi ile kredinin hiçbir ilgisi olmadığını ABD tarafı beyan etti'' dedi. 
     Babacan, IMF-Dünya Bankası yarıyıl toplantılarına katıldığı Dubai'den dönüşünde Esenboğa Havalimanı'nda açıklamalarda bulundu ve gazetecilerin sorularını yanıtladı. 
     Bir gazetecinin ''gelecek ABD kredisinin Pentagon onayına bağlanmasına'' ilişkin sorusu üzerine, Bakan Babacan, şunları söyledi 
     ''Irak'ta işbirliği farklı boyutta. Irak'ın güvenliğinin sağlanmasında zaten ABD ile bir çalışma içindeyiz. İnsani yardımlar ve yaralıların Türkiye'deki hastanede tedavisi gibi... Bir ara soru işaretleri oluştu, Acaba Irak'a barış gücü gönderip göndermem, bu işbirliği tanımına girer mi girmez mi diye. Biz bu konuya açıklık getirilmesi gerektiğini ABD tarafına ilettik. Ve hem ortak yazılı açıklamamızda hem de ABD Hazine Bakanı'nın konuşmasında özellikle bu konuya vurgu vardı. Asker gönderme işi ile kredinin hiçbir ilgisi olmadığını ABD tarafı beyan etti. ABD Savunma Bakanlığı ve Dışişleri Bakanlığı niye bu işin içinde derseniz biliyorsunuz mekanizmada biz ne zaman kredi dilimlerinin bir tanesini çekmeye karar verirsek yazılı bir görüş bildiriyoruz. Onlar da 8 gün içerisinde bu şartların yerine gelip gelmediğini değerlendirecekler. Ekonomik şartların yerine gelip gelmediğini öğrenmek ABD Hazinesi açısından çok kolay. Ekonomik program yerinde mi değil mi, bir problem var mı, yok mu Ancak Irak'taki işbirliğini değerlendirme ABD Dışişleri Bakanlığı ve Savunma Bakanlığı'nın hazırladığı raporlardan Amerikan Hazinesi bir bakıma öğrenecek. Bu, kesinlikle bir gözetim değil. Biz kredi dilimini talep ettiğimizde Irak'taki işbirliği ile ilgili önemli bir problem var mı, yok mu Pentagon'a sorulacak. Onun dışında önemli birşey yok. ABD tarafı da bu konuda çok sık açıklamalar yaptı. Bir bakıma kongre kararındaki ifadenin aynısını sözleşmeye taşıdık ki problem oluşmasın diye. Bu onların çıkarttığı yasaya göre alınmış bir karar.'' 
     
     ''ABD KREDİSİ, OLMAZSSA OLMAZ BİR KREDİ DEĞİLDİR'' 
     ''Kredinin ilk dilimi ne zaman gelecek '' şeklindeki soru üzerine Bakan Babacan, ''Bu konuda Hazine'deki arkadaşlarımız çalışmalarını yapacak. İç-dış borç ödeme takvimine göre ne zaman gerekirse o zaman alınacak. Biz baştan beri söylüyoruz ABD kredisi, olmassa olmaz bir kredi değildir. Biz, gerçekten bu kredinin dilimleri Hazine'nin kasasına nakit olarak girinceye kadar bu krediyi yok, var sayacağız'' diye konuştu. 
     Türkiye'nin Irak Savaşı'ndan sonraki gelişimine bakıldığında Türkiye'nin değil 8.5 milyar dolar daha fazla rakamları hem iç, hem dış piyasadan çok daha fazla rakamları borçlanabilecek durumda olduğunu belirten Babacan, ''Bu kredi olmazsa olmaz bir kredi değil, faizi düşük olduğu için biz bu krediyi kullanmak istiyoruz. Öte yandan da ABD-Türkiye ilişkilerinin bir sembolik göstergesi adeta bu kredi. Bu Türkiye-ABD ilişkilerinin iyileşmesi adına atılan çok önemli bir adımı olarak dünya basınına da yansıdı. Bizim de zaten bunun olmasını istememizdeki ana sebeplerden bir tanesi buydu'' dedi. 
     Kredinin faizine ilişkin bir soru üzerine Babacan, bunun ayrıca açıklanacağını, bu konudaki teknik görüşmelerinin devam ettiğini bildirdi. 
     
</TEXT>
</DOC>
