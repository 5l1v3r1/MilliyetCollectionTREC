<DOC>
<DOCNO> 174267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sonspo09.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Lig'deki en eski yabancılar... Rekor Metin Mert'te... 
</HEADLINE>
<TEXT>

     Birinci Süper Futbol Ligi'nde en uzun süre forma giyen yabancı futbolcu unvanı, yeni sezonda da İstanbulspor forması giyecek olan eski Fenerbahçeli Uche Alozia Okechukwu. 
     Türk vatandaşlığına geçerek ''Deniz Uygar'' adını alan Uche, 1993-94 sezonunda geldiği Türkiye'de, yeni sezonla birlikte 11. yılına girecek. 
     
     REKOR, METİN MERT'TE 
     Türkiye'de en uzun süre futbol oynayan yabancı oyuncu rekoru ise Detlef Müller'e ait bulunuyor. 
     Türk vatandaşlığına geçerek ''Metin Mert'' ismini alan Alman asıllı kaleci, 1992'de Sarıyer'e transfer olmasının ardından, 12. sezona da Türkiye'de giriyor. 
     Yeni sezonda İkinci Lig A Kategorisi takımlarından Antalyaspor'un kalesini koruyacak olan Metin Mert, Sarıyer'in ardından Trabzonspor, Kocaelispor ve Konyaspor'un kalesini korumuştu. 
     Bu arada yeni sezonda, Türkiye'ye ilk geldiği dönemde formasını giydiği ve bu sezon İkinci Lig A Kategorisi'nde yer alacak Kocaelispor'da oynayacak Misko Mirkoviç Mert Meriç de, 1993-94 sezonunda transfer olduğu Türkiye'de 11. sezonunu geçirecek. 
     
     HEPSİ DE TÜRK VATANDAŞI OLDU 
     Birinci Süper Futbol Ligi'nde en uzun süre forma giyen ve halen faal futbolculuk yaşamlarını sürdüren yabancı futbolcular, Türk vatandaşı statüsünde oynuyor. 
     Bu oyuncuların ülkeleri, Türkiye'ye geliş sezonları ve oynadığı kulüpler şöyle 
     1992-93 Detlef Müller ''Metin Mert'' Almanya Sarıyer, Trabzonspor, Kocaelispor, Konyaspor, Antalyaspor. 
     1993-94 Uche Alozia Okechukwu ''Deniz Uygar'' Nijerya Fenerbahçe, İstanbulspor. 
     1994-95 Roman Dobrowski ''Kaan Dobra'' Polonya , Kocaelispor, Beşiktaş. 
     1995-96 Alioum Boukar ''Ali Uyanık'' Kamerun Samsunspor, İstanbulspor, Konyaspor. 
     
     TÜRK STATÜSÜNDE OYNAYACAKLAR 
     Birinci Süper Futbol Ligi 2003-2004 sezonunda 5 yabancı futbolcu, Türk statüsünde forma giyecek. 
     Nijeryalı Uche Alozia Okeckukwu, ''Deniz Uygar'' adıyla yeni sezonda da İstanbulspor için ter dökecek. Yine eski bir Fenerbahçeli Boşnak Elvir Boliç, aynı adla sarı-siyahlı takımda ilk sezonunu geçirecek. 
     Polonyalı Roman Dobrowski, ''Kaan Dobra'' adıyla Beşiktaş'daki 2. sezonuna girerken, Kamerunlu Allum Buker da ''Ali Uyanık'' adıyla yeni sezonda Konyaspor'un kalesini koruyacak. 
     Boşnak Elvir Baljiç, ''Elvir Baliç'' adıyla bu sezon da Galatasaray'ın başarısı için sahaya çıkacak. 
     
</TEXT>
</DOC>
