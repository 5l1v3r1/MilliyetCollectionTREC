<DOC>
<DOCNO> 170988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sontur02.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bira kutuları ile soyguna kalkıştı 
</HEADLINE>
<TEXT>

     Ankara'da bir kişi, içinde bomba olduğunu söylediği poşetle PTT şubesini soymak istedi. 
     Olay Gazi Mustafa Kemal Bulvarı, Demirtepe Köprüsü yakınında bulunan PTT şubesinde gerçekleşti. 
     Elinde taşıdığı siyah renkli poşet ile PTT şubesine giren bir kişi, poşette bomba olduğunu söyleyerek, kasadaki paraların kendisine verilmesini istedi. Şubede bulunan görevliler ve müşterilerin korkuya kapılarak panik yaşaması üzerine sinirlenen soyguncu, şubenin kapılarını tekmelemeye başladı. 
     Bu sırada bir memure soyguncuyla tartışmaya başladı. Soyguncu, memurenin alarm düğmesine basmasından korkarak, içinde bomba bulunduğunu söylediği poşeti bırakıp kaçtı. 
     PTT memurlarının ihbarı üzerine olay yerine gelen bomba imha uzmanlarının incelemesi sonucunda, poşetin içindeki bira kutularına kablo bağlanarak bomba süsü verildiği saptandı. Yetkililer, eşkali belirlenen soyguncunun yakalanması için geniş çaplı bir soruşturma başlattıklarını kaydetti. 
     
</TEXT>
</DOC>
