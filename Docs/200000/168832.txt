<DOC>
<DOCNO> 168832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sontur39.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İSKİ Milletvekillerinin otel faturalarını müteahitler ödedi" 
</HEADLINE>
<TEXT>

     İzmit Büyükşehir Belediyesi'nce yaptırılan Yuvacık Barajı'na ilişkin Meclis Araştırma Komisyonu üyelerinin otel faturasına ilişkin tartışmalar sürüyor. 
     İSKİ'den yapılan yazılı açıklamada, İzmit Büyükşehir Belediyesi Kentsel ve Endüstriyel Su Temin Projesi ile ilgili Meclis Araştırması Komisyonu üyelerinin 13-14 Mayıs'ta İstanbul'a geldiği belirtildi. 
     Açıklamada, Komisyon üyelerinin İSKİ tarafından misafir edildiği ve kurumun misafirhanesi olmadığı için otelde ağırlandığı belirtilerek, şu ifadelere yer verildi 
     ''Yeni İhale Kanunu'na göre, kısa zamanda ödemenin halledilmeyişi sebebiyle İSKİ'nin ihale sözleşmelerinde yer alan anlaşma şartları bu tür masrafların karşılanmasına yüzde 1'lik ödenek kullanılması suretiyle imkan tanımaktadır. Bu maddeye uygun olarak 2 milyar 380 milyon liralık fatura dört müteahhit firma tarafından bilahare istihkaklarında kendilerine verilmek üzere ödenmiştir. 
     TBMM Meclis Araştırması Komisyonu üyelerinin bu konuda herhangi bir kusuru sözkonusu değildir.'' 
     
     GERİ ÖDEME GİRİŞİMİ 
     CHP'li Komisyon üyeleri İsmail Özay Çanakkale ve Mehmet Parlakyiğit Kahramanmaraş ise otel faturasının kendilerine düşen payı geri ödemek için TBMM Başkanlığı'ndan yardım istediler. 
     Özay ve Parlakyiğit, TBMM Başkanlığı'na yaptıkları başvuruda, Komisyon üyelerinin araştırma gezisinin Başkan Muzaffer Baştopçu AK Parti-Kocaeli tarafından organize edildiğini ve harcamaların TBMM Başkanlığı'nca karşılanacağının kendilerine bildirildiğini kaydettiler. 
     CHP'li iki üye harcamaların bilmedikleri bir şirket tarafından karşılandığını gazete haberlerinden öğrendiklerini ifade ederek, şu istemde bulundular 
     ''Etik olmayan, bizim dışımızda Komisyon Başkanı'nın sorumluluğunda gerçekleşen bu yanlışlığı düzeltmek, tanımadığımız bu firmalara geri ödemeyi yapabilmemiz için adres ve banka hesap numaralarının bulunması konusunda yardımcı olmanızı diliyoruz.'' 
     
</TEXT>
</DOC>
