<DOC>
<DOCNO> 180873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sondun23.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Born Türkiye 2005'te müzakerelere başlayabilir... 
</HEADLINE>
<TEXT>

     Almanya'nın Ankara Büyükelçisi Dr. Wolf Ruthors Born, Türkiye'ye 2005 yılında AB üyelik müzakerelerine başlaması yönünde tarih verilebileceğini söyledi. 
     Büyükelçi Born, başkent Berlin'de Türk dernek temsilcileri ile Berlin eyaleti göç ve uyum sorumlusu Günter Piening'i kabul etti. 
     Born, kabulde yaptığı konuşmada, ''Türkiye'ye 2005'de AB'ye üyelik için müzakere tarihi verilebilir, ancak Türkiye'nin AB'ye girmesi en az 10 yıl sürebilir. Bu konuda Türkiye'deki reformların uygulanması da şart'' dedi. 
     Türk vatandaşlarına uygulanan vize zorunluluğuyla ilgili olarak da Born, ''Sahte belgelerle Almanya'ya gelme teşebbüsünde bulunan birçok kişiyle karşılaşıyoruz. Bu da bizi vize konusunda tedbir almaya zorluyor'' şeklinde konuştu. 
     Born ayrıca, Almanya'da faaliyet gösteren bazı derneklerin terör örgütü PKK ve terörden uzak durmaları gerektiğini belirterek, ''Terörün ve şiddetin bir çözüm olmadığı artık anlaşılmalı'' dedi. 
     Türkiye'deki basın yayın organlarının Almanya'ya çok eleştirel yaklaştıklarına işaret eden Born, ''Bu tutum yanlış bir Almanya imajının ortaya çıkmasına neden oluyor'' diye konuştu. 
     Görüşmeye katılan Türk dernek temsilcileri de, Born'dan vize konusunda daha anlayışlı davranılmasını ve Türkiye'den alınan diplomaların Almanya'da tanınmasına yardımcı olmasını istediler. 
     
</TEXT>
</DOC>
