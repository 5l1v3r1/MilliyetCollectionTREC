<DOC>
<DOCNO> 163995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sontur25.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Evine hırsız girdi, siteyi yapan firmaya dava açtı.. 
</HEADLINE>
<TEXT>

     Evine giren hırsız tarafından mücevherleri çalınan Dilek Karaçam'ın, siteyi yapan inşaat firması ile site yönetimi aleyhine açtığı tazminat davasına devam edildi. 
     İstanbul 10. Asliye Ticaret Mahkemesi'ndeki duruşmaya, davacı Dilek Karaçam ile avukatı Günsu Akçagöz katıldı. Duruşmada davalı şirketleri avukatları temsil etti. 
     Duruşmada söz alan Dilek Karaçam, davalılardan şikayetçi olduğunu söyledi. 
     Duruşma, eksikliklerin tamamlanması için ertelendi. 
     Daha sonra gazetecilerin konuya ilişkin sorularını yanıtlayan Dilek Karaçam, oturdukları sitenin tanıtımlarında özellikle güvenlik konusunun ön plana çıkarıldığını ifade etti. 
     Bu nedenle bu siteden ev aldıklarını, her ay güvenlik ve diğer hizmetler için para ödediklerini anlatan Karaçam, 20 güvenlik görevlisiyle korunan sitedeki evine hırsız girdiğini, aralarında antikaların da bulunduğu pırlanta, yakut, inci ve altınlarının çalındığını söyledi. 
     
     DAVA DİLEKÇESİ 
     Dilek ve Aysel Karaçam'ın avukatları Günsu Akçagöz tarafından hazırlanan dava dilekçesinde, Aysel Karaçam'ın, kızı Dilek Karaçam için Ümraniye'de bir siteden ev aldığı belirtiliyor. 
     Evin, sitenin güvenli olduğu konusundaki tanıtımlar nedeniyle alındığı ifade edilen dilekçede, satın alma sırasında imzalanan sözleşmelerde yer alan güvenlikle ilgili önlemlerin bazılarının yerine getirilmediği öne sürülüyor. 
     Davacıların evde bulunmadığı 5 Şubat 2002 tarihinde buraya giren hırsızların Dilek Karaçam'a ait mücevherleri çaldığı ifade edilen dilekçede, durumdan inşaatı yapan firma ile siteyi yöneten şirketin de sorumlu olduğu ileri sürülüyor. 
     Dilekçede, toplam 70 milyar lira maddi ve manevi tazminatın davacılara ödenmesi talep ediliyor. 
     
</TEXT>
</DOC>
