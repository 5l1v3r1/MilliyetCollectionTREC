<DOC>
<DOCNO> 198617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sondun16.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fuhuş Güney Kıbrıs'ta yasal oluyor 
</HEADLINE>
<TEXT>

     Kıbrıs Rum yönetimi Adalet ve Kamu Düzeni Bakanı Doros Theodoru, ilgili birimlerin katılımıyla gelecek hafta düzenleyecekleri bir toplantıda, ''fuhuşun yasal hale getirilmesini görüşeceklerini'' açıkladı. 
     Rum gazetecilerin, Rum Ombudsmanı'nın fuhuşla ilgili hazırladığı rapora ilişkin sorularını yanıtlayan Theodoru, önümüzdeki hafta Rum İçişleri ve Çalışma Bakanları ile Ombudsmanı'nın da katılacağı bir toplantı düzenleneceğini ve bu toplantıda ''fuhuşun yasal hale getirilmesinin'' ele alınacağını söyledi. 
     ''Güney Kıbrıs'ta fuhuş olduğunun şüphe götürmez bir gerçek olduğunu'' ifade eden Rum bakan, ''İlgili izinleri devlet verdiğine göre, fuhuş yapıldığını devletin bilmediğini söyleyemem. Yani bu, devletin bilmediği bir şey değildir. Bu nedenle ya belirli bir yasa ve denetim altında fuhuş yapılmasını kabul edeceğiz ya da fuhuşu yasaklayacağız'' dedi. 
     Rum Ombudsmanı, Güney Kıbrıs'taki fuhuş ''sektörüyle'' ilgili hazırladığı raporunda, Güney Kıbrıs için ''büyük bir genelev'' nitelemesinde bulunmuş, Theodoru da, rapora tepki göstererek, ''kadınların fuhuşa kendi istekleriyle girdiklerini'' iddia etmişti. 
     
</TEXT>
</DOC>
