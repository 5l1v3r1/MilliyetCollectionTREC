<DOC>
<DOCNO> 198179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/soneko05.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İşleyecek süt bulamıyorlar... 
</HEADLINE>
<TEXT>

     Türkiye'nin alanında ilk 5 firması arasında gösterilen Mersin'de kurulu Güney Süt Sanayi ve Gıda Maddeleri Ticaret Ltd. Şirketi, günlük 400 ton süt işleme kapasitesi olmasına karşın, gelen talebe rağmen süt bulamadığı için günlük ancak 100 ton süt işleyebiliyor. 
     Güney Süt Yönetim Kurulu Başkanı Selahattin Öder, A.A muhabirine yaptığı açıklamada, Mersin çevresinde kurulu 26 adet kooperatiften ayda yaklaşık 3 bin ton süt alımı yaptıklarını söyledi. 
     Günde 400 ton süt işleme kapasitesine sahip tesiste ISO standartlarında, insan ve çevre sağlığına uygun üretim yaptıklarını belirten Öder, Türkiye'nin alanında ilk 5 firma içinde yer aldıklarını, UHT süt, beyaz peynir, kaşar peyniri, yoğurt, ayran, tereyağ ve meyve suyu gibi ana üretim faaliyetleriyle birlikte üretim proseslerinde 60'a yakın ürün çeşidinin bulunduğunu ifade etti. 
     Öder, yaptıkları yatırımlarla gerek bölge ve gerekse ülke ekonomisine yılda 3 trilyon lira KDV ödeyerek katma değer sağladıklarını belirterek, şunları söyledi 
     ''Özellikle bölgede istihdamı artırıcı çalışmalarla bölge sütçülüğünün gelişmesi için ciddi çalışmalar gerçekleştirdik. Tarım İl Müdürlüğü'nün katkılarıyla 26 kooperatifin yaklaşık 5 bin müstahsiline, alımlarla doğrudan mali destek sağlıyoruz. Sağlıklı ve verimli süt üretimi için gerekli her türlü yem, ilaç ve uzman desteğini sağlıyoruz.'' 
     
     KAPASİTENİN YÜZDE 25'İ 
     Öder, üreticilerin kaliteli süt ineklerine ihtiyaçlarının olduğunu, bu nedenle günde 400 ton işleme kapasitelerine karşın ancak 100 ton çiğ süt işleyerek kapasitelerinin ancak yüzde 25'ini kullanabildiklerini ifade etti. Öder, ''Bunun da sebebi hammadde sıkıntımızdır. Bu bağlamda sorunun kısa vadedeki çözümü müstahsillerimizin kaliteli inek ihtiyacının giderilmesi yoluyla sağlanacaktır, bu da ancak ithalatla mümkündür'' dedi. 
     İşletme olarak bu konuda ellerini taşın altına koyarak, bakanlığın teknik şartlarına uyan süt ineklerini temin edebileceklerini, ithalatını gerçekleştirerek müstahsillere dağıtımını yapabileceklerini kaydeden Öder, şöyle devam etti 
     ''Bunları gerçekleştirmemiz için Tarım ve Köyişleri Bakanlığı'nın bize dağıtım izni vermesi gerekmektedir. İzin verilirse biz dağıtımdan sonra da gerek yem tedariki, gerekse hayvanların bakımı açısından desteklerimizi eksik etmeyeceğiz. Kaliteli süt ihtiyacımız gün geçtikçe artmaktadır. Bu açık, ne yazık ki sağlıksız ürünlerin piyasaya girmesini hızlandırıp, devletin kaybını da yükseltmektedir.'' 
     
     SOKAKTA SATILAN SÜTE DİKKAT... 
     Öder, merdiven altı tabir edilen ufak çaplı ticarethanelerin sağlıksız, izinsiz, denetimsiz, kalitesiz ve kayıt dışı üretim yapmalarının gerek kendileri gibi firmalara, gerekse tüketici sağlığına ve ülke ekonomisine büyük zarar verdiğine de dikkat çekti. 
     Sokakta satılan sütlerin de firmalara, tüketicilere, süt üreticilerine ve özellikle ülke ekonomisine ciddi zararlar verdiğini anlatan Öder, ''Sadece Mersin bölgesinde satılan sokak sütünden devletimizin aylık KDV kaybı 170 milyar liradır. Ayrıca, yapılan analizlerden çıkan sonuçlarda sokak sütünün içinde karbonat, çamaşır sodası gibi maddelerin olması insan sağlığına ne kadar zarar verdiğini göstermektedir. Bu bağlamda devletimizin konuya yasal zeminlerde kesin çözüm sağlaması gerekmektedir'' diye konuştu. 
     
</TEXT>
</DOC>
