<DOC>
<DOCNO> 193764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/soneko23.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Pınar'dan 2 yeni su markası... 
</HEADLINE>
<TEXT>

     Pınar, 2 yeni su markası Yaşam Pınarım ve Denge'yi tüketicinin beğenisine sundu. 
     Yaşar Holding CEO'si Hasan Denizkurdu, yeni ürünlerin tanıtımı amacıyla İstanbul'da düzenlediği basın toplantısında, Türkiye'nin ilk ambalajlı su üreticisi olarak 19 yıl önce ambalajlı su üretimine başlayan Pınar'ın, Madran markasının yanı sıra iki yeni markasıyla pazardaki iddiasını sürdürdüğünü bildirdi. 
     Dünya su pazarında mevcut pazar paylarını artırmaya çalıştıklarını, bu doğrultuda 2003 yılını yatırım yılı olarak gördüklerini ve Adapazarı ile Isparta'da yeni kaynakları bünyelerine kattıklarını anlatan Denizkurdu, Yaşam Pınarım markası ile İstanbul ve Marmara bölgesi çevresinde damacana su hizmeti başlattıklarını, Denge markasını ise Akdeniz bölgesi çevresi ve ihracata yönelik konumlandırma içinde olacaklarını söyledi. 
     Denizkurdu, ''Yaşar Holding Su ve İçecek Grubu, Yaşam Pınarım ve Denge isimli iki yeni su markasıyla damacana bayileri ve yaklaşık 700 milyon litre su üretim kapasitesiyle 2004 yılında pazarın en güçlü markası olacaktır. Ankara'da da damacana su satışına başlayacağız'' diye konuştu. 
     Satışa sunulan damacanaların plastik torbalar içinde tüketiciye ulaştırıldığına işaret eden Denizkurdu, ''Pınar'ın kalitesi konusunda bugüne kadar tüketiciyi aldatmadık. Ürünlerimiz hijyenik, kaliteli, mineral açısından zengin'' dedi. 
     
     IRAK'TAN SU BAYİLİĞİ TALEPLERİ VAR 
     Türkiye'nin su ihracatının yarısından fazlasını kendilerini yaptığını, bu yıl sonunda 3.5 milyon dolarlık ihracat hedeflediklerini aktaran Denizkurdu, Türkiye gibi su kaynağı çok zengin olan bir ülkenin gelecekte petrole rakip olacak su gibi stratejik bir ürünü daha fazla ihraç etmesi gerektiğini vurguladı. 
     ABD'li bir firma ile Irak'a yönelik olarak 7 milyon dolarlık bir anlaşma yaptıklarını bildiren Denizkurdu, Pınar Madran markası altında 5 ay içinde Irak'a yaptıkları ihracatın 1 milyon doları aştığını söyledi. 
     Denizkurdu, ''Irak'tan bayilik talepleri de var. Önümüzdeki günlerde onlarla görüşeceğiz'' dedi. Türkiye'de 1-2 ay içerisinde yeni bir projeyi de hayata geçireceklerini de duyuran Denizkurdu, şunları söyledi 
     ''Pınar Et, Süt, Su hepsi dahil üretim fabrikalarımıza, her tarafa kameralar koyduk. Bu kameralarla web sitesinden tüketiciler üretimin her anını, gece yarısı, sabah aynen Biri Bizi Gözetliyor programında olduğu gibi, bütün fabrikalardaki etin girişi, sucuk haline dönüştürülmesindeki proses gibi önemli anlardaki üretim safhalarını görebilecek. Bunu yapmak yürek ister, biz de bu yüreğe sahibiz.'' Bu projeyi Fransa'da ilk kez bir şirketin yaptığını bildiren Denizkurdu, ''Keşke bu şeffaflık, demokraside, kamu idaresinde, özel sektörde, basında olsa da Türkiye bir anda başka bir trende geçmiş olsa'' dedi. 
     Hasan Denizkurdu, şeffaflığı kurumsal yönetim anlamında müşterinin her şeyin hesabını sorabildiği bir unsur olarak gördüklerini ifade ederek, CEO olarak öncelikle hesap vermesi gereken yerin müşteri olduğunu vurguladı. 
     Başka bir uygulamayla da ürün üstündeki etiket numarasıyla, örneğin sosis etinin hangi yörenin hayvanından elde edildiği, hangi veterinerin kontrolünden geçtiği ve nasıl yapıldığının da görme imkanı sağlayacaklarını anlatan Denizkurdu, bu projenin arkasından da, içinde evlerin yer alacağı hayvan çiftlikleri kuracaklarını, tüketicilerin burada kalabileceğini söyledi. 
     
     BİSKÜVİ VE ÇİKOLATADA YER ALACAĞIZ 
     Soruları da yanıtlayan Denizkurdu, yeni su markalarının ciroya önemli katkılar sağlayacağını belirterek, Pınar Su ve Marmara Su şirketlerinin önümüzdeki yıl 20 milyon doların üzerinde ciro beklediklerini bildirdi. 
     Hasan Denizkurdu, gıdada atakları olacağını, bisküvi ve çikolatada yer alacaklarını söyledi. 
     Yaşar Holding Su ve İçecek Grubu Başkan Yardımcısı Olcay Sunucu da ambalajlı su sektörünün son yıllarda çok önemli gelişmeler kaydettiğini, kişi başına tüketimin 70 litreye ulaştığını belirterek, ''233 milyon dolar hacminde bir su pazarı var. Bu pazarın 113 milyon doları polikarbonattan geliyor. Hızla gelişen sektöre yetişmek ve agresif fiyat politikası güden rakiplere cevap verebilme düşüncesi bizi yeni kaynak arayışlarına yöneltti'' dedi. 
     Yeni kaynak tesislerini oluşturmak için 4 milyon dolarlık yatırım yaptıklarını bildiren Sunucu, yeni kaynaklarla beraber üretimlerinin 678 bin tona ulaştığını kaydetti. 
     
</TEXT>
</DOC>
