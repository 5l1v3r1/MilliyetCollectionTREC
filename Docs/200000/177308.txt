<DOC>
<DOCNO> 177308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/dunya/adun.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimyasal Ali yakalandı 
</HEADLINE>
<TEXT>
   Saddam'a bir adım kaldı 
   Hardal gazıyla 5 bin Kürt'ü katlettiği için 'Kimyasal' lakabıyla anılan Ali Hasan El Mecid, Amerikalıların elinde. Şimdi Saddam hariç liderlerden geriye kalan tek adam, Devrim Komuta Konseyi Başkan Yardımcısı İzzet İbrahim 
      DIŞ HABERLER SERVİSİ 

   
   1988'de Irak'ın kuzeyindeki Halepçe kentinde kimyasal silah kullanma emri vererek 5 bin Kürt'ün ölümüne neden olması yüzünden, kendisine "Kimyasal Ali" lakabı takılan, eski Irak Devrim Komuta Konseyi üyesi Ali Hasan El Mecid'in korumalarıyla Irak'ta Amerikan güçleri tarafından sağ olarak ele geçirildiği açıklandı. CNN'e bilgi veren Amerikan askeri kaynakları, Ali Hasan El Mecid'in birkaç gün önce ele geçirildiğini duyurdu. Florida'da bulunan Amerikan Merkez Komutanlığı da, Kimyasal Ali'nin Amerikan güçlerinin elinde olduğunu doğruladı, ancak nerede ve nasıl yakalandığına ilişkin ayrıntılı bilgi vermedi. 
   Saddam Hüseyin'in kuzeni olan Ali Hasan El Mecid, ABD'nin 55 kişilik "en çok arananlar" listesinde beşinci sırada yer alıyordu. Amerika'nın iskambil destesinin "maça papazı" olan El Mecid, listede bulunan isimlerden ele geçirilen 39. kişi oldu. 
   
   Çember iyice daraldı 
   Devrik lider Saddam Hüseyin'in en yakın çevresindeki isimlerden olan El Mecid'in yakalandığı açıklaması, yine Baas rejiminin önemli isimlerinden Taha Yasin Ramazan'ın yakalanmasından üç gün sonra geldi. Geçtiğimiz pazartesi gecesi ele geçirilen Ramazan'ın, sorgusu sırasında Amerikan birliklerine Saddam Hüseyin'in yeri hakkında bilgi vermesi beklenirken, El Mecid'in yakalanmasıyla birlikte Saddam'ın etrafındaki çemberin iyice daraldığı belirtiliyor. Konuyla ilgili El Cezire TV'sine konuşan Irak'ın eski Askeri İstihbarat Başkanı General Vefik El Samarrai, El Mecid'in geçtiğimiz haftalarda doğrudan Saddam'la irtibat halinde olduğunu söyledi. Amerikan güçlerinin arananlara karşı büyük bir operasyon başlattığını bildiren El Samarrai, Saddam'ın ele geçirilmesinin de yaklaştığı beklentisi içinde olduğunu sözlerine ekledi. 
   Baas'ı iktidara taşıyan 1968 darbesi öncesinde, motosikletle kuryelik yapmakla görevli bir er olan El Mecid, Saddam'ın devlet başkanlığı döneminde, Baas'ın Bölgesel Komutanlığı görevinde bulundu. 1991 - 1995 yılları arasında savunma bakanlığı görevini yürütmüştü. 
   
      Kürtler sevindi 
   "Kimyasal Ali"nin yakalanmasına en çok Kürtler sevindi. Haberin duyulması üzerine Erbil'de havaya yarım saat kadar ateş açılırken, bazı yerlerde havai fişekler atıldı. KDP'nin önde gelen isimlerinden Sami Abdülrahman da, El Mecid'in ele geçirilmesi olayını, "Büyük bir gün" olarak niteledi. 
   
   Halepçe'nin hesabını verecek    Ali Hasan El Mecid 60 , Saddam'ın yakın çevresindeki en zalim isimlerden biriydi. Mecid, "Kimyasal Ali" lakabını, 1988 yılında Irak'ın kuzeyinde Kürt direnişçilere karşı düzenlenen kimyasal saldırı kampanyasında aldı. Ali Hasan El Mecid'in emriyle 1988 Mart'ında Halepçe'ye düzenlenen saldırıda kullanılan hardal gazı, 5 bin Kürt'ün ölümüne neden oldu. Yedi ay süren Kuveyt işgali sırasında Kuveyt Valiliği görevine getirilen Kimyasal Ali, 1991'de Körfez Savaşı sonrasında patlak veren Şii isyanının şiddet ve kanla bastırılmasında da önemli rol oynadı. İnsan hakları örgütlerine göre, Kimyasal Ali'nin, yaklaşık 100 bin Iraklı Kürt'ün öldürülmesi ve ortadan kaybedilmesinde, on binlerce Kürt'ün de yerlerinden edilmesinde sorumluluğu var. 
   
   
   
</TEXT>
</DOC>
