<DOC>
<DOCNO> 197684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/ekonomi/eko01.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ernst Young'da sürpriz istifa... 
</HEADLINE>
<TEXT>

   Ernst Young Türkiye Genel Müdürü Şaban Erdikler istifa etti. Erdikler'in yerine Osman Dinçbaş atandı 
      EKONOMİ SERVİSİ 
   
   Uluslararası danışmanlık ve denetim şirketi Ernst Young'ın Türkiye Genel Müdürü Şaban Erdikler, 31 Aralık itibariyle görevinden ayrılacağını açıkladı. Erdikler'in yerine operasyonlardan sorumlu yönetici ortak Osman Dinçbaş atandı. 
   1978'den bu yana Arthur Andersen'in çeşitli kademelerinde hizmet veren Erdikler, istifa kararında herhangi bir anlaşmazlığın rolü olmadığını vurgulayarak şöyle konuştu 
   
   Profesyonel karar 
   "Tamamen profesyonel bir karardır. Bağımsız denetim şirketlerinin tüm dünyada yeniden yapılanması söz konusu. Enron olayından sonra, bu sektöre uluslararası kısıtlamalar getirildi. ABD'de çıkan Sarbanes - Oxey Kanunu, denetim hizmeti veren firmaların, mali müşavirlik, insan kaynakları, yönetim gibi konulara girmesini yasaklıyor. 
   Bu kısıtlamalar Türkiye'de de geçerli olacak. Yani müşterilerimize denetim dışında hizmet sunmamız imkansız hale gelecek. Çok sevdiğim bu işte, hizmet alanımın daralmasının profesyonel olarak bana zarar vereceğini düşündüğüm için istifa kararı aldım." 
   Erdikler, dünya ligine çıkmaya hazırlanan çok sayıda Türk firması olduğunu ve kuracağı şirkette, bu firmalara uluslararası standartlarda yönetim, vergi müşavirliği gibi hizmetleri sunacağını kaydetti. 
   
   Yeni bir vizyon 
   Firmanın yeni Genel Müdürü Osman Dikbaş ise, Erdikler'den bir bayrak devraldığını belirterek şunları söyledi 
   "Geçtiğimiz yıl zorlu bir entegrasyon süreci yaşadık. Bu yıl en önemli hedefimiz müşterilerimize yeni ürünler sunmak. Örneğin, enflasyon muhasebesi konusunda yoğunlaşacağız. Ayrıca yurtdışına açılmaya çalışan Türk girişimcilere, dünyadaki ofislerimizle ortak hareket ederek eğitim programları sunacağız, iş yapmak istedikleri ülkeyle ilgili rehberlik hizmeti vereceğiz." 
   
   
</TEXT>
</DOC>
