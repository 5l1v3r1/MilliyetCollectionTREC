<DOC>
<DOCNO> 186943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/yasam/yas04.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Peynirli sandviçe 7 mm. kaşar yeter 
</HEADLINE>
<TEXT>

   İngiliz Dr. Len Fisher, ideal bir 'peynirli sandviç' için hangi peynirin kaç milimetre kalınlıkta kesilmesi gerektiğini, bilimsel bir şekilde saptadı 
      DIŞ HABERLER SERVİSİ 
   
   Bir İngiliz bilim adamı, ideal peynirli sandviçin formülünü açıkladı. Bristol Üniversitesi'nden Dr. Len Fisher, İngiliz Peynir Kurulu Komisyonu'nda yaptığı araştırmada, sandviç yedirdiği deneklerin burun deliğine özel bir cihaz yerleştirdi. 
   Dr. Fisher, bu cihazla, peynirli sandviç yendiğinde, deneklerin burunlarının arka kısmında bulunan ve tat alma duyusunu sağlayan bölgedeki aromaların yoğunluğunu ölçtü. MS - Nose MS - Burun adlı alet, her nefesin içindeki peynir aromasını analiz ederek, hangi peynirin hangi yoğunlukta ne kadar tat verdiğini hesapladı. 
   
   İşte o formül 
   Dr. Fisher, ilk başta peynir miktarı artırıldıkça alınan tadın da arttığını belirlese de, belli bir noktadan sonra peynir ne kadar çoğaltılsa da, alınan tadın etkilenmediği gördü. Fisher, bu deneyin sonunda, her peynir için ayrı bir doyma noktası olduğunu ve ideal aromayı yakalamak için her peynirden farklı kalınlıkta kullanmak gerektiğini buldu. Buna göre, ideal bir peynirli sandviç için 7 milimetre mm. kalınlığında kaşar peyniri, 5 mm. çeşir peyniri, 4.5 mm. beyaz peynir, 3 mm. yarı yumuşak küflü peynir, 2.8 mm. çedar peyniri ve 2.5 mm. eski kaşar kullanmak gerekiyor. 
   Araştırmanın sonucunu "Peynirli Sandviçte Peynirin Doyma Noktası" adlı bir raporda açıklayan Fisher, sandviçe bu kalınlıkların üstünde peynir koymanın alınan peynir tadını artırmadığını, ancak çikolata, şeker gibi yiyeceklerde miktar arttıkça, alınan tadın da arttığını söyledi. 
   
   
</TEXT>
</DOC>
