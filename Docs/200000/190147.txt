<DOC>
<DOCNO> 190147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/soneko05.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirmeden devletin kasanına 176.5 milyon dolar girdi... 
</HEADLINE>
<TEXT>

     Hükümetin büyük önem verdiği özelleştirmede, Ekim ayı ortasına kadar 211 milyon 882 bin dolarlık uygulama gerçekleştirildi. 
     Bu yılki özelleştirmelerden tahsil edilen tutar ise 97 milyon 754 bin dolar oldu. Geçmiş yıl taksitlerinden de 78 milyon 774 bin dolar Özelleştirme İdaresi'nin kasasına girerken, toplam tahsilat 176 milyon 529 bin doları buldu. 
     Öte yandan, bu yıl şimdiye kadar gerçekleştirilen özelleştirmelerde en yüksek ihale 40 milyon dolar ile Eti Gümüş oldu. Bu ihale halen Sağlık Bakanlığı iznini bekliyor. 
     İkinci en yüksek tutarlı ihale 24.3 milyon dolarlık bedelle Kuşadası Limanı ihalesi olurken, 3'üncü büyük ihale ise 22.4 milyon dolar ile Trabzon Limanı olarak belirlendi. 
     
     İMKB'DE SATIŞLAR 
     Bu arada, ÖİB Eylül ve Ekim aylarında İstanbul Menkul Kıymetler Borsası'nda İMKB yaptığı satışlarla 36 milyon 518 bin dolarlık gelir elde etti. 
     Borsa'da ÖİB'nin İş C'deki yüzde 0.09, Arçelik'teki yüzde 1.37, Tofaş'taki yüzde 2.18, Ünye Çimento'daki yüzde 0.02 oranındaki hisselerinin satışı gerçekleştirildi. 
     
     PETKİM VE SEKA AKDENİZ İHALELERİ 
     Bu arada, ÖİB yetkilileri, bu yıl gerçekleştirilen ancak iptal edilen Petkim ve Seka Akdeniz İşletmesi'nin ihale bedelleri konulduğunda bu yılki uygulamaların 926 milyon doları bulduğunu belirtirken, bunların iptali nedeniyle özelleştirme uygulamasının az görüldüğüne dikkat çekiyor. 
     Yetkililer, buna karşılık gerçekleştirilecek Tüpraş ve TEKEL özelleştirmeleri ile 4 milyar dolarlık hedefin yakalanacağını, iptal edilen ihalelerin de yenilerek, gecikme olsa da bunların özelleştirmesinin gerçekleştirileceğini vurguluyor. 
     
</TEXT>
</DOC>
