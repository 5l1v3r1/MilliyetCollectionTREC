<DOC>
<DOCNO> 151389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sonspo04.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Nouma abarttı... 
</HEADLINE>
<TEXT>

     Fransız yıldızın gol sonrası çirkin hareketi büyük tepki aldı. Golü attıktan sonra elini şortunun içine sokan Pascal'a en az iki maç ceza gelmesi bekleniyor. Menajer Engin ise olay için "Nouma'dır yapar" dedi. 
     
     DERBİYE GÖLGE DÜŞTÜ 

     Beşiktaş-Fenerbahçe derbisinde futbola Pascal Nouma gölgesi düştü. Siyah-beyazlı takım Fransız yıldızın ve Sergen'in golleriyle liderliğini sürdürürken Nouma'nın 'edepsiz' gol sevinci, büyük tepki aldı. Pascal, golü attıktan sonra önce formasının üstünü çıkardı. Sonra da elini şortunun içine sokup bir süre böyle kaldı. Nouma'nun yaptıkları gözlemciler Erdoğan Çamlıyurt ve Necdet Erdilek'in raporlarında da yerini buldu. 
     
     İKİ MAÇ CEZA YOLDA... 

     Disiplin Kurulu'nun bu raporlar doğrultusunda Fransız futbolcuya en az iki maç ceza vermesi bekleniyor. Pascal'ın çirkin sevinç gösterisinin ardından maç sonrası menajer Sinan Engin'in adeta bunu teşvik edici açıklamaları ise şok etkisi yaptı. Engin, "Nouma bu. Her şeyi yapar. Böyle seviniyor. Yapacak bir şey yok" yorumunda bulundu. Fenerbahçe İkinci Başkanı Nihat Özdemir ise olaya tepki gösterirken "İkaz etmek ya da ceza vermek kulübünüe düşer. Federasyon da harekete geçmeli. Çok yakışıksız bir hareketti" diye konuştu. 

     
</TEXT>
</DOC>
