<DOC>
<DOCNO> 165593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/soneko13.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK'dan bina açıklaması... 
</HEADLINE>
<TEXT>

     Sermaye Piyasası Kurulu SPK , Ankara ve İstanbul'daki yeni hizmet binalarının, ''devletin bir kurumundan başka bir kurumu için, ilgili Bakan ve Başbakanlık onay ve izniyle'' alındığını bildirdi. 
     SPK açıklamasında, ''gerek Ankara'da gerekse İstanbul'daki yeni binaların alımında, devletin çıkarları da gözetilerek, modernizasyon projesine, çağın ve sermaye piyasalarının gereklerine uygun yerler tercih edildi'' denildi. 
     SPK, son günlerde gündeme getirilen Kurul'un Ankara ve İstanbul'daki hizmet binalarıyla ilgili, yazılı bir açıklama yaptı. 
     SPK'nın temel görevlerini yerıne getirmesinde, bilişim teknolojilerinden en üst düzeyde faydalanması kaçınılmaz olduğu vurgulanan açıklamada, bu amaçla yaklaşık 2.5 yıl önce bilişim altyapısı ve mevzuatın AB',e uyumlaştırılması dahil modernizasyon projesi başlatıldığı hatırlatıldı. 
     Ayrıca yaşanan depremler ve bunun mevcut piyasa bilgilerine olası etkileri ile ABD'deki 11 Eylül saldırısı sonrasında yaşanan olaylar değerlendirilerek, İstanbul dışında konuşlandırılacak ve tüm şirket ve borsa bilgilerinin güvenli bir şekilde yedekleneceği İMKB ve Takasbank Afet Telafi Merkezi Disaster Center projesinin de başlatıldığı kaydedildi. 
     Bu sene sonunda bitirilmesi planlanan modernizasyon projeleri için, ''büyük kapasiteli sistemlerin kurulabileceği, yüksek hızlardaki iletişim altyapısının Türk Telekom aracılığı ile temin edilebileceği'' yerleşkeler ve binalara olan ihtiyaç olduğu ifade edilen açıklamada, Kurul'un şu anda hizmet verdiği mevcut binasının ne büyüklük ne de teknolojik altyapı olarak, bilgi sistemleri ve modernizasyon projesi için uygun olmadığı vurgulandı. 
     
     ANKARA'DAKİ HİZMET BİNASI 
     Açıklamaya göre bu çerçevede, İMKB Başkanlığı tarafından ilgili Devlet Bakanlığı ve Başbakanlık izni alınarak, söz konusu proje için oldukça müsait olan Türkiye İş Bankası'nın Ankara'daki Bilgi İşlem Merkezi binası, 30.7 trilyon liraya İMKB tarafından satın alındı. 
     Bu binanın İMKB, Takas ve Saklama Bankası, İstanbul Altın Borsası, Türkiye Sermaye Piyasası Aracı Kuruluşlar Birliği ve Merkezi Kayıt Kuruluşu tarafından, hem afet telafi merkezi hem de aynı zamanda ödenecek kira karşılığında SPK hizmet binası olarak kullanılacağı belirtildi. 
     
     İSTANBUL HİZMET BİNASI 
     Kurul'un Denetleme Dairesi ile diğer hizmet bölümlerinin bir kısmının sürekli olarak İstanbul'da görev yaptığı da hatırlatılan açıklamada, Ak Merkez'de yer alan İstanbul Temsilciliği'nin ise Kurum ihtiyaçlarını karşılayamaz hale geldiği ifade edildi. 
     Başta aracı kuruluşlar olmak üzere, İMKB, Altın Borsası gibi kuruluşların İstanbul'da yer aldığı gözönüne alındığında, İstanbul Temsilciliği'nin bilgisayar teknolojileri bağlantılarını Ankara'dan yapılmasına imkan sağlayacak teknolojiye sahip bir binaya taşınması zorunluluğunun gündeme geldiği kaydedildi. 
     Bu nedenle yeni hizmet binası arayışına girildiği ve öncelikle kamuya ait taşınmazlarla bu ihtiyacın karşılanmasının tercih edildiği ifade edilen açıklamada, Tasarruf Mevduatı Sigorta Fonu TMSF ile yapılan görüşmeler sonucunda, Süzer Plaza'nın zemininde halen Kurul'un İstanbul Temzsilciliği ve Merkezi Kayıt Kuruluşu tarafından kullanılan taşınmazın tespit edildiği kaydedildi. 
     3 bin 934 metrekarelik kullanım alanı olan bodrum kat 1.5 kat ofis bölümlerinin, TMSF'den yani bir devlet kuruluşundan, ilgili Devlet Bakanlığı ve Başbakanlığın gerekli onayları alınarak, 17.5 trilyon liraya 12 Ağustos 2002 tarihinde satın alındığı hatırlatıldı. 
     Satınalma bedelinin, yasal kesintilerden mahsup edilmek üzere İMKB'den alındığı belirtilen açıklamada, alınan bu binanın ofis alanlarından 940 metrekarelik bölümünün ise 1 Kasım 2002 tarihinden itibaren aylık 10 milyar lira kira ile Merkezi Kayıt Kuruluşu'na kiraya verildiği belirtildi. 
     
     ESKİ HİZMET BİNALARIN SATIŞI 
     Açıklamaya göre SPK'nın Ankara'daki binası ise 5.5 milyon dolar karşılığı Türk Lirası ekspertiz değeriyle, Kamu İhale Kurumu'na satıldı. İstanbul'daki bina 2 milyon dolar karşılığı Türk Lirası'na ihaleye çıkarılırken, satış süreci devam ediyor. 
     ''Burada devletin bir kurumundan başka bir kurumu için, ilgili Bakan ve Başbakanlık onay ve izni ile alınan binalar söz konusudur'' denilen açıklamada, gerek Ankara'da gerekse İstanbul'daki yeni binaların alımında devletin çıkarları da gözetilerek, yaklaşık 2.5 yıldır dışarıdan herhangi bir hizmet almadan gerçekleştirilmekte olan modernizayon projesine, çağın ve sermaye piyasalarının gereklerine uygun yerlerin tercih edildiği vurgulandı. 
     
     KURUL'UN GELİR VE HARCAMALARI 
     Bu arada SPK'nın harcamalarını kendi öz gelirleri ile karşıladığı vurgulanan açıklamada, toplanan gelirler ve harcamaların, yürürlükteki mevcut mali mevzuat ve tasarruf genelgeleri dahil diğer tüm düzenlemelere uygun olarak gerçekleştirildiği ifade edildi. 
     Harcamaların denetiminin ise hem iç denetim grubunca hem de Başbakanlık Müfettişi, Yüksek Denetleme Kurulu Uzmanı ve Maliye Müfettişinden oluşan bir heyet tarafından yapıldığı ve hesapların Bakanlar Kurulu'nca onaylandığı hatırlatıldı. 
     SPK Başkanı Doğan Cansızlar'ın seyahatlerinin de, Başbakanlığın izni ve onayı çerçevesinde gerçekleştirildiği vurgulanan açıklamada, harcamaların, Harcırah Kanunu ve diğer mevzuat çerçevesinde SPK'nın kendi bütçesinde yer alan ödeneklerden yapıldığı kaydedildi. 
     Öte yandan açıklamada, SPK'nın bina alımları ve teçhiz edilmesinin, tamamen piyasa ve hizmet gerekleri doğrultusunda, yasal çerçeve içinde yapılması, Kurul'un her türlü harcamasının kamu denetimine tabi olmasına rağmen, son zamanlarda basında bazı mesnetsiz yayınlar yapılarak, kamuoyunun yanlış yönlendirilmeye çalışıldığı savunuldu. 
     
</TEXT>
</DOC>
