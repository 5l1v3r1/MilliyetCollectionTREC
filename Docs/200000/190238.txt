<DOC>
<DOCNO> 190238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sontur13.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Partili kadın milletvekillerinden Sezer'e tepki... 
</HEADLINE>
<TEXT>

     Devlet Bakanı Güldal Akşit, Cumhurbaşkanı Ahmet Necdet Sezer'in 29 Ekim Cumhuriyet Bayramı dolayısıyla Çankaya Köşkü'nde vereceği resepsiyona o tarihte yurtdışında olacağı için katılamayacağını bildirdi. 
     AK Parti'ye mensup kadın milletvekilleri, Güldal Akşit'in başkanlığında, TBMM Adalet Komisyonu'nda tartışılmakta olan Türk Ceza Kanunu'nda yapılacak değişiklere ilişkin bir rapor hazırlamak üzere Kadının Statüsü ve Sorunları Genel Müdürlüğü Salonu'nda biraraya geldiler. 
     Toplantıdan önce gazeteciler, Akşit ve diğer kadın milletvekillerine, ''Cumhurbaşkanı Sezer'in 29 Ekim'de vereceği resepsiyona AK Partili milletvekillerini eşleri ile birlikte davet etmemesine ilişkin eleştirileri'' hatırlatarak, resepsiyona katılıp katılmayacaklarını sordu. 
     Akşit, 29 Ekim'de programı nedeniyle yurtdışında bulunacağını belirterek, resepsiyona katılamayacağını söyledi. 
     Daha evvelki resepsiyonlarda mümkün olanlara eşiyle katıldığını, bazılarına ise katılamadığını ifade eden Akşit, şunları kaydetti 
     ''Katılacağım, katılmayacağım diye bir görüş beyan etmiyorum. Çünkü devletin en tepesindeki Sayın Cumhurbaşkanı'nın resepsiyonudur. Burada olsaydım katılırdım, ama bana henüz davetiye ulaşmadı. Tahmin ediyorum bir gecikme var. Bunu konuşmak bile gereksiz, devletin resepsiyonu olarak bakmak gerekir. Protesto gibi bir düşüncem de yok açıkçası. Burada olmadığım için katılamayacağım. Burada olsaydım eşimle katılırdım.'' Toplantıya katılan AK Parti Adana Milletvekili Ayhan Zeynep Tekin ise aynı soruya şöyle yanıt verdi 
     ''Ev sahibi Cumhurbaşkanıdır. Ev sahibinin inisiyatifinde olan bir olaydır. Kendileri nasıl takdir ederlerse öyle olacaktır. Ben 29 Ekim'i seçim bölgemde geçireceğim için resepsiyona katılamayacağım, ancak davetiyemi aldım teşekkür ediyorum. Seçim bölgeme gitmesem elbette giderdim.'' 
     
     ''O MAKAMIN YAPMAMASI GEREKEN BİR ŞEY...'' 
     AK Parti Gaziantep İstanbul milletvekili Fatma Şahin ise bu konuda daha önce açıklama yaptığını belirterek, sürekli konuşulmasına ve sorulmasına da karşı olduğunu söyledi. 
     Resepsiyona katılıp katılmama konusunda henüz karar vermediğini ifade eden Şahin, ''partisine mensup milletvekillerinin eşlerinin davet edilmemesi'' ile ilgili olarak ''Cumhurbaşkanının, o makamın yapmaması gereken bir şey diye düşünüyorum'' dedi. 
     AK Parti İstanbul milletvekili Nimet Çubukçu da Parlamento'yu oluşturan her iki parti milletvekillerinin milletin temsilcileri olduğunu belirterek, ''Milletin temsilcileri olması sıfatıyla davet edildikleri bir yerde, davetin tümüyle eşsiz olmasını nezaket kurallarına daha uygun bulabileceğini'' kaydetti. 
     
     ''EŞİTSİZ MUAMELEYİ DOĞRU BULMUYORUM'' 
     ''CHP ile AK Parti arasında bu şekilde bir ayırım yapılmasını hoş karşılamadığını'' ifade eden Çubukçu, görüşlerini şöyle dile getirdi 
     ''Her şeyden önce Cumhuriyet Bayramı hepimizin bayramı, hepimizin kutlamaya hakkı var diye düşünüyorum. Hiç ayırım yapılmamış olması tercih edilen bir durum olurdu. Dolayısıyla cumhuriyetin bayramının kutlanması da, cumhuriyete sahip çıkmak da hepimizin görevi. Hepimizin gösterdiği hassasiyetin de böyle anlaşılması gerektiğini düşünüyorum. Biz milleti temsil ediyoruz. Milletvekillerini seçmiş insanlara karşı yapılmış bir saygısızlık olarak düşünüyorum, doğru bulmuyorum. Türk toplumunun temsilcisi olduğumuza göre ve toplumu değiştiremediğimize göre, vatandaşlar arasında nasıl bir eşitsiz muamele yapmak doğru değil ise tarafsız bir makamda bulunan Cumhurbaşkanımızın böyle eşitsiz bir muamele yapmasını doğru bulmuyorum. Katılıp katılmamayı düşünüyorum, henüz karar vermedim.'' AK Parti Afyon milletvekili Reyhan Balandı ise Cumhurbaşkanı Sezer'in ev sahibi olarak ne düşündüğünü bilemediğini ve resepsiyona eşi ile birlikte katılacağını kaydetti. 
     
</TEXT>
</DOC>
