<DOC>
<DOCNO> 190017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/guncel/gun01.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Grafitinin faturası 
</HEADLINE>
<TEXT>

   Tren istasyonuna grafiti yapan iki gence verilen 1 yıl hapis cezası, 95 milyon para cezasına çevrildi. Gençler, Demiryolları'na da 288 milyon TL ödeyecek 
      ŞÜKRAN ÖZÇAKMAK AHU COŞKUN İstanbul 

   
   İki yıl önce lise öğrencisiyken Bakırköy Florya'da tren istasyonu duvarlarına grafitiyle yazı yazarken, Demiryolları'nın güvenlik görevlileri tarafından yakalanıp adli makamlara teslim edilen Fatih Benli 19 ve Ferhat Aykanat'ın 18 davası sonuçlandı. Bakırköy 5. Sulh Ceza Mahkemesi'ndeki davada, duvara yazılan yazıların eylem, işaretlerin ise siyasi nitelik içermediği kanaatine varıldı. Mahkeme, gençleri önce bir yıl hapis ve 200 milyon lira da para cezasına çarptırdı. 
   
   TAZMİNAT ÖDEYECEKLER 
   Suç tarihinde yaşları küçük olan gençlerin cezaları yapılan çeşitli indirimlerle 1 ay 10 güne düşürüldü. Bu ceza da 94 milyon 880 bin lira paraya çevrildi. Gençlerin sabıkasız olduklarını göz önünde bulunduran ve bir daha aynı suçu işlemeyeceklerine kanaat getiren mahkeme, para cezasını da erteledi. Demiryolları, duvarı kirlettikleri ve kurumu zarara uğrattıkları gerekçesiyle gençlerden 2 milyar 791 bin lira tazminat talep ediyordu. Bu talebi fazla bulan mahkeme, 288 milyon lira tazminat ödenmesine karar verdi. Gençler, bu parayı yasal faiziyle ödemek zorunda. 
   
   'KARARA ŞAŞIRMADIK' 
   Karara çok üzüldüklerini ancak şaşırmadıklarını söyleyen gençler, "Demiryollarının güvenlik görevlileri de, polis de bizi sorgularken, 'Duvara yazı yazmanızı kim istedi ', 'Sizi kim örgütlüyor ' gibi sorular sorarak dayak attılar. Biz, grafitinin sanat olduğunu anlattık ama siyasi suç işlemiş gibi muamele görmüştük" dedi. 
   
   
   
</TEXT>
</DOC>
