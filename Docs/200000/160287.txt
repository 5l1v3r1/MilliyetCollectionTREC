<DOC>
<DOCNO> 160287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/spor/bbas.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa Çınar Lisesi, Brezilya’daki Dünya Basketbol Şampiyonası’nda sözünü tuttu, zirveye çıktı 
</HEADLINE>
<TEXT>
ALTIN ÇOCUKLAR 
İspanya ile nefes kesen bir final maçı oynayan liseli sporcularımız, son saniye basketiyle mutlu sona ulaştı, 20 ülkeyi geride bıraktı 
     Tarihi bir zafer 
     TÜRKİYE birincisi olarak Brezilya’da düzenlenen Dünya Liserlerarası Basketbol Şampiyonası’na katılan Bursa Çınar Lisesi Erkek Basketbol Takımı, finalde İspanya’yı 78 - 77’lik skorla yenerek, Dünya Şampiyonu oldu. 20 ülkenin katıldığı şampiyonada rakiplerini gölgede bırakan Çınar Lisesi erkek takımı, tarihe altın harflerle yazılacak bir zafere ulaşmayı başardı. 
     
     Durduramadılar 
     25 Mayıs’ta başlayan şampiyonanın grup maçlarında Çek Cumhuriyeti, Hırvatistan, Finlandiya ve Avusturya takımlarını yenerek çeyrek finale yükselen Türkiye temsilcisi, çeyrek finalde İsrail’i, yarı finalde de Belçika ekibini eleyerek finale yükseldi. Finalde İspanyollar’ı son dakika basketiyle aşan Bursa Çınar Lisesi, müthiş zaferiyle hepimizi gururlandırdı. 
     
     Son anda gittiler 
     BURSA Çınar Lisesi Erkek Basketbol Takımı’nın, gidiş - dönüş ve konaklamasıyla ilgili ihaleye, sadece 1 firmanın katılması nedeniyle iptal yoluna gidilmişti. Brezilya’ya gitme umudunu yitiren temsilcimizin imdadına AK Parti Grup Başkanvekili Faruk Çelik yetişmişti. Çelik’in durumu Başbakan Tayyip Erdoğan’a iletmesi üzerine, kafilenin masraflarını devlet karşılamıştı. 
     

</TEXT>
</DOC>
