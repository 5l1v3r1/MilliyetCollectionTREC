<DOC>
<DOCNO> 179240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/guncel/gun01.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir günde 561 uçak iniş kalkış yaptı 
</HEADLINE>
<TEXT>

   Yazın son günlerinde tatil için Türkiye'ye gelenlerin dönüş çilesi başladı. 29 Ağustos'ta iç ve dış hatlarda 36 bin 190 yolcu giriş ve çıkış yaptı 
      SİNAN TOROS İstanbul 

   
   Tatillerini tamamlayıp dönüşe geçen gurbetçiler, Atatürk Havalimanı'nda büyük yoğunluğa neden oluyor. Devlet Hava Meydanları İşletmesi DHMİ Atatürk Havalimanı Başmüdürü Kemal Ünlü'nün "Son dört yılın en yoğun ağustosu" dediği havalimanında, uçak trafiğinin en yoğun olduğu gün 29 Ağustos'ta yaşandı. Toplam 561 uçağın iniş ve kalkış yaptığı 29 Ağustos'ta, iç ve dış hatlarda 36 bin 190 yolcu giriş ve çıkış yaptı. Geçtiğimiz dönemlerde 3, dakikada bir uçak iniş-kalkışının gerçekleştiği havalimanında ağustos ayı içerisinde bu oran 2.75 dakikaya indi. Yoğunluk nedeniyle havalimanında özellikle pasaport kontrol bankolarında uzun kuyruklar oluşurken, güvenlik görevlileri izdiham yaşanmasını önlemek için tedbirlerini artırdı. 
   
   Havaalanı Palace 
   Atatürk Havalimanı Dış Hatlar Terminali uçağını kaçıran ya da uçuşundan çok önce terminale gelen yolcular için adeta bir konaklama tesisi haline geldi. Özellikle oturma gruplarında ayakkabılarını çıkararak uzanıp yatanlar, çoluk çocuk ailece uyuyanlar ile günlerce havalimanında mahsur kalan yolcular ilginç görüntüler oluşturuyor. 
   Bütün ihtiyaçlarını burada gideren bu tür yolcular herkesin dikkatini çekiyor. Bu yolculara dün tatil için Türkiye'yi seçen İngiliz grup da katıldı. İngiliz kızlar, uçaklarını beklerken, yerlere yatarak uyumaya çalıştılar. 
   
   İzincilerin çileli dönüşü    Kapıkule ve İpsala gümrük kapılarında 10 kilometreyi bulan kuyruklar oluşunca, izinciler sıkıntılı anlar yaşadı. Saatlerce çoluk çocuk sıcakta çile çekenler, Ulaştırma Bakanı Binali Yıldırım'ın devreye girmesiyle nefes aldı. Yıldırım, Edirne'de Bulgar yetkililerle görüşerek sorunun çözüme kavuşmasını sağlayınca, kuyruklar eridi. Edirne Gümrükleri Başmüdürlüğü yetkilileri, son 5 günde Kapıkule'den 11 bin 289, İpsala'dan ise 9 bin 915 aracın çıkış işleminin yapıldığını söyledi. Bakanların görüşmesinden sonra Bulgaristan gümrüğü, giriş peronlarının bir bölümünü çıkış için yeniden düzenledi. Kapıkule'de de iki ülke arasında tek noktadan yapılan çıkışlar iki noktaya çıkarıldı. Çeşme Limanı'ndan da izincilerin yoğun çıkışı sürdü. Feribotların hepsi 3 - 4 saat rötarla hareket etti. Ankara, Samsun, ve Çeşme feribotlarının yanı sıra Ulaştırma Bakanı Binali Yıldırım'ın oğlu Erkan Yıldırım'ın onarımı tamamlanan "Derin Deniz" adlı feribotu da seferlere katıldı. 
   
   
</TEXT>
</DOC>
