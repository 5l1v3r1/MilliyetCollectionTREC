<DOC>
<DOCNO> 175041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/soneko35.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Babacan Üç yıllık bütçe uygulamasını getiriyoruz 
</HEADLINE>
<TEXT>

     Devlet Bakanı Ali Babacan, ''Bugün makro ekonomik göstergeler bir bahar havasına işaret etse de bizler asla rehavete kapılmayacağız'' şeklinde konuştu. Bakan Babacan, Türkiye'de ilk kez üç yıllık bütçe uygulaması getireceklerini belirterek, "sadece bir yıllık değil, üç yıllık bütçeler yapılacak" dedi. 
     Babacan, Türkiye Bankalar Birliği Başkanı Ersin Özince'nin ev sahipliğinde gerçekleştirilen toplantının basına açık olarak gerçekleştirilen açılışında yaptığı konuşmada, ekonomide üst üste çok olumlu gelişmeler yaşandığını vurguladı. 
     Bugüne kadar siyasetçilerin becerisizlikleri, ihmalleri ve çeşitli derecelerdeki yolsuzlukları nedeniyle ekonominin tükenme noktasına geldiğini ve makro ekonomik göstergelerin bozulduğunu ifade eden Babacan, şöyle devam etti 
     ''Türkiye adeta uçurumun kenarına getirilmiştir. Bu fotoğrafı düzeltmeye başlamak için en gerekli unsurlar güven, kararlılık ve cesarettir. Hükümetimiz bu konuda gerek seçim öncesinde, gerek seçim sonrasında başarılı bir sınav vermiştir. Hem yurtiçinde hem de yurtdışında her hükümete nasip olmayan bir güvene sahip olduk. Bu güven 9 aylık sürede artış da gösterdi. Bunu siyasete değil, bağımsız kuruluşların anketlerine dayanarak söylemekteyim.'' Ali Babacan, asıl üzerinde durulması gereken noktanın kararlılık olduğunu dile getirerek, hükümetin bu konuda yüksek bir performans ortaya koyduğunu, kararlılık faktörüne çok sık vurgu yaptığını söyledi. 
     Hükümetin kararlılık faktöründen asla taviz vermediğini, popülist yaklaşımlardan uzak durduğunu kaydeden Babacan, ''Popülist uygulamalarla sosyal kaygıları asla birbirine karıştırmamak gerekir. Bugün makro ekonomik göstergeler bir bahar havasına işaret etse de bizler asla rehavete kapılmayacağız. Kararlılığımız ilk günkü gibi devam etmektedir ve edecektir'' diye konuştu. 
     Babacan, kararlığın yitirilmeye ve tavizler verilmeye başlandığı anda Türkiye'nin kaybedeceğini belirterek, ''Ülkemizin yeni kayıplara tahammülünün olmadığını sizler de bizim gibi iyi biliyorsunuz'' dedi. 
     Hükümetin başarısının arkasında yatan üçüncü unsurun da cesaret olduğuna işaret eden Babacan, ''Kararlarımızı alırken Türkiye için en uygun, en doğrusu neyse onu yapmayı hedefliyoruz. Hiçbir gruba, hiçbir kesime karşı diyet borcumuz olmadı. Herkesin haklarını adil ve eşitlikçi biçimde teslim etme amacındayız'' dedi. 
     
     ''KAYAN PENCERE UYGULAMASINI GETİRDİK'' 

     Türkiye'nin artık kısa dönemli hedefler belirlemeyi aşmak zorunda olduğunu vurgulayan Babacan, ülkede önümüzdeki 5 yıl, 10 yıl hatta 50 yılın hedeflerinin belirlenerek, şu andaki politikaların bu hedeflere göre belirlenmesinin gerekli olduğunu söyledi. 
     Babacan, ''Çocuklarımız ve torunlarımız için nasıl bir Türkiye istediğimizi şimdiden planlamaktayız. Sizlerin katkılarını almak bizler için vazgeçilmezdir'' dedi. 
     İçeriği şu anda tamamlanmış olan yeni Kamu Mali Yönetim ve Kontrol Yasa Tasarısı'nın açılır açılmaz Meclis'e sunulacağını bildiren Babacan, şunları kaydetti 
     ''Üç yıllık bütçe uygulamasını getiriyoruz. Türkiye'de ilk defa... Bundan sonra maliye politikalarımızı belirlerken kısa vadeli, sadece bir yıllık değil, üç yıllık bütçeler yapılacak ve bu üç yıllık bütçeler kayan pencere uygulamasıyla her yıl, önümüzdeki üç yılı kapsayacak şekilde düzenlenecektir.'' 

     
</TEXT>
</DOC>
