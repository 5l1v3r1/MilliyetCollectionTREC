<DOC>
<DOCNO> 189911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko42.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İşverene vizesiz Avrupa yolunda önemli karar... 
</HEADLINE>
<TEXT>

     Avrupa-Türkiye Araştırmalar Enstitüsü Direktörü Doç. Dr. Harun Gümrükçü, Avrupa Birliği AB Adalet Divanı'nın, yarın, bir Türk işadamının, vizenin kaldırılması amacıyla başvurduğu Atabay-Şahin davasına ilişkin kararı vereceğini, bunun da Türk işvereni için önemli bir karar olduğunu söyledi. 
     Türkiye Genç İşadamları TÜGİAD Ankara Şubesi yönetimi tarafından düzenlenen sohbet toplantısında konuşan Doç. Dr. Harun Gümrükçü, AB'ye üye ülkelerle iş yapan Türk işadamlarına vize uygulamasına gerek olmadığı tezini savunarak, Adalet Divanı'nın yarın vereceği karar sonrasında, Türk işvereninin, üye ülkelerle iş yaparken vize alınmaması gerektiği gerekçesiyle, Adalet Divanı'na dava açabileceklerini ileri sürdü. 
     Hizmet sektöründeki Türk işverenin, AB üyesi ülkelerde çalışan personeline sınırlamalar getirilmemesi gerektiğini belirten Gümrükçü, yarın çıkacak karar sonrasında, Türk işvereninin mevcut haklarının, geriye doğru kötüleştirilemeyeceğini de ifade etti. 
     
     ALMANYA BÜYÜKELÇİLİĞİ ÖNÜNDEKİ VİZE KUYRUĞU... 
     Türkiye'den gelerek, AB üyesi bir ülkede hizmet sunmak isteyen kişilere vizenin kaldırılması gerektiğini ifade eden Gümrükçü, Almanya Büyükelçiliği önünde son günlerdeki vize kuyruğuna da dikkat çekerek, AB vatandaşıyla evli bir üçüncü ülke vatandaşının vize alma zorunluluğunun hukuken olmadığını, bu türden kişilerin, evli olduklarını gösteren belgeyi AB sınırında göstermelerinin yeterli olacağını söyledi. 
     Gümrükçü, örneğin eşi Alman vatandaşı olmasına rağmen, tek başına Almanya'ya gidecek olan kişilerin ise vize almaları gerekmesi halinde vize parası vermelerinin gerekmediğini, bu parayı verenlerin ise Almanya Büyükelçiliği'ne 4 yıllık bir süre içinde başvuruda bulunarak, ödedikleri parayı geri alabileceklerini kaydetti. 
     
     AB'YE ALTERNATİF RAPORLAR HAZIRLANABİLİR... 
     Doç. Dr. Harun Gümrükçü, AB'nin, Türkiye'nin ev ödevlerini yapmadığına ilişkin raporlar hazırladığını da hatırlatarak, Türk uzmanların da, AB'nin Türkiye'ye karşı yükümlülüklerine yerine getirmediğine ilişkin alternatif raporlar hazırlama hakkının bulunduğunu, bu raporların, AB Komisyonu aracılığıyla uygulamaya da sokulabileceğini ileri sürdü. 
     Türkiye'nin, kendi çıkarına yönelik olarak, AB'nin mahkemelerine yeteri kadar başvuruda bulunmadığına dikkat çeken Gümrükçü, Türkiye'nin, esasen Gümrük Birliği'ne 1973 yılında geçtiğini, fakat 1974 yılında tekstil kısıtlamasının kaldırılmasına yönelik AB mahkemelerine başvuruda bulunmaması nedeniyle, önemli bir avantajını kaybettiğini söyledi. 
     Türkiye'de, yaklaşık 100 bin AB vatandaşının yaşadığına dikkat çeken Gümrükçü, bu rakamın, 2010 yılında 200 bine ulaşacağını da ifade etti. 
     
</TEXT>
</DOC>
