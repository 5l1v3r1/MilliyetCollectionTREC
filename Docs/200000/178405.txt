<DOC>
<DOCNO> 178405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sondun07.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kore Görüşmelerin geleceği ABD'ye bağlı... 
</HEADLINE>
<TEXT>

     Kuzey Kore, Çin'in başkenti Pekin'de başlayan nükleer programıyla ilgili görüşmelerin geleceğinin ABD'nin tutumuna bağlı olduğunu bildirdi. 
     Kuzey Kore Komünist Partisi ve yönetiminin resmi yayın organı Rodong Sinmun gazetesinde çıkan yorumda, görüşmelere katılan tüm tarafların kesin bir çözümün üretilmesine yardım etmek için sıkı çalışmaları gerektiği belirtildi. 
     Rodong Sinmun'un yorumunda, görüşmeler sırasında ABD'nin ''mantıksız isteklerde'' bulunmaması da istenerek, Kuzey Kore, Güney Kore, Çin, Japonya, Rusya ve ABD'nin katıldığı görüşmenin, Kuzey Kore'nin ''alçak gönüllülüğünün'' sonucu olduğu kaydedildi. 
     Gazete, tarafları, görüşmelerin kesin sonuçlar vermesi ve başarılı olması için bu fırsatı iyi kullanmaları konusunda da uyardı. 
     Kuzey Kore'nin nükleer silah programının ele alınacağı çok taraflı görüşmeler 3 gün sürecek. 
     Bu arada, Japonya da Kuzey Kore krizi için ''barışçı ve kapsamlı bir çözüm'' istediğini yineledi. 
     Dışişleri Bakanı Yoriko Kawaguchi, Tokyo'nun, Pekin'de yapılan çok taraflı görüşmeleri, tarafların görüşmelere devam edilmesi yönünde karar alması durumunda da başarılı olarak değerlendireceğini söyledi. 
     Japonya, Pyongyang'ın, Kuzey Kore ajanları tarafından kaçırılan Japonyalılar sorununu çözmesini, nükleer programından vazgeçmesini ve balistik füze programını durdurmasını istiyor. 
     
     SALDIRMAZLIK ANLAŞMASI İMZALANSIN 

     Kuzey Kore, Çin'in başkenti Pekin'de nükleer krize çözüm bulmak amacıyla başlayan görüşmelere rağmen, ABD'nin saldırmazlık anlaşması imzalaması talebini yineledi. 
     Kuzey'in resmi Rodong Sinmun gazetesi, ''ABD'nin yasal bağlayıcılığı olmayan yazılı bir güvenlik garantisiyle Pyongyang yönetimini nükleer caydırıcı gücünden vazgeçirmeye çalışmaması, ancak Kuzey Kore politikasını değiştirerek, saldırmazlık paktı imzalama niyetini ortaya koyması gerektiğini'' yazdı. 
     Washington yönetimi, yazılı güvenlik garantisinin mümkün olabileceğini, ancak kongrenin de onayını gerektiren bir anlaşmanın mümkün olmayacağını bildiriyor. 
     ABD, Kuzey Kore, Güney Kore, Japonya, Rusya ve Çin, Pekin'de Kuzey Kore nükleer krizine çözüm bulmak amacıyla görüşmelere başladı. 
     
</TEXT>
</DOC>
