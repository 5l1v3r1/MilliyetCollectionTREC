<DOC>
<DOCNO> 159764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sonspo09.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Samsun'a yedeklerle gidiyor... 
</HEADLINE>
<TEXT>

     Birinci Süper Futbol Ligi'nde 2002-2003 sezonunu şampiyon olarak kapatmayı garantileyen Beşiktaş'ın, son maçında Samsunspor karşısına as oyuncularından yoksun bir kadroyla çıkması bekleniyor. 
     2 kulüp arasında yürütülen görüşmelerin olumsuz sonuçlanarak, karşılaşmanın İstanbul'a alınmaması üzerine Beşiktaş Kulübü, deplasman maçına müsabaka günü gidilmesini kararlaştırırken, maçta da sezon boyunca çoğunlukla oynama fırsatı bulamayan futbolculara şans tanınacağı öğrenildi. 
     Siyah-beyazlı takımda Samsunspor maçı öncesi İlhan, Cordoba ve Sergen'in sakatlıklarının bulunduğu kaydedildi. 
     Beşiktaş'ın, şampiyonluğunu ilan ettiği Galatasaray maçının ardından İlhan Mansız'ın dizinde ödem oluştuğu, Cordoba'nın belinde spazm olduğu, Sergen'in de hafif sakatlığının bulunduğu kaydedildi. Bu futbolcuların Samsun'da oynamayacakları öğrenilirken, teknik heyetin sahaya yedek ağırlıklı bir kadro sürmesi bekleniyor. 
     
     İLHAN'IN SAKATLIĞI 
     Dizinde ödem bulunan İlhan Mansız'ın sakatlığı, A Milli Takım teknik heyetini de sıkıntıya soktu. 
     7 Haziran'da Slovakya, 11 Haziran'da da Makedonya ile 12. Avrupa Şampiyonası elemelerinde karşılaşacak milli takımın aday kadrosu yarın açıklanacak. İlhan'ın da büyük olasılıkla yer alacağı aday kadroda, milli futbolcunun sakatlığının kampta kontrol edileceği ve durumunun açıklık kazanacağı öğrenildi. 
     
</TEXT>
</DOC>
