<DOC>
<DOCNO> 150667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sondun04.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
IKDP "Musul'da güvenliğin sağlanması için ABD'ye yardım ediyoruz" 
</HEADLINE>
<TEXT>

     Irak Kürdistan Demokratik Partisi IKDP Sözcüsü Hoşyar Zebari, kendilerine bağlı güçlerin Kuzey Irak'taki Musul kentinde güvenliğin sağlanması için Amerikan askerlerine yardım ettiğini söyledi. 
     Zebari, partisinin karargah gibi kullandığı Selahaddin kentinde yaptığı açıklamada, Musul'da Amerikan askerlerine karşı hala belli oranda direniş olduğunu, bölgede Baas Partisi'nin militan üyeleri ve silahları olduğunu söyledi. 
     Saddam Hüseyin yönetiminin çok sayıdaki üst düzey yetkilisinin hala Musul'un Arap bölümünde olduğunu ileri süren Zebari, bunlardan bazılarının birkaç gün önce kentte görüldüğünü, hatta Saddam'ın üvey kardeşlerinden birinin Musul'da ele geçirildiğine dikkat çekti. 
     Musul'da ortamın hala gergin olduğunu ve Amerikan askerlerine yardım ettiklerini söyleyen Zebari, Musul'daki yağmalama ve yıkım hareketlerinden Peşmergelerin suçlanmasıyla ilgili olarak da ''kentteki yağma ve yıkımların bireysel olduğunu ve bunu kınadıklarını'' belirtti. 
     IKDP liderliğinin bu tip hareketlere göz yummayacağını da ifade eden Zebari, yağmalanan ve çalınan eşya ve araçların sahiplerine geri verilmesi için bir komisyon kurduklarını, ancak bunun çok zor bir süreç olduğunu kaydetti. 
     Zebari, nüfusunun çoğunluğu Arap olan Musul'daki etnik yapıyı bildiklerini de belirterek, ''Onların hisleri konusunda hassasız'' dedi. 
     Musul halkından Peşmergeleri işgalci olarak görmemesini de isteyen Zebari, ''Kimin vali ya da belediye başkanı olmasına karar vermedik. İdeali, Musul'un Arap ağırlıklı şehir meclisine sahip olması'' dedi. 
     





</TEXT>
</DOC>
