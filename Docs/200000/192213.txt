<DOC>
<DOCNO> 192213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/soneko12.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfensohn Irak'ın borçlarının üçte ikisi silinmeli 
</HEADLINE>
<TEXT>

     Dünya Bankası Başkanı James Wolfensohn, Irak'ın gerçek anlamda yeniden imarının yapılabilmesi için, 120 milyar doları bulduğu tahmin edilen dış borçlarının en azından üçte ikisinin silinmesi gerektiğini bildirdi. 
     Wolfensohn, Washington'daki Ulusal Basın Kulübü'nde yaptığı konuşmada, ''Irak'a dengesini bulması için gerçek bir şans tanınacaksa dış borçlarının önemli bir bölümünün affedilmesi gerektiğini'' söyledi. 
     Slobodan Miloşeviç yönetiminin devrilmesinden sonra eski Yugoslavya'nın dış borçlarının üçte ikisinin silindiğini hatırlatan Wolfensohn, Irak'a da aynı kolaylığın gösterilmesi gerektiğini savundu. 
     Wolfensohn, Irak'ın 19 Batılı sanayi ülkesinin oluşturduğu ''Paris Klübü''ne olan borcunun 40 milyar doları bulduğunu, başta Körfez Arap ülkeleri ve eski Sovyet ülkeleri olmak üzere diğer ülkelere toplam borcunun ise 80 milyar dolara ulaştığını ifade etti. 
     Irak'a dış borç kolaylıkları sağlanması için zengin ülkelerin oluşturduğu G-7 ülkeleri ve Paris Kulübü ülkeleri arasında müzakereler sürüyor. 
     
</TEXT>
</DOC>
