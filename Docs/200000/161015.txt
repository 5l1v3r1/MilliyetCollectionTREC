<DOC>
<DOCNO> 161015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/soneko38.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Ekonomik göstergeler yıllardır görülmeyen sinyaller veriyor 
</HEADLINE>
<TEXT>

     Devlet Bakanı ve Başbakan Yardımcısı Abdullatif Şener, ekonomik göstergelerin yıllardır görülmeyen sinyaller verdiğini söyledi. 
     Şener, ''1. Eskişehir Enternasyonal Sanayi ve Ticaret Ürünleri Fuarı''nın açılışında, geleceğin Türkiye için güzel günler gösterdiğini belirterek, Türkiye ekonomisinin olumlu gelişmeler kaydettiğini bildirdi. 
     İhracatta önemli artışlar yaşandığını, faiz oralarının gerilediğini, yıllardır Türkiye'nin tanımadığı bir kavram olan eksi enflasyonun açıklandığını ifade eden Şener, şöyle konuştu 
     ''İlk defa Mayıs ayı Toptan Eşya Fiyatları Endeksi TEFE eksi açıklanmıştır. Aylık enflasyonun eksi gösterdiği, faizlerin düştüğü, dış pazarların geliştiği, ihracat taleplerini arttığı bir Türkiye'de, ekonomi yönetimi işin nereye gittiğini görüp piyasaları düzenlemektedir.'' Şener, hükümetin temel hedeflerinden birinin yatırım ortamını iyileştirmek olduğunu belirterek, Türkiye'nin yatırım yapılan bir ülke olacağını, dünyanın dört bir yanındaki işadamlarının Türkiye'de yatırım yapacağını bildirdi. 
     Tüm mücadelelerinin refah düzeyi yüksek, milli geliri artmış bir Türkiye inşa etmek olduğunu ifade eden Şener, şöyle devam etti 
     ''Artık Türkiye'de krizleri ve ekonomi yönetmeyi bilen, ülkeyi uluslararası rekabette güçlü bir konuma taşıma kararlılığında olan bir iktidar vardır. Ekonomi her geçen gün iyiye gidiyor. Ekonomik göstergeler, yıllardır görülmeyen sinyaller vermektedir. Önümüzdeki aylarda büyük ekonomik gelişmeler yaşanacak. İmalat sanayinin kapasite kullanım oranı yüzde 75'i aştı. Son yıllar itibariyle imalat sanayiinde en yüksek kapasite kullanım oranını yaşıyoruz.'' 
     
     ''SON DERECE SEVİNDİRİCİ GELİŞMELER VAR'' 
     Şener, üreten ülkeyi inşa etmeyi temel görev olarak edindiklerine işaret ederek, ''Yatırım ortamını iyileştirilmesiyle ilgili genel bir projemiz var. Bununla ilgili düzenlemelerin bir kısmı yapıldı, yapılmakta olanlar da var. Bugün gecelik faizlerde 3 puanlık düşüş oldu. Sinyaller faizlerin düşmekte olduğunu gösteriyor. Bu gelişmeler son derece sevindirici'' diye konuştu. 
     Bu fuarın işadamlarını özendirmesi ve oluşturmaya çalıştıkları uygun yatırım ortamlarına sağlayacağı katkı açısından çok önemli olduğunu anlatan Şener, Eskişehir'deki örnek girişimin, olumlu beklentilerin iş dünyasına yansıma biçimi olduğunu kaydetti. 
     Başbakan Yardımcısı Abdüllatif Şener, daha sonra eski otogar binasında hizmete açılan fuarda bulunan 74 firmanın standında incelemelerde bulundu, işadamlarıyla sohbet etti. 
     
</TEXT>
</DOC>
