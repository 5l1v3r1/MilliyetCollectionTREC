<DOC>
<DOCNO> 175142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/siyaset/siy08.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'DSP'yi bölmeseydin' 
</HEADLINE>
<TEXT>

   Liderlere bir mektup yazarak yerel seçimlerde işbirliği isteyen İsmail Cem'in önerisine, Ecevit sıcak bakmadı 
      ANKARA Milliyet 

   
   YTP Genel Başkanı İsmail Cem, CHP Genel Başkanı Deniz Baykal, DSP Genel Başkanı Bülent Ecevit ve SHP Genel Başkanı Murat Karayalçın'a birer mektup yazarak, yerel seçimde işbirliği önerisinde bulundu. Cem, "Tarih önünde sorumluluk taşıdığımız görüşündeyim" dedi. Cem'e ilk yanıtı veren Ecevit ise, "Niyeti solda birleşme olsaydı 3 Kasım öncesi DSP'yi bölmezdi" yorumunu yaptı. 
   
   Hayati bir tercih 
   Cem, sol partilerin, yerel seçim öncesinde hayati bir tercihle karşı karşıya olduklarını savundu. AKP'nin yarattığı dengesizliği demokrasinin taşıyamayacağını öne süren Cem, şunları kaydetti 
   "Kullanılan oyların yüzde 34'ünü, toplam seçmeninse yüzde 25'ini almış bir parti TBMM'nin yüzde 66'sına egemen olabilmiştir. Şimdi aynı parti, yüzde 25 -30 oy toplayarak il merkezlerinin yüzde 80'inde belediyeleri alırsa, bu büyüyen dengesizliği taşımakta demokrasinin zorlanacağı açıktır." 
   
   İlk yanıt Ret 
   Cem, her seçim bölgesinde demokratik sol - sosyal demokrat kimlikli partilerden sadece birinin seçime katılması, diğerlerinin seçime katılmadan bu partiye destek vermeleri önerisinde bulundu. 
   Cem'in işbirliği önerisine sıcak bakmayan Ecevit ise sorular üzerine, "İşbirliği niyeti olsaydı, seçimlerin yaklaştığı bir zamanda DSP'yi ikiye bölmezdi" dedi. 
   
   
</TEXT>
</DOC>
