<DOC>
<DOCNO> 171709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/guncel/agun.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
KAPAN KAÇIYOR 
</HEADLINE>
<TEXT>

   Türkiye'de kapkaç ve yankesicilik olaylarında İstanbul ilk sırayı alırken, Sinoplu kapkaçla tanışmadı. İstanbul'da 1430 olayın faili belirlenemedi 
   ANKARA Milliyet 

   
   Türkiye'de bu yılın ilk altı ayında 6335 kapkaç ve yankesicilik olayı yaşandığı, bu olaylara karışan 2887 kişinin yakalandığı, 315 kişinin de arandığı bildirildi. İstanbul ilk sırayı alırken, söz konusu dönemde Sinop'ta kapkaç olayı yaşanmadı. 
   AA'nın derlemesine göre, İstanbul'da bu yılın ilk altı ayında 2303 olay yaşanırken, bu olaylara karıştığı belirlenen kişilerden 745'i yakalandı. 128 kişi aranırken, 1430 olayın faili belirlenemedi. 2001 ve 2002'de en fazla kapkaççılık ve yankesicilik suçunun da yine İstanbul'da işlendiği belirlendi. 
   2003'ün ilk yarısında yankesicilik ve kapkaççılıkta İstanbul'u izleyen illerse İzmir 1227 , Bursa 545 , Antalya 432 , Ankara 335 , Diyarbakır 261 , Gaziantep 181 , İçel 128 ve Adana 116 oldu. Sinop'taysa bu dönemde emniyete kapkaççılık ve yankesicilik olayı intikal etmedi. 
   Emniyet yetkilileri, kapkaççılıkla etkin mücadele ve mağduriyetlerin giderilmesi için vatandaşlara da görevler düştüğünü kaydetti. Faillerin kısa sürede yakalanması için eşk l bilgileri ve kaçış yönünün bilinmesinin önemli olduğuna işaret eden yetkililer, şu önerilerde bulundu 
   Can güvenliğinizi tehlikeye atıp direnmeyin. Soğukkanlı olun, paniğe kapılmayın. Eşyanızı çalan kişi veya kişileri eşk lini tarif edebilecek şekilde görmeye çalışın. Failler otomobil veya başka bir araçla kaçıyorsa plakasını, modelini, rengini, gidiş yönünü not alın. Olaydan sonra hemen 155 Polis İmdat'ı arayın. 
   
   1 - Çantası çarpıldı, ağır yaralandı    'Heykelci Teyze'ye ihanet ettiler    Türkiye'de kaldığı süre içerisinde sokak çocukları için gönüllü çalışmalara katılan Fransız heykeltıraş Christiane Chaponniere da kapkaççılara çarpıldı 
      SEMRA KARDEŞOĞLU İstanbul 

   
   Fransız heykeltıraş ve sanat tarihçisi Christiane Chaponniere için Cihangir'de sıradan bir gece yaşanıyordu. Eşiyle gittiği yemekten evlerine dönmek üzere yola çıkmışlardı. Arkalarından yaklaşan otomobili fark etmediler. Sürücünün yanında oturan adam usulca yaklaşıp 46 yaşındaki kadının omzundaki çantaya asıldı. 
   Chaponniere ne olduğunu anlamadı, bir süre yerde sürüklendi. Kapkaççılar süratle olay yerinden uzaklaştı. Kolları, dirsekleri parçalanmış, kırılan kaburga kemiklerinin etkisiyle göğsünde dayanılmaz acılar hissediyordu. 
   Kısa bir süre sonra gelen polislerin sorularına az bildiği Türkçesi ile "Ne olduğunu anlayamadığını" söylemeye çalışıyor, bir yandan da olayın şokuyla ağlıyordu. Ne kapkaççılar, ne de polisler onu tanıyordu. Eğer İstanbul'un sokakta çalışırken hayatları değişen çocuklarına kim olduğunu sorsalardı, onlar yanıtlardı "O bizim Fransız heykelci teyzemiz Christiane." 
   
   HEYKEL DERSİ VERMİŞTİ 
   Chaponniere, diplomat eşinin işi nedeniyle Tayland'dan Cezayir'e sayısız ülkede yaşadı. Dört çocuğunu sürekli değişen koşullar içinde büyütürken, farklı dinden, dilden adını bile zor telaffuz ettiği çocuklar ve yoksul insanlar için gönüllü çalışmalara katıldı. 
   Üç yıl önce İstanbul'a geldiklerinde yine zor koşullardaki çocuklar için ne yapacağını araştırdı. Sosyal Hizmetler İl Müdürlüğü'nün yetkilisi Abdullah Karatay ile tanıştıktan sonra, Beyoğlu 75. Yıl Çocuk ve Gençlik Merkezi'nde gönüllü çalışmalara başladı. 
   Hem bölgede oturan hem de daha önce sokakta çalışan çocuklara yönelik merkezde resim, heykel dersleri verdi, onlarla sergiler açtı. Mendil satan küçük kızlar tellere, çamura şekil vermeye başladı, onun gözetiminde. Girmeyi hayal bile edemeyecekleri salonlarda eserleri sergilendi. 
   10 Temmuz gecesi eşiyle bir yemekten dönen Chaponniere, iki kapkaççının saldırısına uğradı. Şans eseri daha ağır yara almadan kurtulan heykeltrıaşın iki kaburgası kırılmış, parçalanan kollarına dikişler atılmıştı. 
   Olayın şokunu atlatmak için eşiyle Fransa'ya giden Christiane, bu kez de bir restoranda otururken, otomobilinde bulunan çantalarını çaldırdı. 
   
   ANADOLU'YA GİDECEK 
   Vücudundaki ağrılara rağmen İstanbul'a döner dönmez yine Beyoğlu Çocuk Merkezi'nde küçüklere telden heykel yapımını öğreten Chaponniere, duygularını şöyle dile getirdi 
   "Bu olaylar her ülkede olabiliyor. Ben şunu görüyorum sanatla uğraşmaya başlayan çocukların şiddete eğilimleri azalıyor. Kendi potansiyelinin farkına varan insan, şiddet eğilimi gösteremez. Ütopik değilim ama küçük değişimlerle daha iyi bir dünyaya katkıda bulunulabilir. Önümüzdeki yıl amacım, Anadolu'daki köylere giderek buradaki çocuklarla resim, heykel çalışmaları yapmak." 
   
   
   2 - Hollandalı turisti 'tantana'ya getirdiler    Kavganın ortasında cüzdanı gitti    GÜRKAN AKGÜNEŞ İstanbul 

   Kumkapı'da, kavga ediyorlarmış gibi davranan bir grup, aralarına aldıkları Hollandalı turistin, içinde 550 euro ve kredi kartının bulunduğu cüzdanını çalarak kaçtı. 
   Tatil için İstanbul'a gelen Albert Johan Dijkman, eşi Hendrika Dijkman, oğlu Alexander ve arkadaşı Maria Regima Geerdimck'le birlikte dün Kumkapı'daki tarihi mek nları dolaştılar. Daha sonra Sultanahmet'e çıkmak isteyen Dijkman ailesi, Hemşeri Sokak'tan geçerken, kavga yapan bir grubun arasında kaldılar. Maria korkudan çığlık atarken, kavga eden grup ara sokaklara girerek, uzaklaştı. Hendrika Dijkman, Maria'yı sakinleştirmeye çalışırken, Albert Johan Dijkman arka cebinde bulunan cüzdanının çalındığını fark etti. 
   Kumkapı Polis Merkezi'ne giderek şik yette bulunan Dijkman ailesi, tercüman yardımıyla verdikleri ifadede, "Sabah otelden çıktık. Dolaşarak Sultanahmet'e gidiyorduk. Ara sokağa girdiğimizde önden beş, arkamızdan da beş kişilik grup geldi. Kavga etmeye başladılar. Ortada kaldık. Sonra cüzdanımın çalındığını fark ettim. İçinde kredi kartım ile 550 euro para vardı" dedi. 
   Polis merkezinden çıkışta korkusu gözlerinden okunan Maria, objektiflerden uzak durmaya çalışırken, Hendrika Dijkman, "Komşumuzun tavsiyesi üzerine Türkiye'ye ilk gelişimiz. İstanbul'a geleli bir gün oldu. Güzel bir tatil olacağını düşündük. Ama ikinci günümüzde bu olayla karşılaştığımız için çok üzüldük" diye konuştu. 
   Polis, turistin cüzdanını çalan kişilerin, yakalanması için çalışma başlattı. 
   
   3- İngiliz turiste saldırı    Önce bıçakladılar sonra soydular    MUSTAFA KURTARAN İstanbul 

      Beyoğlu'nda, beş kişinin saldırısına uğrayan İngiliz turist, bıçaklandıktan sonra parası gasp edildi. 
   Türkiye'ye önceki gün gelen İngiliz uyruklu Frank Mecid, arkadaşı ile birlikte Tarlabaşı Caddesi'nde otele dönmek üzere 23.30 sıralarında yürürken, yolları beş kişi tarafından kesildi. Bu kişiler, Mecid ve arkadaşından üzerlerindeki para ve kıymetli eşyaları vermelerini istediler. İngiliz turistlerin karşı koyması üzerine çıkan boğuşmada, saldırganlardan biri Mecid'i bacağından bıçakla yaraladı. Daha sonra Mecid'in üzerinde bulunan 600 euro ve altın zinciri alarak kayıplara karıştılar. 
   Vatandaşların ihbarı üzerine olay yerine gelen polis ekipleri tarafından Taksim İlkyardım Eğitim ve Araştırma Hastanesi'ne kaldırılan Mecid'in sağlık durumunun iyi olduğu bildirildi. 
   Saldırıların ardından alarma geçen polis, zanlıların yakalanması için geniş çaplı araştırma başlattı. 
   
   4- İsrailli turist zor kurtuldu    Tiner döküp yakacaklardı    İSTANBUL Milliyet 

   Tatilini geçirmek üzere İstanbul'a gelen İsraillli turiste, saldıran tinerci gençler, üzerine tiner dökerek yakmak istedi. 
   Beşiktaş'ta meydana gelen saldırıda, dolaşmaya çıkan İsrailli Gaey İsrael Litcher'in yolunu Kadırga Caddesi üzerinde bir grup tinerci genç kesti. Grup, Litcher'den para ve sigara vermesini istedi. Türkçe bilmediği için kendisinden ne istendiğini anlamayan Litcher, yoluna devam etmeye çalıştı. Bu duruma sinirlenen tinerciler, Litcher'in üzerine tiner döktükten sonra yakmakla tehdit ettiler. 
   Bu sırada devriye gezen polis ekibi, olaya müdahale etti. Polisi gören tinerci gençler kaçarken, zor durumdaki Litcher de kurtarıldı. Üzerindeki elbiseleri kullanılamayacak hale gelen talihsiz turistin yardımına duyarlı vatandaşlar yetişti. İnönü Stadı'nın altında bulunan BJK Store çalışanları, Litcher'e yeni bir elbise verdi. 
   Litcher, Karakola giderek saldırganlar hakkında şik yette bulundu. Polisin çalışmaları sonucu Murat Oruç zanlı olarak yakalandı. 
   
   
</TEXT>
</DOC>
