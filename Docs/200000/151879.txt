<DOC>
<DOCNO> 151879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sonspo11.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor'un başı sakatlıklarla dertte... 
</HEADLINE>
<TEXT>

     Elazığspor'da, Beşiktaş maçının hazırlıkları tüm hızıyla sürerken Erhan Namlı, Cem Beceren ve kaleci Kingston'un sakatlıklarının sürdüğü ve bu oyuncuların Beşiktaş maçına yetiştirilmeye çalışıldığı bildirildi. 
     Kulüp basın sözcüsü Faruk Çikoğlu, takımın dün yaptığı antrenman sonrasında teknik direktör Milorad Mitroviç ile 1.5 saat süren bir toplantı yaptıklarını belirterek, takımın moralinin yerinde olduğunu bildirdi. 
     Çikoğlu, sakat olan Erhan Namlı'nın tedavi için İzmir'e gönderildiğini ve bu oyuncunun dizinde hafif bir yırtığın belirlendiğini söyledi. 
     Başından aldığı darbe nedeniyle sakatlanan kaleci Kingston'un tedavisinin sürdüğünü kaydeden Çikoğlu, uzun zamandır kadroya giremeyen Kingston'un psikolojik anlamda da baskı altında olduğunu bildirdi. 
     Çikdoğlu, şöyle konuştu 
     ''Beşiktaş maçının hazırlıklarını günde çift antrenmanla sürdürüyoruz. Takımda, sakatlığı süren Erhan Namlı, Cem Beceren ve kaleci Kingston'ı maça yetiştirmeye çalışıyoruz. Büyük bir ihtimalle Erhan Namlı Beşiktaş maçında takımda yer alacak. Cem ile Kingston'un durumu ise teknik direktörün vereceği karar sonucunda belli olacak. Teknik direktör Milorad Mitroviç, Gaziantepspor ile olan sorunlarını giderdi ve Beşiktaş maçında takımın başında yer alacak.'' Çikoğlu, Beşiktaş maçının biletlerinin cuma günü satışa sunulacağını belirterek, bu maç için bilet fiyatlarının, kale arkası için 10, maraton tribünü için 15 ve kapalı tribün için ise 20 milyon lira olduğunu sözlerine ekledi. 
     





</TEXT>
</DOC>
