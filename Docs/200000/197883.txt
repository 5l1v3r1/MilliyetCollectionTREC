<DOC>
<DOCNO> 197883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/guncel/gun14.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da PKK'ya operasyon 
</HEADLINE>
<TEXT>

   
   İRAN Devrim Muhafızları Ordusu, ülkenin kuzeybatısındaki Batı Azerbaycan eyaletinin Selmas kenti civarında terör örgütü PKK üyelerine karşı geçen hafta perşembe günü bir operasyon düzenledi. 
   Iran News gazetesinin, Baztab internet sitesine dayanarak verdiği haberde, Devrim Muhafızları'ndan 60 askerin katıldığı operasyonda Selmas kenti yakınındaki "Dareh Piran" bölgesinin PKK unsurlarından temizlendiği belirtilirken, operasyonda tarafların can kaybı verip vermediğine ya da PKK üyelerinden tutuklanan olup olmadığına ilişkin ayrıntı verilmedi. Batı Azerbaycan eyaleti polis yetkilisi Albay Vali Salihi, üç gün önce yaptığı açıklamada, Mart ayından itibaren tutuklu bulunan yedi PKK üyesinin Türk yetkililere teslim edildiğini, PKK ile mücadeleyi yoğunlaştırmak için Türkiye sınırına üç yeni karakol kurulduğunu belirtmişti. 
   
   
</TEXT>
</DOC>
