<DOC>
<DOCNO> 197935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/yazar/guclu.html </URL>
<DATE> 2003/11/26/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Bakalım yemeği kim ısmarlayacak 
</HEADLINE>
<TEXT>

   
   Şeker Bayramı'na şeker gibi ihracat rakamıyla giriyoruz diyen Devlet Bakanı Kürşad Tüzmen, ihracatın 42 milyar dolar düzeyini aştığını söyledi. Bakan Tüzmen yıl sonu hedeflerinin 46 ile 48 milyar dolar arasında olacağını da sözlerine ekledi. 
   Ayda ortalama 3 milyar dolarlık ihracat gerçekleştirildiğine göre 48 milyar dolarlık hedefe ulaşılması zor değil. Ama Tüzmen'in bu konudaki öngörüleri mezun olduğu ODTÜ öğrencilerine çok inandırıcı gelmedi. 
   Bakan Tüzmen geçtiğimiz hafta ODTÜ'de gerçekleştirdiğimiz Genç Bakış'ta konuğumuz olmuş ve öğrenciler ile çok sıkı bir iddiaya girmişti. 
   Canlı yayın sırasında da tıpkı dün olduğu gibi yine Türkiye'nin ihracatta gerçekleştirdiği hamleleri anlatmış ve yıl sonu hedefinin 48 milyar dolar olduğunu açıklamıştı. Ama nedense bu rakam öğrencilere çok inandırıcı gelmedi. Bunun üzerine Bakan Tüzmen var mısınız iddiaya, dedi. Öğrenciler evet deyince de bu kez neyin üzerine iddiaya tutuşması tartışıldı ve ODTÜ yemekhanesinde birlikte yemek yemeye karar verildi. 
   Eğer ihracat tutarı yıl sonunda 48 milyar doları bulur ise öğrenciler Bakan Tüzmen'e yemek ısmarlayacaklar. Aksi durumda ise o anda salonu dolduran 600 kişiye Bakan Tüzmen ODTÜ'de yemek verecek, hem de özel mönüyle. 
   Yıl sonunu ben de merakla bekliyorum. Çünkü her iki durumda da k rlı çıkacağım. Hangi taraf kazanırsa kazansın onlarla birlikte ben de yemek yiyeceğim. Eminim çok keyifli de olacak. 
   Aslında ihracat rakamları ortada. Son aylarda aylık ortalama 4 milyar doların altına düşmemiş. Şimdi 42 milyar dolara ulaştığına göre yıl sonunda değil 48, 50 milyar dolara bile çıkabilir. Rakamlar bunu söylüyor. Ama nedense öğrenciler böylesi pembe tablolara inanmıyorlar. 
   Aslında en büyük sorun karşılıklı güvensizlik. Büyükler gençlere, gençler de büyüklere güvenmiyor. Her hafta üniversitelerde yaptığımız programlarda ortaya çıkan sonuç bu. 
   Bu güven bunalımının bir an önce atlatılması gerekiyor. Aslında büyükler bu konuda oldukça mesafe kaydettiler. Gençlere karşı daha hoş görülü ve daha sevecenler. Ama gençleri o noktaya getirmek sanki çok daha zaman alacak. 
   Genç Bakış'ta her programın sonunda konuklarımıza bir de karne veriyoruz. Özellikle politikacıların en fazla zorlandıkları ders güvenirlik. Bazen ağızlarıyla kuş tutsalar bile gençlerden geçer not almaları mümkün olmuyor. Çünkü gençler olaya önyargıyla yaklaşıyorlar. 
   Söylenen sözler, verilen rakamlar, konulan hedefler ne kadar gerçekçi olursa olsun onlar yine de bir gerekçe bulup olumsuz tavırlarını ortaya koyuyorlar. 
   Yıl sonu ihracat rakamını bir de bu yüzden dört gözle bekliyorum. Eğer 48 milyar doları bulur ise bu konuda kazanan sadece Türkiye ve Bakan Tüzmen olmayacak. Gençlerimizin devlet adamlarına ve politikacılara duydukları güven de tazelenmiş olacak. 
   Eminim ki gençlerimiz eleştiri ve yuhalama hakkını kullandıkları kadar, iddiayı kaybettiklerinde yanıldıklarını kabul etmeyi ve alkışlamayı da ihmal etmeyeceklerdir. 
   Özetin özeti Türkiye'nin bugün içerisinde bulunduğu sorunların belki de en önemlisi güven bunalımı. Hemen her konuda neredeyse kimse kimseye güvenmiyor. Son terör olaylarında polis ile medya arasında yaşanan gerginliğin temelinde de bu yatmıyor mu .. 
   
      
   
</TEXT>
</DOC>
