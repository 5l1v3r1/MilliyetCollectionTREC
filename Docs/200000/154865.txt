<DOC>
<DOCNO> 154865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sonspo06.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada derbiye doğru... 
</HEADLINE>
<TEXT>

     Basketbolda derbi maçı heyecanı yaşanırken, Fenerbahçe Kulübü Basketbol Şube Sorumlusu Murat Aşık, Galatasaray'ı eleyeceklerinden şüphe duymadığını söyledi. 
     Murat Aşık, bu sezon futbol takımının taraftarlarını üzdüğünü ifade ederek, ''Fenerbahçe taraftarı en son 6-0'lık Galatasaray maçında sevindi. O günden beri üzelen taraftarlarımızı, basketbol takımı güldürecek. Oyuncularıma çok inaniyorum. Galatasaray'ı eleyeceğimizden hiçbir şüphem yok'' diye konuştu. 
     Fenerbahçe-Galatasaray maçlarının çok farklı bir atmosferi olduğunu anlatan Aşık, ''Sutopu maçı, atletizm yarışması veya bugün bir horoz döğüşü de yaptırsanız, Fenerbahçe-Galatasaray adı varsa, hem tribünler, hem oyuncular, hem yöneticiler farklı bir atmosfere giriyor. Bu atmosferde daha sakin olan, sinirlerine hakim olabilen turu geçecek'' ifadelerini kullandı. 
     Murat Aşık, Galatasaray ile yaptıkları futbol maçlarının aksine bu maçta seyircilerin yarı yarıya olacağını vurgulayarak, ''Taraftarlarımızdan ricam, sadece takımlarını desteklesinler sahaya birşey atmasınlar. Küfüre hiç gerek yok. Nasıl futbol maçlarında hala tribünler doluyorsa, bu maçta taraftarların salonu duldurmasını istiyorum'' diyerek sözlerini tamamladı. 
     
     ÖZGÜL ''GERİDEN GELMEK DE KÖTÜ DEĞİL'' 
     Fenerbahçe Antrenörü Murat Özgül ise, seriye 1-0 geride olmalarının dezavantaj olduğunu belirterek, ''Ancak geriden gelmek de kötü değil. Fenerbahçe'nin bugünkü kadrosu, 3 maçı da kazanmaya elverişli'' dedi. 
     Galatasaray'ın tecrübeli oyunculardan kurulu bir takım olduğunu ifade eden Özgül, şöyle konuştu 
     ''Arda ve Muratcan gibi milli oyuncuları, 2 tane de iyi yabancıları var. Biz gençlerle mücadele edeceğiz. Onların sahaya koyacakları performans önemli. Şansa da ihtiyaç var. Sakatlıklar olmaması gerekiyor. Umarım, bütün işler yolunda gider biz de camiamıza arzu ettikleri play-off turunu kazandırırız.'' Takımın en hırslı oyuncusu Zaza'nın bu sezon biraz değiştiğini belirten Özgül, ''Artık rakip taraftarların kötü tezahüratlarını duymayıp, sadece iyi basketbol oynamaya çalışıyor. Bu sezon inişli çıkışlı oynadı. İnşallah Galatasaray maçlarında ön plana çıkar'' diye konuştu. 
     Murat Özgül, salon sporlarında nezaketin ön plana çıkması gerektiğini de kaydederek, ''Maçlara genç insanlar, aileler geliyor. Eğlenmek, iyi vakit geçirmek, kaybetseler bile iyi mücadele izlemek istiyorlar. Sahaya atılan tehlikeli maddeler, tribünde yaşanan olaylar bu insanları basketboldan uzaklaştırıyor. Bunların olmamasını arzu ediyoruz. Tribünler bizimle aynı frekansa gelmeli, salon sporunu izlediklerini unutmamalı'' dedi. 
     
</TEXT>
</DOC>
