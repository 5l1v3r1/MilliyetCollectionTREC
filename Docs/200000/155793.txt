<DOC>
<DOCNO> 155793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sondun02.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, "yeni bir Ortadoğu" peşinde... Model ise Türkiye... 
</HEADLINE>
<TEXT>

     ABD Başkanı George W. Bush, yönetiminin, Ortadoğu'ya baştan aşağı yeni bir düzen getirme idealini açıklarken, Arap dünyasına demokrasi telkininde bulundu ve binlerce Müslüman'ın, Türkiye'den Endonezya'ya kadar demokrasi altında yaşadığı örneğini verdi. 
     South Carolina Üniversitesi'nde bir konuşma yapan Bush, Amerikan yönetiminin, Ortadoğu'da adaletten ekonomiye, cahillikle mücadeleye, özgürlüklerin yeşertilmesi ve refahın getirilmesine kadar kapsamlı bir çaba içine girişeceğini vurguladığı konuşmasında, ''Ortadoğu'da özgürlüğün ilerletilmesinin önünde pek çok engel var. Değişimin zor olacağını anlıyorum'' dedi. 
     Arap uzmanların hazırladığı bir rapora göre, bu ülkelerde yaşanan özgürlük sıkıntısının, zayıf eğitim ve insan haklarının yokluğundan kaynaklandığına işaret eden Bush, kadınların ilerlemesinin önünde de sosyal bariyerler bulunduğunu söyledi. ABD Başkanı, hiçbir toplumun, kadının temel haklar ve fırsatlardan yararlanmasını engelleyerek başarı ve refaha ulaşamayacağını söyledi. 
     Bush, ''Bütün zorluklara karşın, aynı zamanda umut dolu değişim işaretleri de görüyoruz. Müslüman dünyasının neredeyse yarısı, Türkiye'den Endonezya'ya kadar demokratik kurallar altında yaşıyor. Bahreyn ve Fas'ta özgür seçimler yapıldı. Ürdün, gelecek ay seçim gerçekleştirecek. Katar, temel özgürlükleri garanti altına alan yeni bir anayasayı onayladı'' dedi. 
     Suudi Arabistan'ın da bölgede ülke içi reformların ve siyasi katılımların artırılmasına yönelik çağrıda bulunduğunu hatırlatan Bush, İran'a da işaret ederek, bu ülkede halkın özgürlük isteğinin yüksek olduğunu kaydetti. Bush, ''Ağır baskıyla yüz yüze olan İranlılar, cesaretle demokrasi, hukuk kuralları ve insan hakları için konuşuyorlar. Ve ABD, onların özgürlük hevesini kuvvetle destekliyor'' diye konuştu. 
     Doğu ile Batı arasında nefret yoluyla bir ''fay hattı'' oluşturmaya çalışanlar bulunduğuna işaret eden Bush, buna karşın Müslüman dünyasında, özgürlük arzusunun ağır bastığını ve ''medeniyetler çatışmasının'' varolmadığını söyledi. 
     Bush, ''kitle imha silahları ve global terör çağında'', Ortadoğu'da neler olduğunun Amerika'yı yakından ilgilendirdiğini belirterek, bu bölgenin acılarının, Amerikan kentlerine de şiddet ve acı getirebileceğini kaydetti. Ortadoğu'da özgürlük ve barışın ilerlemesinin, bu acıları sileceği ve Amerika'nın güvenliğini de artıracağını belirten Bush, ''Nüfuzumuzu ve idealizmimizi, bu eski nefretin yerine koyacağız ve Ortadoğu'ya yeni umut getireceğiz'' dedi. 
     Irak'ta Saddam Hüseyin rejiminin devrilmesiyle, bu yönde ''tarihi bir fırsatın'' ortaya çıktığını belirten Bush, ''Ortadoğu'da reformcuların nüfuzunun arttığını ve teröristlerin kaçacak yer aradığını'' vurguladı. 
     Bazılarının, Ortadoğu'ya demokrasiyi yakıştıramadığını belirten Bush, İkinci Dünya Savaşı'ndan sonra da bu ülkelerin tarihlerinin demokrasiyle bağdaşamayacağını savunanlar olduğunu ve sonunda haksız çıktıklarını kaydetti. 
     Irak'a su ve elektrik düzeninin yeniden getirildiğini, ilaç ve çeşitli ihtiyaçların sağlandığını belirten Bush, Iraklıların, iki büyük konferans düzenleyerek ülkelerinin geleceğini tartıştıklarını hatırlattı. Bush, ''Yakında, her etnik gruptan Iraklılar, geçiş yönetiminin üyelerini seçecek. Irak halkı, özgür bir toplum inşa ediyor, ve bunu yapmaya da muktedirler. Çünkü diktatör ve rejimi artık yönetimde değil'' dedi. 
     ABD Dışişleri Bakanı Colin Powell ve ABD Ticaret Temsilcisi Robert Zoellick'in, gelecek ay Ürdün'de bölgesel liderlerle görüşerek ekonomik, siyasi ve sosyal ilerlemeyi tartışacağını belirten Bush, ekonomik gelişmenin bölge için önemine işaret etti. Arap ülkelerinin toplamının gayri safi milli hasılasının, İspanya'dan daha düşük olduğunu söyleyen Bush, Afrika ülkelerinde bile internetin, Arap dünyasından daha fazla kullanıldığını kaydetti. 
     
     ORTADOĞU'YA SERBEST TİCARET ALANI 
     Bush, bu çerçevede, ''Amerika-Ortadoğu Serbest Ticaret alanı'' önerisinde bulundu. 
     Küçük ve orta ölçekli iş kollarının sermaye ulaşımının artırılması ve gerekli kanunlar, mülkiyet hakları ve düzgün iş koşullarının oluşturulmasında bu önerinin yardımcı olacağını söyleyen Bush, ''Yolsuzluğun yerine serbest piyasa ekonomisi ve adil kanunlar koyarak Ortadoğu halkı, refah ve özgürlük içinde büyüyecek'' dedi. 
     Ekonomik fırsatların daha iyi eğitimi getireceği, özellikle kadınlara eğitim imkanı sağlayacağının altını çizen Bush, kadınlar arasında okur yazarlık oranının artırılması için çalışacaklarını kaydetti. Bush, buna benzer çabaların Afganistan, Fas ve Yemen'de de yürütüleceğini söyledi. 
     Bahreyn hükümetinin de yardımıyla Amerika'nın, yargı reformlarının tartışılacağı bölgesel bir forumu sponsor edeceğini belirten Bush, ABD Federal Yüksek Mahkemesi yargıcı Sandra Day O'Connor'ın da, bu çabalarda yardımda bulunacağını kaydetti. 
     Kuşaklardır Ortadoğu'daki en büyük çatışmanın, kutsal topraklardaki çatışma olduğunu belirten Bush, ''Özgürleştirilmiş bir Irak, Filistin halkına yeni bir lider, Mısır Devlet Başkanı Hüsnü Mübarek ve Ürdün Kralı Abdullah'ın da liderliğiyle barış umudu yenilenecek'' dedi. 
     Bush, Filistin halkının, terörü kırmak için kesin adımlar atması, reform ve demokrasi yolunda ilerlemesi halinde bütün dünyanın, özgür ve bağımsız bir Filistin devleti üzerinde bir bayrağın dalgalandığını göreceğini söyledi. İsrail'in tutumunun da önemli olduğuna değinen Bush, bu ülkeden de, Filistin halkının acılarını hafifletecek adımlar atmasını, halka saygı göstermesini, işgal altındaki topraklarda yerleşim faaliyetlerini durdurmasını istedi. 
     
</TEXT>
</DOC>
