<DOC>
<DOCNO> 178465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/soneko25.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gurbetçiler, esnafın yüzünü az güldürdü... 
</HEADLINE>
<TEXT>

     Yaz tatillerini memleketlerinde geçirmek için Türkiye'ye gelen gurbetçiler, Euro'ya geçiş nedeniyle yaşadıkları ekonomik sıkıntıyı esnafa da yansıttı. 
     Kayseri Esnaf ve Sanatkarlar Odaları Birliği Başkanı Mustafa Alan, gurbetçilerin yoğun olarak geldiği yaz aylarında piyasalarda sirkülasyonun arttığını, ancak gurbetçilerin esnafa getirisinin geçen yıllara göre azaldığını belirtti. 
     Türk gurbetçilerin yoğun olarak yaşadığı Almanya, Fransa ve Hollanda gibi ülkelerde Euro para birimine geçiş nedeniyle vatandaşların alım gücünün azaldığını, bu durumun esnafın gurbetçilerden beklentilerine de yansıdığını kaydeden Alan, şunları söyledi 
     ''Özellikle Anadolu'da yaygın olan gurbetçilik geleneği, gurbetçilerin tatillerini geçirmek için memleketlerine geldiği yaz aylarında esnafın yüzünü güldürüyor. Yaşadıkları yerde alım güçleri az olan gurbetçiler, özellikle deri ve konfeksiyon ürünlerini Türkiye'den almayı tercih ediyorlar. Bu yıl da gurbetçilerin yoğun olarak geldiği Temmuz- Ağustos ayları döneminde piyasalarda sirkülasyon arttı. Her sektördeki esnafımızın yüzü bir nebze de olsa güldü. Ancak, gurbetçilerin esnafa getirisi geçen yıllara göre daha azaldı. Bunun sebebini Euro'ya geçiş nedeniyle gurbetçilerin gelirlerinin azalmasına bağlıyoruz.'' Kayseri'ye yılda ortalama 80-90 bin gurbetçinin geldiğini ifade eden Alan, bu yıl gurbetçi sayısının geçen yıla göre artmasına rağmen, döviz girdisinin geçen yıllara göre azaldığını ifade etti. 
     
</TEXT>
</DOC>
