<DOC>
<DOCNO> 198316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/spor/yture.html </URL>
<DATE> 2003/11/28/ </DATE>
<TIME>  </TIME>
<AUTHOR> Gökhan TÜRE  </AUTHOR>
<HEADLINE>
Efsane vız geldi 
</HEADLINE>
<TEXT>

   
   Efes Pilsen dün gece Atina'da karşısında öylesine berbat bir Olympiakos buldu ki, galibiyet daha ilk dakikadan "geliyorum" dedi. Bir zamanların efsane ekibi gitmiş, yerini sıradan ve yenilgiyi daha başta kabullenen bir takım almış. Efes Pilsen de, zaten maçtan önce favori olduğu karşılaşmada, kendini hiç sıkmadan, oyunu sürekli kontrolünde tutarak, adeta elini kolunu sallaya sallaya rahat bir galibiyet aldı. Klasikleşen sert savunmasıyla Olympiakos'a kolay sayı izni vermeden, hücumda da sakin ve sabırlı top çevirerek, sonuca gitti. Pota altında Kaya, Prkaçin ve Ermal ile Olympiakos'un uzunlarına nefes aldırmayan Lacivert - Beyazlılar, bunu devre sonunda da 27-12'lik ribaund üstünlüğüyle olağan dışı bir istatistiğe dönüştürdü. Üçüncü çeyreğin hemen başında yakaladığı 7 - 0'lık seriyle de rakibinin galibiyet ümidini tamamıyla ortadan kaldırdı. 
   Efes, C Grubu'ndaki dördüncü maçında da yine "taş gibi" bir takım olduğunu ve artık bileğinin kolay bükülmeyeceğini Atina'da bir kez daha gösterdi. Lacivert - Beyazlı takımda her geçen gün yükselen grafik ve müthiş uyum, göze hoş gelen bir basketbolu da beraberinde getiriyor. Yunan basketbolunun "kaybolmaya yüz tutan" efsanesi olan Olympiakos'a karşı "göstere göstere" galip gelen Efes, grubun da en büyük favorilerinden biri olduğunu açıkça ortaya koydu. Belki de tarihinin en parlak günlerine doğru yol alan Efes, Türk basketboluna yeni heyecanlar, yeni bir soluk aldıracak doğrultuda emin adımlarla ilerliyor. 
   
      
</TEXT>
</DOC>
