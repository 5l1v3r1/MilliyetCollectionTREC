<DOC>
<DOCNO> 198313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/spor/yercan.html </URL>
<DATE> 2003/11/28/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Lens panteri Ömer 
</HEADLINE>
<TEXT>

   
   İlk maçı farklı bir skorla kaybeden Lens, rövanşa çıkarken tüm umutlarını ilk dakikalara sığdıracağı gol ler e bağlamış, tüm hesabını kitabını "erken gol" üzerine yapmıştı. Avusturyalı hakemin başlama düdüğü ile birlikte Gaziantep kalesini "abluka" altına alan Fransız ekibi, etkili kanat bindirmeleriyle pozisyon üstüne pozisyon bulmaya başladı. Turun sahibini belirleyecek bu kader anlarında Ömer, kariyerinin belki de en muhteşem maçını oynayıp, kalesinde devleşerek rakibin tüm umutlarını söndürdü. Maçın başlarında sahayı kaplayan sis tabakasına rağmen özellikle ilk yarım saatte üçü mutlak olmak üzere beş net gol pozisyonunda Lens forvetlerine gol izni vermeyen tecrübeli kaleci, Berlin panteri Turgay Şeren, Madrid panteri Varol Ürkmez'den sonra Türk futbol tarihine "Lens panteri" olarak geçmeyi sonuna kadar hak etti. 
   Lens Teknik Direktörü Joel Müller, Gaziantepspor'un hızlı forveti karşısında ilk maçta çaresiz kalan defanstan Jabi, Bak ve Lachor'u keserek, yerlerine Fanni, Coulibaly ve Rool'u monte etmişti. Jaziri, Lazarov, Erhan Namlı ve Bouazizi gibi etkili isimleri, değiştirdiği bu defansla durdurmayı düşünen Müller yine hayal kırıklığı yaşadı. Temsilcimiz, rakibin baskı kurduğu şok dakikalarını, akıl dolu şok bir golle aştı. Kazanılan serbest vuruşta topu bekletmeden Bülent'e aktaran Hüseyin, bir anlamda Lens'i yıkan adam oldu. Bülent'in golüyle Lens'in tur şansı da sisle birlikte yok olup gitti. 
   Karşılaşmanın ikinci yarısında bu golün avantajıyla daha rahat bir oyun ortaya koyan Gaziantepspor, moral olarak dağılan rakibi karşısında iki gol daha buldu ve Fransız temsilcisini iki maçta tam altı golle UEFA Kupası'nın dışına itti. 
   Avusturyalı hakem Messner sis nedeniyle zaman zaman görüşün zorlaştığı sahada mükemmele yakın bir yönetim gösterdi. Pozisyonlara yakın olan Messner, kullandığı kartlarda ve çaldığı düdüklerde hata yapmadı. 
   
   
      
</TEXT>
</DOC>
