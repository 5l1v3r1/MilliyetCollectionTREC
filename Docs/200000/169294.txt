<DOC>
<DOCNO> 169294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sondun29.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Wall Street Journal "Türkiye ile kavgaya son verelim" 
</HEADLINE>
<TEXT>

     ABD'de yayımlanan finans çevrelerinin gazetesi Wall Street Journal, Washington yönetimini, Türkiye ile Irak konusundaki tartışmalarına son vermeye çağırdı. 
     Gazetede, eski Demokrat senatör Bob Kerry imzasıyla yayımlanan makalede, ''demokrasinin en büyük tehlikelerinden birinin, kamuoyunun bazen yanılmakla kalmayıp, yıkıcı olabilmesinde yattığı'' belirtildi. Makalede, ''Bugün en fazla kaygı verici olan hususlardan biri ise bizim dış politika kararlarımızı, diğer ülkelerin savaş öncesi davranışlarına bakarak almamızdır. Türkiye bunun en önemli örneklerinden biridir'' denildi. 
     TBMM'nin yabancı asker bulundurma tezkeresini reddiyle ilgili olarak, ''bu kararın, Ankara'nin güvenilir bir muttefik olduğunu düşünen pek çok kişiyi şok ettiği'' görüşünü savunan Kerry, makalesinde daha sonra şunları kaydetti 
     ''Kalbimiz kırıldığı ve kızgın olduğumuz için meseleyi anlamak istemedik. Ancak durum Türkiye'de de aynıydı. Kısa süre önce bu ülkede yapılan bir kamuoyu yoklaması, 1999'da yüzde 50 olan Amerika'yı sevenlerin oranının bugün yüzde 15'e düştüğünü ortaya koydu. ABD Başkanı'nın doğru karar aldığına inanan Türklerin oranı ise yüzde 8'i geçmiyor. Türkler kendilerine 'ekonomik yardım vaatleriyle satın alınabilecek' bir halk gözüyle bakılmasını istemiyor. Biz ise 'yanlış atılan her adımın bir bedeli olması gerektiğini' söylüyoruz. Washington'daki çevrelerde Türkiye'nin bu bedeli ödemesi gerektiği lafları dolaşıyor.'' 
     
     ''İKİ TARAF DA YANILIYOR'' 
     ''İki tarafın da yanıldığı'' görüşünün dile getirildiği makalede, ''İki ülke de, Mart ayındaki oylamanın olumsuzluklarını unutmalıdır. ABD ve Türkiye, vatandaşlarına kaderlerini belirleme ve tercih hakkı tanıyan demokrasi vizyonunu paylaşan iki ülkedir'' denildi. 
     Makalede daha sonra ABD ve Türkiye'nin İstanbul'da, Irak'ın geleceğinin tartışılacağı bir konferans toplaması önerildi ve konferansa, laik ve müreffeh bir Irak'ın kurulmasına katkıda bulunmayı taahhüt eden ülkelerin katılmaları istendi. 
     ''Savaş sonrası vizyonun, Türkiye ile Irak arasında ekonomik ve sosyal alanda işbirliği gerektirdiği'' kaydedilen makalede, ''Bu iki ülkenin nüfusları 100 milyonu buluyor. Doğal kaynakları etkileyici. Coğrafi konumları stratejik. Verecekleri örnek, İran, Suriye, Suudi Arabistan ve Lübnan gibi ülkelerin liberalleşmesine esin kaynağı olacaktır. Ancak duygularımızdan arınmadığımız takdirde tüm bunların gerçekleşmesi olasılığı çok zayıftır'' denildi. 
     
</TEXT>
</DOC>
