<DOC>
<DOCNO> 166728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/guncel/gun04.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Adaylar parlatılıyor, listeye giren unutuluyor 
</HEADLINE>
<TEXT>
UNESCO listesine giren gözden düşüyor 
Türkiye, UNESCO Dünya Kültür Mirası Listesi'ne 16 yeni eser sokmaya çalışırken halen listede olanları kaderine terk etti. Pamukkale karardı, Ulu Cami soyuldu 
     ÖMER ERBİL İstanbul 

     UNESCO Dünya Kültür Mirası Listesi'nde 9 kültür varlığı bulunan Türkiye, 16 eserini daha listeye sokmaya çalışırken listeye giren kültür varlıklarını yeterince korumuyor, sahipsiz bırakıyor. UNESCO, bu gerekçeyle İstanbul'un listeden çıkarılabileceğini ifade ediyor. Listedeki 9 kültür varlığı arasındaki Divriği Ulu Cami geçtiğimiz yıl soyuldu. Minber kapıları çalınan camide, bir alarm bile olmadığı ortaya çıktı. Pamukkale, kaçak yapılaşmadan dolayı her geçen gün beyazlığını kaybetti. İstanbul'daki birçok ahşap ev yandı ya da yakıldı. Bu arada listeye aday 16 kültür varlığı arasında olan Mardin, şehrin öyküsü olmadığı gerekçesiyle adaylıktan geri çekildi. 
     
     SELİMİYE YENİ ADAY 
     UNESCO Dünya Kültür Mirası Listesi'nde İstanbul tarihi yarımada, Göreme ve Kapadokya, Divriği Ulu Camii ve Darüşşifası, Hattuşaş, Nemrut Dağı, Xanthos - Letoon, Pamukkale - Hierapolis, Safranbolu, Truva antik kenti bulunuyor. UNESCO Dünya Kültür Mirası listesi adayı yerler arasında iki doğal kültürel alan, bir kültürel peyzaj ile 12 kültür varlığı bulunuyor Selimiye Camii, Bursa ve Cumalıkız, Konya, Alanya Kalesi ve Tersanesi, Selçuklu Kervansarayları, İshakpaşa Sarayı, Harran ve Şanlıurfa yerleşimleri, Diyarbakır Kalesi ve surları, Ahlat yerleşim yeri ve mezar taşları, Sümela Manastırı, Alahan Manastırı, St. Nicholas Kilisesi, St. Paul Kilisesi ve kuyusu, Kekova, Güllük Dağı ve Termessos Milli Parkı. 
     
     'KONYA'DA ESER Mİ KALDI ' 
     Arkeoloji ve Arkeologlar Derneği eski Başkanı Prof. Dr. Ahmet Tırpan, mevcut kültür miraslarının yeterince korunmadığını belirterek şöyle konuştu "Listeye girmekten çok korumak önemli. UNESCO'dan alınan paralar bu eserlere harcanmıyor. Neye göre listeyi belirlemişler Hangi arkeologların altında imzası var Sosyal altyapısı incelenmeden liste hazırlanmış. Listeye dahil ettikleri Konya'da eski eser mi bıraktılar Konya son 15 yılda yaşadığı tahribatı 500 yılda görmedi. Konya merkezdeki en eski höyüğün üzeri gazino dolu. Hem korumayacaksın sonra da kalkıp kültür mirası sayacaksın " 
     
7 bin yıllık şehir beton yığınına dönecekti Mardin çok geç olmadan uyandı      Mardin'in, UNESCO Dünya Kültür Mirası Listesi adaylığından çekilmesinde, yedi bin yıllık tarihi yapıların önüne betonarme binalar diken Mardinliler hiç kuşkusuz önemli rol oynadı. Neyse ki Valilik, Belediye, Turizm ve Kültür Müdürlüğü, Mardin'de tarihi yapıların önünde yükselen çok katlı bina ve işyerlerine karşı mücadele başlattı. Valilik tarafından oluşturulan ekip, artık her ay kent merkezini dolaşıp betonarme yapıları savcılığa bildirecek. 
     
     PARA CEZASI DA VERİLİYOR 
     RAMAZAN YAVUZ ADNAN AVUKA DHA 

     Savcılık tarafından mühürlenen yapılar hakkında dava açılıyor. Dava sonuçlandıktan sonra söz konusu işyerleri anında yıkılıyor. Belediye Başkanı Abdülkadir Tutaşı, halen 20 ev ve işyeriyle ilgili davanın devam ettiğini belirterek, "Bu tür yapı sahiplerine hapis cezasıyla birlikte para cezası da veriliyor. Bundan sonra kimse bu güzel kentte gelişigüzel betonarme ev ve işyeri yapamayacak" dedi. Mardin Valisi Temel Koçaklar da Mardin'de artık yok olmak üzere olan taş işçiliğini eski günlerine döndürmek için çalışma başlattıklarını söyledi. 
     

</TEXT>
</DOC>
