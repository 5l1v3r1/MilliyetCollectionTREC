<DOC>
<DOCNO> 173973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/soneko32.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes biraları, Rusya'nın votkasıyla yarışacak... 
</HEADLINE>
<TEXT>

     Efes İçecek Grubu'nun yurtdışı bira faaliyetlerini yürüten Efes Breweries International N.V'nin EBI Rusya'daki bağlı ortaklığı Moscow Efes Brewery MEB , Rusya'da bir bira fabrikası satın aldı. 
     Efes İçecek Grubu'ndan yapılan açıklamaya göre, Urallar Bölgesi'ndeki Ufa'da kurulu Amstar Bira Fabrikası'nın alınmasıyla, MEB, değer bazında yaklaşık yüzde 7 pazar payıyla Rusya bira pazarındaki en büyük 3. üretici konumuna geldi. 
     MEB, yıllık 120 milyon litre bira üretim kapasitesine sahip bulunan Amstar hisselerinin tamamını alırken, bu hisselerin yüzde 30'unu nakit olarak karşıladı. Kalan yüzde 70 hisse karşılığında ise MEB'de yeni hisse ihraç edilmesinden sonra, sermayenin yaklaşık yüzde 12'sini temsil edecek bir hisse değişimi yapılacak. 
     MEB geçen ay Rostov'da kurduğu yeni ve modern bira fabrikasında üretime başladı. Moskova ve Rostov'daki bira fabrikalarına ek olarak Amstar, Ufa'daki stratejik konumu itibariyle MEB'in üretim sistemini önemli ölçüde geliştirerek, toplam üretim kapasitesini yıllık 520 milyon litreye çıkartacak. 
     Bu arada MEB, bir kısmını Amstar hisselerinin satın alınmasında bir kısmını da işletme sermayesi olarak kullanmak amacı ile Avrupa Yatırım ve Kalkınma Bankası EBRD ve ABN AMRO N.V. tarafından ortaklaşa sağlanan 25 milyon ABD Doları tutarında uzun vadeli bir borç kullanacak. 
     
     ''ÖNEMLİ LOJİSTİK AVANTAJ SAĞLAYACAK'' 
     Borç anlaşmasına ilişkin İstanbul'da yapılan imza törenine, EBRD Agribusiness Direktörü Hans Christian Jacobsen, ABN AMRO N.V. Türkiye-Kurumsal Pazarlama Müdürü Zeynep Atay, Efes İçecek Grubu Başkanı Muhtar Kent ve kuruluşların üst düzey yetkilileri katıldılar. 
     Törende konuşan EBRD Agribusiness Direktörü Hans Christian Jacobsen, Efes İçecek Grubu'nun Rusya bira pazarındaki stratejik hedeflerine başarıyla ulaşmaya devam ettiğini belirterek, Grubun Rusya'nın halen önemli gelişim potansiyeline sahip bölgelerine genişlemesinden memnunluk duyduklarını iletti. 
     Efes İçecek Grubu Başkanı Muhtar Kent de, Amstar'ın MEB'nin başarılı sistemine dahil olmasından büyük mutluluk duyduğunu vurgulayarak, ''Moskova, Rostov ve Ufa'daki üç fabrikamızla oluşturduğumuz altın üçgen bize, kuvvetli markalardan oluşan rakipsiz ürün gamımız ile birlikte, artan talebi karşılamak üzere önemli bir lojistik avantaj sağlayacak'' dedi. 
     Kent, böylece Rusya'daki en büyük üçüncü biracılık sistemi olacaklarını ve önümüzdeki dönemde de pazardaki genel büyüme hızının ötesinde bir büyüme yakalamayı beklediklerini bildirdi. 
     
     PREMIUM SEGMENTLERİNDE LİDER 
     Amstar'ın satın alınması ile birlikte MEB, Haziran 2003 itibariyle AC Nielsen verilerine göre, değer bazında yaklaşık yüzde 7 pazar payıyla Rusya bira pazarındaki en büyük 3. üretici konumuna geldi. 
     EBI, Efes İçecek Grubu'nun yurtdışı bira faaliyetlerinin holding şirketi olarak Hollanda'da kuruldu. 
     Faaliyete geçmesinden bu yana geçen dört yıl boyunca satış hacmini yıllık ortalama yüzde 135 seviyesinde artıran EBI'nin, halen Rusya, Romanya, Kazakistan, Ukrayna ve Moldova'da kurulu 8 bira fabrikası ve 2 malt tesisi ile yıllık 800 milyon litrenin üzerinde bira ve 50,000 ton malt üretim kapasitesi var. 
     
</TEXT>
</DOC>
