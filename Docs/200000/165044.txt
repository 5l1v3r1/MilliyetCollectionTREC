<DOC>
<DOCNO> 165044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/guncel/gun02.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay bir taşla çok kuş vurdu 
</HEADLINE>
<TEXT>

Askerlik süresini kısaltma teklifinin ardında, 'bedelli'yi önleme isteğinin dışında Silahlı Kuvvetler'de yüzde 120'yi bulan doluluk oranını hafifletme fikri de var... 
     SERPİL ÇEVİKCAN 
scevikcan milliyet.com.tr. 

     Genelkurmay Başkanlığı'nın 18 ay olan askerlik süresinin 15 aya indirilmesine ilişkin tarihi kararındaki "temkinli yeniden yapılanma ve kuvvet küçülmesi" gerekçesinin ayrıntıları, bugüne kadar kamuoyuna yansımayan önemli gelişmeleri ortaya koydu. Kulislere yansıyan bilgilere göre, asker sayısının yüzde 17 oranında azaltılması ihtiyacının altındaki en önemli neden, "silah altındakilerin doluluk oranının yüzde 120'lere ulaşması". Genelkurmay'ın, Türk Silahlı Kuvvetleri'ndeki TSK yığılma nedeniyle "silah altındakilerin işlevsiz kalması, eğitim kalitesinin düşmesi ve giderek verimsiz harcamanın artmasının" önüne geçmek amacıyla bu önemli adımı attığı belirtildi. 
     
     NÜFUS ARTIŞI PROBLEM 
     2000 yılında yapılan son genel nüfus sayımında nüfus artış hızı, 1990 yılındaki sayıma oranla yüzde 18.3 olarak belirlendi. Bu artış hızı, Genelkurmay'ı zorlayan nedenlerin başında geldi. Yılda nüfusun ortalama 1.2 milyon arttığı Türkiye'de, nüfustaki artış hızıyla TSK'nın asker ihtiyacı arasındaki uçurumun da zaman içinde büyük yığılmalara yol açtığı kaydedildi. 
     Ekonomik kriz ve kangren haline gelen işsizlik sorununun TSK'ya yansıması da kararın önemli nedenlerinden birini oluşturdu. Hiç olmazsa 1.5 yıl süreyle kamudan maaş almayı planlayan on binlerce işsiz üniversite mezununun, yedek subaylığa olan talebinde büyük patlama meydana geldi. Mezun olduktan sonra işsiz kalmak istemeyen genç nüfustaki artış, Genelkurmay'ın "asker almadaki" planlamalarını olumsuz yönde etkiledi. Genelkurmay'ın yığılma nedeniyle yedek subay vatani görevi yapma hakkı olan üniversite mezunu asker adaylarından yüzde 83'ünü er ve erbaş olarak silah altına aldığı, ancak yüzde 17'sini yedek subay olarak kışlaya gönderdiği belirtildi. 
     Kararın alınmasında "bedelli askerlik" konusundaki yoğun taleplerin de etkili olduğu belirtiliyor. Görevini üstlendiği günden bu yana bedelli askerlikle ilgili soruların tamamına "Eşitsizlik ve haksızlık yaratıyor" yanıtını veren Genelkurmay Başkanı Orgeneral Hilmi Özkök'ün bu uygulamaya soğuk baktığı kaydediliyor. 
     
     ÖZKÖK BEDELLİYE KARŞI 
     Düzenlediği basın toplantısında "Bedelli askerlik eşitsizliğe yol açıyor, silah altındakileri askerlikten soğutuyor, yaptığımız araştırmalar beklenen faydanın alınmadığını gösteriyor" diyen Özkök'ün kısa dönem askerliğin 6 aya indirilmesi formülünün bedelli taleplerini bir ölçüde dengeleyeceğini düşündüğü belirtiliyor. Genelkurmay'ın muvazzaflar dışındaki asker sayısını yaklaşık 450 bine düşürecek kararının orta vadede TSK'da gerçekleştirilecek önemli yapılanmalara işaret ettiği kaydediliyor. 
     
Hedef 300 bin kişi...      Genelkurmay, personel sayısını 300 binli rakamlara indirmeyi planlıyor. Ayrıca Doğu ve Batı orduları adı altında yeni bir sisteme geçilmesi öngörülüyor. Özel Kuvvetler'in kolordu düzeyine çıkarılması planlanırken, Donanma'nın Kuzey ve Güney Donanması olarak yapılandırılması düşünülüyor. 
     

</TEXT>
</DOC>
