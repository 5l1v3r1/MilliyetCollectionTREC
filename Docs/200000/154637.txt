<DOC>
<DOCNO> 154637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sonspo07.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
TOFAŞ yeniden birinci lige dönüyor... 
</HEADLINE>
<TEXT>

     Türkiye İkinci Basketbol Ligi'nde mücadele eden TOFAŞ'ta, 3 yıl aradan sonra Birinci Lige dönecek olmanın heyecanı yaşanıyor. 
     İkinci Lig'de, oynadığı karşılaşmadan sadece birinden yenilgiyle ayrılan mavi-beyazlı takım, dün şampiyonluk yarışındaki en yakın takipçisi Erdemirspor'u 67-55 yenerek, Birinci Lige yükselmeyi büyük ölçüde garantiledi. 
     TOFAŞ Antrenörü Atilla Çakmak, kalan 3 maçtan birini kazanmaları halinde Birinci Ligi makematiksel olarak da garantileyeceklerini belirterek, şunları söyledi 
     ''Altyapıdan yetiştirdiğimiz oyuncularla önemli bir işi başardık. Bu başarı canla başla çalışan genç oyuncularımızındır. Ligin bitimine 3 hafta daha var. Bir maçı kazanmamız yetiyor. Ancak, kalan maçlarda alacağımız sonuç hem bizim, hem de rakiplerimizin kaderini belirleyecek. Bu nedenle dikkatli olmalıyız. Rehavete kapılmamalıyız.'' Çakmak, Erdemirspor maçında kendilerini yalnız bırakmayarak destekleyen Bursalı basketbolseverlere de teşekkür etti. 
     
</TEXT>
</DOC>
