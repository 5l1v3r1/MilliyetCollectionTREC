<DOC>
<DOCNO> 162373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/spor/bnba.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
SPURS'UN DİRİLİŞİ 
</HEADLINE>
<TEXT>

NBA finalinin üçüncü maçında, Nets’i deplasmanda deviren ve 2-1 öne geçen San Antonio saha avantajını yeniden ele geçirdi. Ancak bu karşılaşmadaki basketbol büyük eleştiri aldı 
     NBA’ye yakın plan 

     METE AKTAŞ 
mete.aktas altinciadam.net 

     Malik Rose’un "basketbol sporunu 20 sene geriye götüren maçlardan biri" olarak nitelediği maçta Spurs, New Jersey Nets’i deplasmanda 84 - 79 mağlup ederek saha avantajını yeniden ele geçirdi ve seride 2 - 1 öne geçti. Lakers, Sacramento, Dallas gibi dünyada büyük kitleler tarafından sevilen takımların finale yükselemeyişinden dolayı reyting kaygısına düşen NBA Başkanı David Stern’e saç baş yolduran 3. maçta Nets ve Spurs ilk 3 çeyrek boyunca 39 şut isabetiyle oynayıp, sadece 111 sayı kaydedebildiler. 4. çeyrekte ise Spurs rakibine 30 - 22 üstünlük kurarak sahadan galip ayrılmayı bildi. 
     Tarihinin ilk NBA şampiyonluğunu hedefleyen New Jersey ayağına gelen fırsatı teptiğine yanıyor. NBA finalleri tarihinin en düşük skorlu ilk yarısının yaşandığı 3. maçın ilk çeyreğinde Nets, ilk iki maçta fazla bulamadığı fast -break organizasyonlarına ulaşınca çeyreği 21 - 15 önde kapadı. İkinci çeyrekte ise Spurs, Nets’in bir türlü çözemediği 3 2 alan savunmasına geçerek Nets’i bir kez daha kilitlemeyi başardı. Nets çeyrek boyunca Spurs’ün başarılı savunmasına karşı ancak 9 sayı üretebilince Spurs 12 - 2’lik serinin yardımıyla ilk yarıyı 33 - 30 önde kapadı. 
     
     Parker sahnede 
     Nets ilk yarıda hücumda etkili olamasa da, Tim Duncan’a yaptıkları agresif ikili hatta üçlü sıkıştırmalarla, Spurs yıldızını yavaşlatmayı bildi. Spurs’ün maçı alabilmesi için tek şansı vardı rol oyuncularının devreye girip, Duncan’ın üzerinde oluşan baskıyı azaltmak. Sahneye önce Tony Parker çıktı. Genç guard 3. çeyreğin son 90 saniyesindeki iki 3 sayısı, öne fırlayan Nets’in temposunu yavaşlattı. Ardından 4. çeyreğin başında Malik Rose devreye girdi ve arka arkaya attığı sayılarla Spurs’ü 68 - 60 öne geçirdi. Spurs bitime 5 21 kala 73 - 62 öne geçse de Nets, 1 43 kala skoru 77 - 75’e getirdi. Maçın kaderi ise son dakikada belli oldu. Tony Parker’ın kaçan serbest atışında Tim Duncan çok kritik bir hücum ribaundu aldı ve verdiği pas sonrasında Arjantinli guard Emanuel Ginobili 2 sayılık bir basket buldu ve 43 saniye kala Spurs 80-75 öne geçti. Kalan saniyelerde Nets, Kittles ve Aaron Williams ile fırsatları değerlendiremeyip Spurs’de Tim Duncan ile serbest atışlardan sayılar bulunca Spurs sahadan 84 - 79 galip ayrıldı ve seride 2 - 1 öne geçti. 
     

</TEXT>
</DOC>
