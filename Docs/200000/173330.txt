<DOC>
<DOCNO> 173330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/sondun18.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni doğum kontrol yöntemi 11 Ağustos'ta satışa sunuluyor 
</HEADLINE>
<TEXT>

     Doğum kontrol yöntemi olarak üretilen ''Evra'' plasteri 11 Ağustos'ta Almanya'da satışa sunuluyor. 
     Bild am Sonntag gazetesinin haberine göre, doğum kontrol hapları kadar etkili olan plasteri kadınlar, kol veya karın bölgesine yapıştıracaklar ve haftada 1 kez değiştirecekler. 
     Doğum kontrol haplarında olduğu gibi, plaster 3 hafta süreyle kullanıldıktan sonra 1 hafta kullanıma ara veriliyor. 
     Yaklaşık 4,5 santimetrekare büyüklüğündeki doğum kontrol plasteri, özellikle doğum kontrol hapı almayı unutan kadınlar için büyük avantaj sağlıyor. 
     Kadın doğum uzmanı Christian Helligrath, plaster ile gebeliği önlemek için kullanılan hormonların doğrudan deri üzerinden kana karıştığını, böylece mide, bağırsak ve karaciğer üzerinde olumsuz etkilerin de oluşmadığını kaydetti. 
     Evra, 15.5 euroya satılacak. 
     
</TEXT>
</DOC>
