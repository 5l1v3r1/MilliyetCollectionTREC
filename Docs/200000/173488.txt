<DOC>
<DOCNO> 173488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/soneko07.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli olan memur sayısı artıyor... 
</HEADLINE>
<TEXT>

     Devlet memurları arasında emeklilik furyası başladı. Devlete veda eden memur sayısı hızla artıyor. 
     Emekli Sandığı Genel Müdürlüğü yetkililerinden edinilen bilgiye göre, geçen yıl Temmuz ayında 5 bin 92 memurun emekli olurken, bu yıl aynı ay bu sayı 9 bin olarak gerçekleşti. Temmuz'da emekliye ayrılmak için müracaat eden devlet memurlarının 6 bin 736'sının işlemleri bitti, geri kalanının da bugünlerde sona ereceği belirtildi. 
     2002 yılı Ocak-Temmuz döneminde 39 bin 773 devlet memuru emeklilik yoluyla kamudan ayrılırken, bu yıl aynı dönemde ise bu sayının 45 bini bulduğu tespit edildi. Böylece, 7 aylık dönemde de emekli olanların sayısı, bir önceki yıla göre 5 bin 767 artış gösterdi. 
     Yetkililer, her yıl zam dönemi olan Temmuz ayında emekliye ayrılanların sayısında bir artış görüldüğünü, ancak bu yıl beklenenin de üzerinde emeklilik başvurusu ile karşı karşıya kalındığını belirttiler. 
     Emekli Sandığı yetkilileri, öğretmenlerin yaz aylarında emekliye ayrıldığına da dikkat çekerek, bundan sonra emeklilik dilekçesi verecek öğretmenlerle birlikte bu sayının çok daha yukarılara tırmanacağını vurguladılar. 
     
     MEMURLAR 2. İŞ PEŞİNDE Mİ 
     Uzmanlar ise memur maaşlarının son yıllarda istenen ölçüde artmadığına işaret ederek, şu değerlendirmede bulundular 
     ''Emeklilik hakkı gelen memurlar, genellikle maaş zammı dönemlerinde dilekçe veriyor. Bu nedenle Ocak ve Temmuz, her zaman emeklilikte yoğunluk yaşanan aylar oluyor. Yine geçmişte faizlerin çok yüksek olduğu dönemlerde de memurlar, devletten ayrılıp, ikramiyelerini bu yolla değerlendirmek istediler. 
     Ancak, bu yıl yatırım araçları cazip değil. Fakat, emeklilik için anormal bir başvuru var. Memurlar, emekli ikramiyesini alıp devletten ayrılıyor. Bunların bir bölümü ikramiyesini bir yerlerde değerlendirip, emekli maaşı ve bulacağı ikinci bir işte çalışarak yaşamını sürdürmek istiyor.'' Bu arada, emeklilik yaşını 65'den 61'e düşüren Kanun çerçevesinde 1 Temmuz itibarıyla 4 bin 486 kamu görevlisinin 61 yaşını doldurarak önümüzdeki dönem emekliye ayrılacağı bildirildi. 
     İlgili düzenleme gereğince 64 yaşını dolduran memurlar 15 Ekim'e, 63 yaşını dolduranlar 15 Kasım'a, 62 yaşını dolduranlar 15 Aralık'a, 61 yaşını dolduranlar ise 15 Ocak'a kadar emeklilik dilekçelerini vererek, devletle ilişiklerini kesecek. 
     
</TEXT>
</DOC>
