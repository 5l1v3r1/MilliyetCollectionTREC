<DOC>
<DOCNO> 185368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sontur02.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
HIV taşıyıcısı Y.O, 8 arkadaşıyla eğitime başladı... 
</HEADLINE>
<TEXT>

     HIV taşıyıcısı Y.O, Şerif Remzi İlköğretim Okulu'nda sınıfındaki 8 arkadaşıyla eğitime başladı. 
     Annesi Neşe O. ve ulusal TV kanallarının canlı yayın ekipleriyle okula gelen Y.O, okul arkadaşlarıyla ant içerek sınıfına girdi. Y.O'nun sınıfında 39 öğrenci daha olmasına rağmen sadece 8 öğrenci derse katıldı. Anne Neşe O, çocuğunu diğer öğrencilerin alkışlarla karşıladığını belirterek, ''Tepkilerin bugün daha az olduğunu görüyorum. Zaman içinde tamamen bitecek. Umutluyum'' dedi. 
     Daha önce Y.O'nun, çocuğu ile aynı sınıfta olmasına karşı çıkan veli Erhan Yıldız, ''Sınıfta doktor, hemşire ve rehber öğretmenin bulunacağı söylenmişti. Doktor ve hemşire gelmedi. Çocuklarımızın bu psikolojik ortamda eğitim görmesi mümkün değil. Bugün bıraktım. Ama ne olacağını hala bilemiyorum'' diye konuştu. 
     Velilerden Uğur Dayıoğlu ise ''İlk günden beri endişem yok. Bu çocuk bu sınıfta okumalı. Bunu kesin olarak söylüyorum. Bir tek Y.O. ve çocuğum sınıfta devam etse bile sonuna kadar destekleyeceğim'' dedi. 
     
</TEXT>
</DOC>
