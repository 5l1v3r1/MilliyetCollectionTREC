<DOC>
<DOCNO> 195210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sondun01.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan NATO Genel Sekreteri'ne Türkiye övgüsü... 
</HEADLINE>
<TEXT>

     ABD Başkanı George Bush, NATO Genel Sekreteri George Robertson'ı, Irak Savaşı sırasında gerekirse NATO'nun Türkiye'nin yardımına koşacağı güvencesini verdiği için övdü. 
     Bush, yakında görevinden ayrılacak Robertson'a Özgürlük Madalyası verilmesi dolayısıyla Beyaz Saray'da düzenlenen törende yaptığı konuşmada, ''Robertson, NATO'nun, dost NATO üyesi Türkiye'nin savunmasını yapma sözünü onurlandıracağı güvencesi verdi'' dedi. 
     Robertson'ın, NATO'nun Rusya ile ilişkilerde yeni bir sayfa açmasına yardım ettiğini belirten ABD Başkanı, konuşmasını şöyle sürdürdü 
     ''Çok kısa süre önce, bazıları NATO'nun Soğuk Savaş'ın sonuna kadar ayakta kalıp kalamayacağını sorguluyordu. Sonra ittifak, Bosna'da etnik temizliği durdurarak ve Kosova'da barışı sağlayarak, dayanıklılığını kanıtladı. Bazıları NATO'nun, 21. yüzyılın yeni tehditlerine uyum sağlayıp sağlayamayacağını merak etti. Bugün NATO güçleri, Afganistan'da terörle savaşıyor ve Irak'ta çok uluslu gücü destekliyor.'' NATO güçlerinin daha hafif ve çevik güçler haline dönüşmesi yönünde Robertson'ın çabalarını öven Bush, bu sayede NATO'nun her gün değişen tehditlere daha kolay cevap verebileceğini söyledi. 
     Bush, ABD'nin, 11 Eylül saldırılarından sonra, NATO'nun beşinci maddesini devreye sokarak, bir NATO müttefikine saldırılmasının diğer NATO müttefiklerine de saldırıldığı anlamına geleceğini söylediği için Robertson'a kendisini borçlu hissettiğini kaydetti. 
     
</TEXT>
</DOC>
