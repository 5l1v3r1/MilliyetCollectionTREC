<DOC>
<DOCNO> 189979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sontur16.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Melih Gökçek Trafikte aksaklık görülürse eskiye dönülebilir" 
</HEADLINE>
<TEXT>

     Ankara Büyükşehir Belediye Başkanı Melih Gökçek, dün başlayan yeni trafik düzenlemesinde aksaklık görülmesi durumunda eskiye dönülebileceğini bildirdi. 
     Gökçek, Batıkent-Sincan Metro Hattı çalışmaları kapsamında metro hattına döşenen ilk rayın kaynağını yaptıktan sonra A.A muhabirinin sorularını yanıtladı. 
     ''Kızılay'daki trafik düzenlemesiyle ilgili halktan herhangi bir tepki aldınız mı '' sorusu üzerine Gökçek, şu ana kadar herhangi bir tepki almadıklarını belirterek, ''Herhalde bugün bir şeyler yansımaya başlar. Daha yeni olduğu için şu an bir şey söyleyemeyeceğim. Mutlaka belli bir istikamette yolları olan vatandaşlarımız belli bir süre sıkıntı çekecekler. Ama, bir süre sonra zannediyorum, herkes kendi giriş yolunu bulacak'' diye konuştu. 
     Bu tip yeni yol uygulamalarında ilk 3 gün bazı sıkıntıların yaşanabileceğini anlatan Gökçek, şöyle devam etti 
     ''Bizim, Kızılay'da böyle bir uygulama yapmamızın amacı Kavaklıdere ve Eskişehir Yolu'ndan gelen trafikteki sıkışmayı ortadan kaldırmaktı. Bu sıkışmayı ortadan kaldırmanın tek yolu da Kızılay'da sola dönüşleri engellemekti. Biz de bunu yaptık. 
     Daha yapacağımız şeyler var. Mesela Sıhhiye'de iki tane üst geçide ihtiyaç var. Dolayısıyla trafik durmadan akabilsin. Gençlik Parkı'nın orada bir alt geçit yapılacak önümüzdeki sene. Zaman içinde trafikten doğan problemler teker teker halledilecek.'' Gökçek, Ankara Emniyet Müdürlüğü'nün herhangi bir aksaklık görülürse uygulamadan vazgeçileceği yönündeki açıklamasının anımsatılması üzerine, şunları söyledi 
     ''Kızılay'da yaya trafiğini aşağıya aldık. Yaya trafiğinin geriye dönüşü, yeniden yukarıya alınması söz konusu değil. Araçlarla ilgili düzenlemelerde aksaklık görülürse elbette eski düzene dönülebilir, ama daha iyi gittiği görülürse bu kalır. Bunlar doğrudan doğruya belli bir tatbikatın yapılmasıyla ortaya çıkar.'' 
     
     METRO ÜÇÜNCÜ AŞAMA İLK RAY KAYNAĞI AÇILIŞI 
     Batıkent-Sincan Metro Hattı çalışmaları kapsamında metro hattına döşenen ilk rayın kaynağını yapan Gökçek, yaptığı konuşmada, metro çalışmalarının olanca hızıyla sürdüğünü belirterek, inşaatın yüzde 55'inin tamamlandığını söyledi. 
     Gökçek, metro hattına İtalya'dan getirilen üst kısmı özel alaşımlı raylar döşeneceğini anlatarak, hattın önümüzdeki yıl hizmete gireceğini kaydetti. 
     
</TEXT>
</DOC>
