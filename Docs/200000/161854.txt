<DOC>
<DOCNO> 161854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/sonspo01.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş "Grup liderliği şansımızı sürdürdük" 
</HEADLINE>
<TEXT>

     Milli Takımlar Teknik Direktörü Şenol Güneş, Slovakya'yı deplasmanda yenerek grup liderliği şanslarını sürdürdüklerini söyledi. 
     Güneş, maçtan sonra yaptığı basın toplantısında, çok zor bir maç oynadıklarını belirterek, ''Kontrollü futbol ortaya koyduk ve daha fazla gol pozisyonu elde ettik. Onların fizik, bizim ise teknik üstünlüğümüz vardı. Rakibin zaaflarını değerlendirmeye çalıştık. Sezon sonu ve sıcağa rağmen tempolu başlayıp, tempolu bitirdik'' dedi. 
     Slovakya'nın iyi bir ekip olduğunu, eksiklerini gidermeleri halinde Avrupa'nın iyi takımlarından birisi haline geleceğini ifade eden Güneş, ''Slovakya, artık yarışta geri kaldı. Ama İngiltere maçında da Slovakya'nın aynı şekilde oynamasını bekliyorum'' diye konuştu. 
     Şenol Güneş, maçın sonuna doğru zaman zaman hatalar yaptıklarını da belirterek, ''Bu kadar sıcak havada böyle hataların olması normal'' dedi. 
     Şenol Güneş, İngiltere'nin puan kaybedeceğini düşünmediğini belirtirken, ''Bizim de puan kaybına tahammülümüz yok. Bütün maçları kazanarak, grup birincisi olmak istiyoruz'' dedi. 
     Slovakya Milli Takımı Teknik Direktörü Ladislav Jurmedik ise dünya üçüncüsü Türkiye karşısında iyi bir futbol sergilediklerine inandığını ifade ederek, ''Futbolcularım tüm güçlerini sahaya koydular. Ancak yine de tam olarak istediğimiz futbolu oynayamadık. Türkiye'yi tebrik ediyor, gelecek maçlarda başarı diliyorum'' diye konuştu. 
     Karşılaşma öncesinde şeref tribünündeki görevliler, Devlet Bakanı ve Başbakan Yardımcısı Mehmet Ali Şahin'i, kartını göremedikleri gerekçesiyle yerinden kaldırmak istediler. Bunun üzerine bazı Türk delegasyon ve korumalar, tribündeki görevlilere müdahale etti ve taraflar arasında itişmeler meydana geldi. Ancak olay büyümeden yatıştırıldı. 
     Slovakya maçında sarı kart gören Yıldıray Baştürk ve Okan Buruk, cezalı duruma düştü. 
     2 futbolcu da 11 Haziran Çarşamba günü Makedonya ile yapılacak maçta forma giyemeyecek. 
     Milli Takımlar Teknik Direktörü Şenol Güneş, 20 kişilik kadroları bulunduğunu belirterek, gerek görmeleri halinde Ümit Milli Takım'dan oyuncu alabileceklerini söyledi. 
     Türk Milli Takımı futbolcuları, Slovakya maçından sonra büyük sevinç yaşarken, artık bu maçı unutup Makedonya maçına kilitlendiklerini söylediler. 
     Slovakya maçında galibiyet golünü atan Nihat Kahveci, çok zor bir maçı kazandıklarını belirterek, ''Zor oldu ama kazanmayı bildik. Şimdi hedefimiz Makedonya maçını da kazanıp yolumuza devam etmek'' dedi. 
     Okan ise çok önemli bir galibiyet elde ettiklerini ifade ederek, Makedonya'yı da yenerek İngiltere karşısına daha moralli çıkmayı istediklerini söyledi. 
     Transferi konusunda da açıklamalarda bulunan Okan, kendisine hiçbir kulüpten teklif gelmediğini, takımıyla birlikte yeni sezon kampına katılacağını söyledi. 
     Öte yandan, Türk Milli Takımı, yarın sabah TSİ 12.30'da Slovakya'da bir antrenman yaptıktan sonra TSİ 17.00'de yurda dönecek. 
     Milli Takımı desteklemek için Slovakya'ya gelen bazı Türk taraftarların bazılarının otomobilleri çalındı. 
     Gurbetçilerden 6'sı, stat dışına çıktıklarında otomobillerini bıraktıkları yerde göremeyince adeta şok geçirdi. 
     
</TEXT>
</DOC>
