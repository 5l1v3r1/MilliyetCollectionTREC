<DOC>
<DOCNO> 168862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/guncel/gun01.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK hortladı 4 ölü 
</HEADLINE>
<TEXT>

Bingöl'ün Genç ilçesine bağlı Yeniköy Mezrası'nı basan PKK'lılar, işkence yaptıkları dört köylüyü kurşuna dizdi 
     RAMAZAN YAVUZ, ÖZGÜR CEBE, ADİL ÖNAL DHA 

     Uzun süre ara verdiği kanlı eylemlerine Tunceli Valisi Ali Cafer Akyüz'ün konvoyuna saldırıp iki eri öldürerek yeniden başlayan PKK KADEK, Güneydoğu bölgesindeki şiddeti tırmandırıyor. Bingöl Genç'e bağlı Yukarı Yumaklı Köyü'nün Pul Mezrası'nı önceki gece basan teröristler, işkence yaptıkları dört köylüyü kurşuna dizdi. Teröristlerin, kafasına taşla vurup öldüğünü sanarak bıraktığı bir kişi katliamdan ağır yaralı kurtuldu. 
     
     8 PKK'LI GELDİ 
     Korucusu bulunmayan Pul Mezrası'nı önceki gün saat 19.30 sıralarında basan 8 PKK KADEK'li terörist, yaklaşık bir ay önce bölgede güvenlik güçlerinin operasyonunda 2 teröristin öldürülmesi olayında ihbarda bulunduklarını ileri sürdükleri köylülerin evlerine yöneldi. Ahmet Acar 52 , oğlu Erdal 32 , Hüseyin Özmen 40 , Hacı Kaya 52 ve amcasının oğlu Mahmut Kaya'yı 34 silah zoruyla evlerinden çıkaran teröristler, başına taşlarla vurdukları Mahmut Kaya'yı öldüğünü sanarak bıraktılar. Teröristler, ormanlık alana götürdüğü diğer 4 köylüyü ise, işkence yaptıktan sonra kurşuna dizip kaçtı. 
     
     HABER VEREMEDİLER 
     Mezrada telefon olmadığı için olayı güvenlik güçlerine bildiremeyen köylüler, ancak ertesi sabah jandarmaya giderek durumu bildirdi. Hemen mezraya giden güvenlik güçleri, ağır yaralı Kaya'yı tedavi için önce Bingöl'e, ardından Elazığ'daki Fırat Üniversitesi Tıp Fakültesi Hastanesi'ne götürdü. 
     Helikopterle mezraya giden Bingöl Valisi Hüseyin Avni Coş'la Jandarma Bölge Komutanı Tümgeneral Şakir Altınbaş da köyde incelemelerde bulundu. 
     
KADEK Kerkük'te büro açtı      PKK KADEK terör örgütünün denetimindeki Kürdistan Demokratik Çözüm Partisi, Kuzey Irak'ın Kerkük kentinde büro açtı. Açılışa, Türk askerlerinin gözaltına alınmasının ardından Türkiye ziyaretini iptal eden Celal Talabani liderliğindeki Kürdistan Yurtseverler Birliği'ne bağlı Kerkük Valisi Abdurrahman Mustafa da katıldı. 
     Adını KADEK olarak değiştirmesinden sonra Kürtlerin yaşadığı dört ülkede örgütlenme stratejisi izleyen örgüt, bir süre önce Kuzey Irak'ta partinin kuruluşuna önayak oldu. Irak Kürtlerinin kurduğu partinin yasal olarak faaliyette bulunmasına ABD'nin Irak operasyonu öncesine kadar izin verilmiyordu. Parti yetkilileri, Musul ve Kerkük'te büro açmak amacıyla bir süredir Erbil ve Süleymaniye'deki yerel hükümet nezdinde görüşmeler yapıyordu. 
     Özgür Politika gazetesinde verilen haberde, partinin Kerkük'te de büro açtığı bildirildi. n ANKARA Milliyet 
     
     Uzmanların PKK yorumu 
'Pişmanlık'tan korkuyorlar'      BELMA AKÇURA İstanbul 

     Stratejistler, son dönemde çeşitli eylemlerle çatışma ortamı yaratmaya çalışan PKK KADEK'in asıl amacının, terör örgütü mensuplarına ceza indirimi getiren yasa tasarısı ile eve geri dönüş projelerini kabul edenlerin sayısını aşağı çekmek olduğunu söyledi. 
     Avrasya Stratejik Araştırmalar Merkezi ASAM Başkanı Stratejist Prof. Dr. Ümit Özdağ, "Temel neden, devletle aralarında bir çatışma ortamı oluşturarak mümkün olduğunca kanunu kabul edip katılanların sayısını aşağı çekmek. Bunun dışında ortaya bazı iddialar atıyorlar 'Bize karşı askeri operasyonlar yapılıyor, biz de bu operasyonlara yanıt veriyoruz' diye. Oysa yapmaları gereken askeri operasyonlara yanıt vermek değil, Türkiye içerisinden ya çekilmek ya da teslim olmaktır" dedi. 
     
     'UZUN SÜRE KALAMAZLAR' 
     PKK'lı teröristlerin şu anda Kahramanmaraş Pazarcık'a kadar girmiş olduğunu söyleyen Özdağ, "Böyle bir gelişme karşısında elbette Türk güvenlik güçleri de her gördüğü, duyduğu yerde PKK'ya karşı operasyonları yapacaktır" değerlendirmesinde bulundu. Özdağ, PKK'nın geleceğiyle ilgili şu analizi yaptı "PKK'lıların Irak'ta uzun süre kalmaları artık mümkün değil. ABD, PKK'nın bir tek İran'a operasyon yapmasına izin verir. Irak'ı da cephe gerisi olarak Türkiye'ye karşı kullanamazlar." 
     

</TEXT>
</DOC>
