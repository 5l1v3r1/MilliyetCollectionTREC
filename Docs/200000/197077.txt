<DOC>
<DOCNO> 197077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sonspo25.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği'nde vize krizi.. El Saka ve M'bayo sıkıntısı... 
</HEADLINE>
<TEXT>

     Gençlerbirliği, UEFA Kupası 2. tur rövanşında Portekiz'in Sporting Lizbon takımı ile yapacağı karşılaşma öncesi vize sorunu yaşıyor. 
     Kırmızı-siyahlılar, 27 Kasım Perşembe günü Lizbon'da yapacağı karşılaşma için vize başvurusunda bulunurken, Portekiz'in Ankara Büyükelçiliği yetkilileri, Mısırlı El Saka ile Kongolu M'Bayo'ya vize veremeyeceklerini bildirdi. 
     Büyükelçilik yetkilileri, Afrika kökenlilerin en az 1 hafta öncesinden vize başvurusu yapmaları gerektiğini gerekçe gösterdiler. 
     Portekizli yetkililerin bu tavrı üzerine Gençlerbirliği Kulübü yöneticileri, konuyu Dışişleri Bakanlığı'na aktardılar. Ayrıca Kulüp Başkanı İlhan Cavcav, Türkiye'nin Portekiz'deki büyükelçiliğini arayarak, sorunun çözümü için yardım istedi. 
     Bu arada, Gençlerbirliği'nin diğer Afrikalı futbolcusu Youla'nın ise daha önceden Schengen vizesi bulunduğu için sorun yaşanmadığı öğrenildi. 
     
</TEXT>
</DOC>
