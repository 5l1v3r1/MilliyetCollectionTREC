<DOC>
<DOCNO> 156672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sonspo33.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdeniz hak ettiğini aldı, bundan sonra da alacak... 
</HEADLINE>
<TEXT>

     Trabzonspor Kulübü Asbaşkanı Erol Tuna, bugüne kadar Gökdeniz'e Trabzonspor'un hak ettiğini ödediğini, bundan sonra da ödeyeceğini söyledi. 
     Tuna, Gökdeniz'in sözleşmesinin devam ettiğini belirterek, ''Gökdeniz, 2 yıl daha bizimle çalışacak. Oyuncumuzla sadece alacağı parayı konuşacağız. Bugüne kadar Trabzonspor, Gökdeniz'e hak ettiğini ödemiş, bundan sonra da ödeyecektir'' dedi. 
     Gökdeniz'in Trabzonspor'un altyapısından gelme bir oyuncu olduğunu da belirten Tuna, ''Onun da manevi olarak bize borçlu olduğunu zannediyorum. Dolayısıyla bugüne kadar nasıl hakkı ödenmişse bundan sonra da ödenecektir. Biz bu oyuncuyu satmayı planlamıyoruz'' diye konuştu. 
     Tuna, Aurelio konusunda ise şunları söyledi 
     ''Biraz kafa yapısı olarak Trabzonspor'da kalmaya uygun değil gibi görünüyor. Bizim görevimiz yönetici olarak onun burada kalmasını sağlamak. Ama futbolcu, ben burada oynamak istemiyorum diye bir şey söylerse, bizim de yapacak bir şeyimiz kalmaz. Kaldı ki o transferi gerçekleştirmememiz belki de daha hayırlı olur. Çünkü o futbolcuyu oyuna katmak ileride zor olur.'' Saha reklamları konusunda bir reklam şirketi ile anlaştıklarını da bildiren Tuna, bu reklamlardan yaklaşık 600 milyar lira gelir elde edeceklerini kaydetti. 
     
     FATİH TEKKE 
     Bordo-mavili ekibin takım kaptanı Fatih Tekke de yaptığı açıklamada, Gaziantepspor maçının çok önemli olduğunu vurgulayarak, ''Son üç haftayı galibiyetlerle bitirmek istiyoruz. Gaziantepspor maçı da inşallah bir başlangıç olur'' dedi. 
     Fatih, Trabzonspor'un bu yılki hedefini yakaladığını da belirterek, tempolarının 3-4 haftadır düştüğünü, ancak Gaziantepspor maçıyla birlikte tekrar eski günleri yakalayacaklarını anlattı. 
     
</TEXT>
</DOC>
