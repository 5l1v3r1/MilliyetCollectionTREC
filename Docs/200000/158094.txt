<DOC>
<DOCNO> 158094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sontur21.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yol vermedi' diye hastanelik ettiler 
</HEADLINE>
<TEXT>

     Antalya'da kimliği belirlenemeyen 2 kişi, kendilerine yol vermediklerini öne sürdükleri araçta bulunan baba ile oğulu sopa ve bıçaklarla hastanelik etti. Baba ile oğulun sağlık durumu ciddiyetini korurken, saldırganlar yakalanamadı. 
     Olay, önceki gece 100'üncü Yıl bulvarı Falez Kavşağı'nda meydana geldi. Akşam saatlerinde babası Kemal Ermez'i de yanına alıp, 07 AN 914 plakalı arabasıyla dolaşmaya çıkan 28 yaşındaki Gürkan Ermez, sürekli yol isteyen bir aracın tacizine uğradı. 07 FP 068 plakalı beyaz renkli Opel marka otomobilden inen iki kişi, baba- oğulun bulunduğu aracın kapısını açarak, "Neden yolda ağır gidiyorsunuz '' diyerek, sopa ve bıçakla saldırdı. 
     Yoldan geçenlerin gözü önünde kırmızı ışıkta bıçaklanan baba- oğul, Antalya Devlet Hastanesi Acil Servisi'ne kaldırıldı. İlk müdahalenin ardından ameliyata alınan Kemal ile Gürkan Ermez, daha sonra yoğun bakım ünitesine kaldırıldı. Sağlık durumlarının ciddiyetini koruduğu belirtilen baba- oğulu bıçaklayan iki kişi araçlarıyla birlikte kayıplara karıştı. Polisin gece boyunca yaptığı aramalarda, ne 07 FP 068 plakalı araca, ne de içindeki kişilere ulaşılamadı. 
     
</TEXT>
</DOC>
