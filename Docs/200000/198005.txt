<DOC>
<DOCNO> 198005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sonspo17.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Özerhun 2 şımarık kulübün böyle bir karar aldırması saçma .. 
</HEADLINE>
<TEXT>

     UEFA Olağanüstü Komitesi'nin, güvenlik gerekçesiyle Galatasaray ve Beşiktaş'ın İstanbul'da yapacağı Avrupa Şampiyonlar Ligi maçlarını tarafsız sahalara almasına tepkiler sürüyor. 
     Avrupa Basketbol Kulüpler Birliği'nin ULEB düzenlediği Erkekler Avrupa Ligi'nde Türkiye'yi temsil eden Efes Pilsen ve Ülkerspor'un yetkilileri de karara büyük tepki gösterdi. 
     Efes Pilsen Kulübü Genel Menajeri Engin Özerhun, ''UEFA'nın, 2-3 şımarık kulüp istiyor diye böyle bir karar alması çok saçma'' dedi. 
     Özerhun, kararın tek yanlı olduğunu ve uluslararası teröre prim tanıdığını vurgulayarak, şunları kaydetti 
     ''Çünkü terörizme karşı çıkmanın yolu belli. Onu yok sayacak bir yaklaşıma gidilmeli. Ama bu yaklaşım tek taraflı ve çok haksız. Sadece İstanbul'a karşı da değil, Türkiye'ye karşı olduğu belli. Çünkü İzmir'deki maçı da başka yere alıyorlar. Çok anlamsız. 2-3 şımarık kulüp istiyor diye böyle bir karar alınması çok saçma. Ben açıkçası bu adaletsiz kararın değişeceğine inanıyorum. Böyle anlamsız bir yaklaşım olamaz.'' Özerhun, ULEB'in, daha önce yayınladığı bildiri ile İstanbul'daki terörist saldırılar sonrası Türkiye'ye destek olduğunu vurgulayarak, ''Basketbolda bizim açımızdan bir sıkıntı olacağını sanmıyorum'' dedi. 
     
     ARIBOĞAN ''TOPYEKÜN MÜCADELE ETMEMİZ GEREKİYOR'' 
     Ülkerspor Kulübü Müdürü Lütfi Arıboğan da UEFA'nın yanlı kararı sonrası tüm Türkiye'nin topyekün mücadele etmesi gerektiğini söyledi. 
     ULEB'in güvencesine rağmen, bu kararın ileride basketbolda da emsal teşkil ettirilebileceğini anlatan Arıboğan, AA muhabirine yaptığı açıklamada, ''Bu karar karşısında Türkiye'nin imajı ve saygınlığı açısından topyekün mücadele etmemiz gerekiyor'' dedi. 
     Terörist saldırıların gerçekleştiği perşembe gününden itibaren ULEB yetkilileriyle görüştüklerini ve güvenlik konusunda kendilerini ikna ettiklerini anlatan Arıboğan, ''Ancak maalesef UEFA dün son derece yanlış bir karar aldı. Terörün herhangi bir şehirde olmayacağını kimse garanti edemez'' diye konuştu. 
     
</TEXT>
</DOC>
