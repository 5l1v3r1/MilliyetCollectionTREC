<DOC>
<DOCNO> 152640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur23.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
SARS turizme yaradı, 'kongre turizmi' Türkiye'ye kaydı... 
</HEADLINE>
<TEXT>

     Turizm Bakanı Güldal Akşit, dünyada SARS Akut Solunum Yetmezliği Sendromu hastalığının ortaya çıkmasından sonra, Uzakdoğu'daki kongre turizminin Türkiye'ye kaydığını söyledi. 
     Abant Palace Otel'de AK Parti İstanbul İl Teşkilatı'nca düzenlenen toplantıya katılmak üzere Abant'a gelen Turizm Bakanı Güldal Akşit, toplantı öncesinde basın toplantısı düzenledi. 
     Dünyada hızla yayılan SARS hastalığının Uzakdoğu turizmini olumsuz etkilediğini belirten Akşit, ''Türk turizmcileri, bu bölgede yapılan kongre turizmine yönelik rezervasyonların Türkiye'ye alınması için yaptıkları girişimlerde başarılı oldular ve Uzakdoğu'nun kongre turizmi Türkiye'ye kaydı'' diye konuştu. 
     Bakan Akşit, 11 Eylül olaylarından sonra dünyada turizm gelirlerinde yüzde 1.3 oranında azalma olduğunu bildirerek, ''Bu dönemde Türkiye'nin turizm gelirleri yüzde 11.4 oranında arttı. Bunun nedeni, Türkiye'nin, istikrar ve huzurun hakim olduğu bir bölge olması'' dedi. 
     Güldal Akşit, 5 ay önce belirledikleri ''15 milyon turist, 13 milyar dolar'' turizm geliri hedefinden vazgeçmediklerini de vurgulayarak, şunları söyledi 
     ''Geçen yıl turizmden 11.9 milyar dolar gelir elde edilmiş. Bu rakamı rahatlıkla aşacağımıza inanıyorum. Irak Savaşı sonrasında Türkiye'nin savaştan olumsuz etkilenmemesi için 50 ülkenin televizyonlarına, Türkiye'nin tanıtımı için reklam verdik. Ayrıca Akdeniz'den sonra Karadeniz ve Güneydoğu Anadolu Bölgesi'ni turizmi kazandırmak için girişimler başlattık. Amacımıza ulaşırsak, Karadeniz'e tatile gelen turistler, önce Ayder Yaylası'nın havasını soluyacak, ardından termal kaplıcalarda günün yorgunluğunu atacaklar.'' 
     
     ''FAYTONLU ABANT TANITIMI'' 
     Turizm Bakanı Güldal Akşit, basın toplantısından sonra Abant Gölü'nün kenarına inerek burada faytona bindi. 
     Akşit, faytona bindikten sonra, ''Bu fotoğrafın altına, Bakan'ın fayton keyfi' diye yazmayın. Bunu Abant'ın tanıtımı için yapıyorum. Amacımız, turistlere Türkiye'de 12 ay, 4 mevsim tatil yaptırmak. Abant, turizm potansiyelini artırmayı düşündüğümüz doğa harikası yerlerden biri'' dedi. 
     Akşit, daha sonra basın mensuplarına, faytona binerek poz verdi. 
     





</TEXT>
</DOC>
