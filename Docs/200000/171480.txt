<DOC>
<DOCNO> 171480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/ekonomi/eko01.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek Taşıt Vergisi'nin kaderi Sezer'in elinde 
</HEADLINE>
<TEXT>

   Hükümetin, iptal edilen ek vergi yerine yapacağı düzenlemenin kaderini, Cumhurbaşkanı'nın Anayasa Mahkemesi'ne atayacağı yeni üye belirleyecek 
   GÖKÇER TAHİNCİOĞLU Ankara 
   
   Hükümetin, iptal edilen Ek Motorlu Taşıt Vergisi'nin yerine yapacağı yeni yasal düzenlemenin kaderini, Cumhurbaşkanı Ahmet Necdet Sezer'in Anayasa Mahkemesi üyelik görevini kabul etmeyen Barolar Birliği Başkanı Özdemir Özok'un yerine seçeceği yeni üye belirleyecek. Ek Emlak Vergisi'nin iptali istemini 6'ya karşı 5 oyla reddeden mahkeme heyetinde yer alan yedek üye, verginin devamından yana oy kullandı. Yeni üye, yedek üyenin aksine iptalden yana oy kullanırsa, vergi mükellefleri rahat nefes alabilecek. 
   
   İptal, yedek üyenin oyuyla geldi 
   Anayasa Mahkemesi, Ek Taşıt Vergisi'nin iptaline ilişkin kararını 7'ye karşı 4 oyla verdi. İptal yönünde oy kullanan 5 üye olağanüstü durum olmadığı için hükümetin yeni vergi koyamayacağını belirtirken, Anayasa Mahkemesi Başkan Vekili Haşim Kılıç ve üye Yalçın Acargün, maddenin sadece 11 Nisan'dan önce arabası bulunanların ek vergi ödemesini öngördüğü, bunun da eşitsizlik yarattığını belirterek iptalden yana oy kullandı. 
   Böylece vergilerin Anayasa'ya uygunluğu, yedek üye Akbulut'un oyuyla onaylanmış oldu. Hükümet, Ek Taşıt Vergisi'nin "eşitsizlik" gerekçesiyle iptalinden dolayı, yeniden yasal düzenleme yaparak tüm araç sahiplerinden vergi almaya hazırlanıyor. CHP'nin de bu yeni düzenlemenin iptali istemiyle de dava açması bekleniyor. 
   
   Yeni üye belirleyecek 
   Bu durumda, emekliye ayrılan Enis Tunga'nın yerine Sezer'in seçeceği isim belirleyici olacak. Yeni üye, mahkemenin "içtihatlarına" uygun karar verirse, vergi yürürlükte kalacak. 
   Yeni üye, Akbulut'un aksine yasanın iptali yönünde oy verirse, mükellefler, ek vergi ödemekten kurtulacak. Sezer'in, 24 gün içinde yeni üyeyi seçmesi gerekiyor. Sürenin kısalığı, açılacak olası davada yeni üyenin Akbulut'un yerine heyete gireceğini neredeyse kesinleştiriyor. 
   
      Erdoğan teselli etti...    Fotoğraf MUSTAFA İSTEMİ 
   Meclis'te yapılan görüşmeler sırasında muhalefet sözcüleri tarafından sahip olduğu 50 dönüm orman arazisi yüzünden ağır şekilde eleştirilen Maliye Bakanı Kemal Unakıtan'ı Başbakan Recep Tayyip Erdoğan teselli etti. Erdoğan, Anayasa maddelerinin oylamasından sonra Unakıtan'ın yanına giderek bir süre konuştu. Yüz hatları gergin olan Unakıtan da, Erdoğan'ın sözlerinin ardından rahatladı. 
   
   'Vergi yeni araç alandan da ödemeyenden de alınacak'    ANKARA Milliyet 
   
   Maliye Bakanı Kemal Unakıtan, Anayasa Mahkemesi'nin iptal ettiği Ek Motorlu Taşıtlar Vergisi yerine yeni düzenleme yapılacağını, kanunun yürürlüğe girdiği tarihten sonra yeni araç alanlardan da bu vergiyi tahsil edeceklerini bildirdi. Unakıtan, ek vergi ödemeyenlerden de verginin faiziyle birlikte alınacağını söyledi. 
   Unakıtan, Anayasa Mahkemesi'nin iptali "eşitlik" ilkesine dayandırdığını, bu düzenlemede, yasanın kabul edildiği tarihten sonra alınan araçların düzenleme kapsamına alınmadığını hatırlattı. Ek vergiyle ilgili yeni düzenleme yapılacağını bildiren Unakıtan, bunun haftaya TBMM'ye geleceğini vurguladı. Yeni düzenleme ile eşitsizliğin giderileceğini anlatan Unakıtan, "Ek Taşıt Vergisi'ni ödeyenler ödemiş olacak ama ödemeyenden faiziyle alacağız" dedi. 
   
   Mahsuplaşma bilmecesi 
   Yeni araç alanlardan da vergi alınacağını belirten Unakıtan, "Gelir kaybı değil, tam tersine biraz artışımız olacak" dedi. Unakıtan, ek verginin ilk taksidini ödeyenlerle mahsuplaşmaya gidilebileceğini belirtti. Ancak yetkililer, mahsuplaşma için yasal düzenleme gerektiğini söyledi. 
   
   
</TEXT>
</DOC>
