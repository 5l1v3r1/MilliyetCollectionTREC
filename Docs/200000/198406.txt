<DOC>
<DOCNO> 198406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/soneko15.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Superonline, telekom şirketi kuruyor... 
</HEADLINE>
<TEXT>

     Superonline Genel Müdürü Savaş Ünsal, Türk Telekom'un özelleştirilmesinde blok satış yerine, önce halka açılmayı önerdi. 
     Ünsal, telekomda serbestleşmenin yaşanacağı ve Türk Telekom'un dışında diğer operatörlerin de ses hizmeti vereceği 1 Ocak 2004 tarihini milat olarak gördüklerini söyledi. 
     Artan rekabetle birlikte daha fazla ürünün ve servisin bireylere, kurumlara sunulacağını belirten Ünsal, özelikle bugün çok pahalıya konuşulan uluslararası telefon görüşmelerinde yüzde 75-80 civarında indirim olmasını öngördüklerini kaydetti. 
     Ünsal, birçok hizmetin özel şirketler tarafından verilmeye başlanacağına işaret ederek, ''Bu gerek hazinenin, gerek Telekom'un korktuğu boyutta Türk Telekom değerini yitirecek, geliri azalacak şeklinde olmayacaktır. Çünkü, Avrupa'ya baktığınız zaman British Telekom, Telekom İtalya, Deutsche Telekom yüzde 90 pazarı koruyan şirketler. Büyük operatörlerin iyi yönetilmesi gerekiyor. Bunun için serbestleşmenin yanı sıra hükümetin çok hızlı şekilde Türk Telekom'u özelleştirmesi gerekiyor. Türk Telekom'u özelleştirirlerse bizim de önümüzü açarlar'' dedi. 
     Savaş Ünsal, Türk Telekom'un yüzde 51 hissesinin blok satışının gündeme geldiğini anımsatarak, şunları kaydetti 
     ''TEKEL'deki gibi birşeyi satmaya çalışırken talibi az para verince ucuza elden gitti diyoruz, satmazsak bir daha insanlar gelmiyor. Acaba niye Türk Telekom'un en baştan halka açılışını yapmayalım Belli bir kısmının ilk önce halka açılması ile buradaki ya da yurtdışındaki Türk yatırımcıyı çekebiliriz. Buranın yönetiminin profesyonel olması lazım. Devletin etkisinin çok az olduğu bir hale gelsin. Böyle yaptığınız zaman bu şirketi rekabetçi bir ortama, özel şirket bünyesine getiriyorsunuz. Bunu yaptıktan sonra yabancı yatırımcının iştahı çok daha fazla kabaracaktır. Blok satış yapmayalım. Bunun yerine isteyen yabancı gelsin borsadan alsın. Örneğin Malezya'da telekomun yüzde 51'i halka açıldı. Şirket hızla kendini yeniledi, şimdi borsada değeri çok daha fazla.'' 
     
     BÖLGESEL TELEKOM SERVİSİ HİZMETİ... 
     Superonline olarak ses tekelinin ortadan kalkacağı yeni dönemde hizmet vermek üzere telekom şirketi kurma aşamasında olduklarını belirten Savaş Ünsal, lisans başvurusunu yaptıklarını bildirdi. 
     Ünsal, ''Bu yeni süreçte hem ses hem de datayı bir arada sunacak operatör olarak hizmet vermek istiyoruz. Kendimizi bu konuda Türk Telekom'a alternatif bir telekom servis sağlayıcı olarak görüyoruz. Özellikle uluslararası ses maliyetlerini ucuzlatacak hizmetleri Superonline Telekom altında sunacağız'' şeklinde konuştu. 
     100 milyon doları aşan yatırımı bulunan Superonline'nin yeni yatırımları için bakanlığın lisans vermesini beklediklerini belirten Ünsal, ''Bize lisansımızı verip rekabetin önünü açmadıkça, ara bağlantıları düzenlemedikçe buraya hiçbir yabancı yatırımcı, Türk yatırımcı da parasını bağlamayacaktır'' dedi. 
     Bölgesel telekom servisi vermeyi de amaçladıklarını belirten Ünsal, Türkçe konuşan ülkeler ile Türklerin yoğun olduğu Almanya, Belçika, Hollanda, İngiltere'nin hedefleri arasında olacağını, buralarda da yatırım düşündüklerini kaydetti. 
     Savaş Ünsal, bu yılı belirledikleri stratejilerin daha fazlasını yaparak geçirdiklerini dile getirerek, yılı 2002'ye göre yüzde 10 ciro fazlası, yüzde 15'lerde operasyonel kar oranıyla bitireceklerini belirterek, ''2004 yılında kanatlanmayı düşünüyoruz. Yani bugünkü cirolarımızın iki üç katını inşallah yapacağız ve karlarımızı da yatırıma dönüştüreceğiz'' dedi. 
     
</TEXT>
</DOC>
