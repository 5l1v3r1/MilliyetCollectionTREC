<DOC>
<DOCNO> 196158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sonspo21.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabri idmana çıktı, Terim isyan etti 
</HEADLINE>
<TEXT>

     Galatasaray, hafta sonunda Denizlispor ile yapacağı lig maçının hazırlıklarını, bir günlük iznin ardından sürdürdü. 
     Teknik direktör Fatih Terim yönetiminde, Florya Metin Oktay Tesisleri'ndeki antrenmana, milli oyuncuların yanı sıra sakatlığı süren Baliç katılmazken, bir süredir sakat olan Sabri takımla birlikte çalışmalara başladı. Sakat oyunculardan Volkan ise tek başına koşu yapmakla yetindi. 
     Galatasaray, Denizlispor maçı hazırlıklarını yarın tek antrenmanla sürdürecek. 
     
     TERİM'İN ÖFKESİ 
     Fatih Terim, antrenman öncesinde medya mensuplarına, son günlerde basında yer alan haberler nedeniyle adeta isyan etti. 
     Yazılanların hangisini yalanlayacaklarına artık şaşırdıklarını ifade eden Terim, ''Bu kadar yalan haber nasıl yazılabiliyor, anlamıyorum Hagi istifa ediyor, 5 dakika sonra Florya'ya geliyor... Yok yardımcılarım değişiyor, İtalyanlar geliyor... Yok Lucescu, Hakan Ünsal'ı oynatamıyorsanız bize verin diyor. Artık yeter. Bıktık, usandık. Birileri bizi başka kulüplere benzetmeye çalışıyor. Galatasaray'ın içinde karışıklık varmış gibi gösteriliyor'' diye konuştu. 
     Terim, bundan sonra bu şekildeki haberleri yapanlara kesin tavır alacağını da bildirerek, kulübün internet sitesinden, yalan haberleri ve yazanları ilan edeceklerini söyledi. 
     Terim, yalan yazan medya kuruluşlarına yarından itibaren yaptırım uygulamaya başlayacaklarını kaydetti. 
     Bu arada Fatih Terim, sarı-kırmızılı ekibin antrenmanını izleyen A Milli Takım oyuncularının yanına gelmekten çekindiklerini de ifade ederek, ''Benim öğrencilerim, transfer haberi çıkacak diye yanıma gelmekten korkuyor. Şimdi çekilen bu fotoğrafların altına Tugay Galatasaray'da , Tayfun Galatasaray'da diye yazılır'' dedi. 
     Bu sırada Fatih Terim'le konuşan A Milli Takım Menajeri Can Çobanoğlu da yanlış haberlerden yakınarak, ''Bizde de aynı şeyler söz konusu. Kimse hoca ile prim pazarlığı yapmadı. Ancak bunlar yazıldı, yazılıyor'' diye sitemde bulundu. 
     
     MİLLİLER ANTRENMANI İZLEDİ 
     Galatasaray'ın antrenmanını, Florya Metin Oktay Tesisleri'nde kampta bulunan A Milli Takım'ın bazı oyuncuları da izledi. 
     Tugay ve Tayfun, Fatih Terim'in yanına kadar gelip bir süre sohbet ederken, Gökdeniz, İlhan, Deniz, Hakan Şükür ve Ümit Davala çalışmayı uzaktan takip etti. 
     
</TEXT>
</DOC>
