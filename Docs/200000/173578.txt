<DOC>
<DOCNO> 173578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/ekonomi/eko03.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu İhale Kurumu'ndan Resmi Gazete'ye ilan çalımı 
</HEADLINE>
<TEXT>

   İhale ilanları artık Resmi Gazete yerine Kamu İhale Kurumu'nun çıkartacağı bültende yayımlanacak. Resmi Gazete 15 trilyon liralık gelirden mahrum kalacak 
   ÖNDER YILMAZ Ankara 
   
   Devletin ilk ve tek gazetesi Resmi Gazete'ye rakip geliyor. İhale ilanları artık Resmi Gazete yerine Kamu İhale Kurumu'nun çıkaracağı bültende yayımlanacak. 
   Başbakanlık'ın ihale ilanlarını Resmi Gazete'de yayımlanma hakkını Kamu İhale Kurumu'na kaptırma serüveni şöyle gelişti 
   Kamu İhale Kurumu, Meclis aşamasında İhale Kanunu'na "ihale ilanları Kamu İhale Kurumu'nun çıkaracağı bültende yayımlanır" ifadesini koydurdu. Son anda uyanan Başbakanlık, İhale Yasası'nın Genel Kurul'da görüşüldüğü sırada bu maddenin metinden çıkarılması için kulislerde yoğun çaba sarfetti. 
   
   'Resmi Gazete zarar edecek' 
   Başbakanlık bürokratları, AKP Grup Başkanvekili Salih Kapusuz ve Ekonomiden Sorumlu Devlet Bakanı Ali Babacan'a, "Yasa aynen çıkarsa Resmi Gazete'nin önemli gelir kaynağı kesilmiş olacak. Yaklaşık 15 trilyonluk ihale ilanlarının yayımı doğrudan Kamu İhale Kurumu'na geçecek. Resmi Gazete'den her yıl Maliye Bakanlığı'ndan 3 trilyon borç almak zorunda kalacak" diyerek sıkıntılarını anlattı. 
   
   IMF gerekçe oldu 
   Kapusuz, bir önerge ile durumu düzeltebilecekleri ancak ekonomiden sorumlu bakanın onay vermesi gerektiğini belirtti. Babacan da şaşırtıcı bir yanıt vererek topu IMF'ye attı. Babacan, "IMF ile görüşmelerimizde ortaya konan bir şeyi geri çekemeyiz. Şu anda bu maddenin değiştirilmesi sıkıntılara neden olabilir. Yıl sonuna doğru bütçe ile ilgili düzenlemeler yapılırken, bu değişikliği yeniden Resmi Gazete lehinde yaparız" diye konuştu. 
   İhale Kanunu ilgili madde metinden çıkartılmadan yasalaşırken, Başbakanlık hem 15 trilyonluk gelirden oldu, hem de karşılarında Resmi Gazete'ye bir rakip buldu. Resmi Gazete her yıl 15 trilyona yakın gelirinden işçi maaşları ve diğer masrafları düştükten sonra kalan yaklaşık 10 trilyonluk bölümünü Hazine'ye aktarıyordu. Bu gelir, şimdi özerk yapıdaki Kamu İhale Kurumu'na gidecek. 
   
   
</TEXT>
</DOC>
