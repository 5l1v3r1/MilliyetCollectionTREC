<DOC>
<DOCNO> 150437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sondun37.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
El Cezire, Saddam'ın aceleyle terkettiği sanılan evi görüntüledi 
</HEADLINE>
<TEXT>

     El Cezire televizyonu, Saddam Hüseyin'in aceleyle terk ettiği sanılan evinin görüntülerini yayınladı. 
     Saddam'ın, saraylarına göre çok mütevazi olan bu evde, iktidarının son günlerini geçirdiği sanılıyor. 
     El Cezire, Saddam'ın Devrim Komuta Konseyi ve üst düzey danışmanlarıyla son toplantılarını yaptığını öne sürdüğü oturma odasını görüntüledi. 
     Bunun yanındaki, plastik sandalyelerle çevrilmiş bir konferans masasının yer aldığı odanın da Saddam'ın savaşın son günlerinde oğulları ve danışmanlarıyla toplantı yaptığı, görüntüleri televizyonlarda da yayınlanan mekan olduğu sanılıyor. Cezire, burasının aynı zamanda Saddam'ın son konuşmasının kaydedildiği oda olduğunu öne sürdü. 
     Savaş başladıktan saatler sonra Saddam'ın büyük gözlükler takarak yaptığı konuşmanın çekildiği ofisin görüntüleri de El Cezire tarafından yayınlandı. 
     Yatak odasında ise askıda asılı duran bir üniforma ile dağınık yatağın yanında bir bavul göze çarpıyor. 
     Son sakininin evde açık bıraktığı Kuranıkerim'in açık kalan sayfasındaki Hicr suresinden ise şu ayetler okunuyor 
     ''Kafirlerin keşke Müslüman olsaydık diyecekleri zaman mutlaka gelecek. Bırak şu anda yiyip içsinler, eğlensinler, bırak yanlış umutlara kapılsınlar. Gerçeği öğrenecekler.'' 
     





</TEXT>
</DOC>
