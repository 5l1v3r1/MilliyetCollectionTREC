<DOC>
<DOCNO> 172304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sondun05.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye göre Gül, asker konusunda en kısa sürede cevap verecek 
</HEADLINE>
<TEXT>

     ABD Dışişleri Bakanlığı sözcüsü Richard Boucher, Dışişleri Bakanı ve Başbakan Yardımcısı Abdullah Gül'ün, Washington'u ziyaretinde, ''ABD Dışişleri Bakanı Colin Powell'a, Irak'a asker gönderme konusunda en kısa sürede cevap vereceğini söylediğini'' belirtti. 
     Boucher, gazetecilere açıklamasında, ABD Dışişleri Bakanı Powell'ın, en kısa sürede, Türkiye'nin Irak'a asker katkısında bulunup bulunamayacağına ilişkin cevabı beklediğini ifade etti. 
     Bu beklentinin, Dışişleri Bakanı Gül'ün sözlerinden kaynaklandığını kaydeden Boucher, Gül'ün Washington'u ziyareti sırasında Powell'a, Ankara'da konuyu hemen ele alacaklarını söylediğini anlattı. 
     Türkiye'nin, şu sırada bu talebi değerlendirdiğini belirten Boucher, ''Şu sırada bu konunun aktif şekilde değerlendirildiği konusunda bize güvence verildi ve hazır olduklarında, cevabı duymayı bekliyoruz'' dedi. 
     Gül'ün ziyaretini, ''Türkiye ve ABD arasındaki işbirliği bakımından, çok yararlı ve çok önemli'' olarak gördüklerini vurgulayan Boucher, ''Türkiye'den yardım ve destek bakımından, birçok konuda nasıl ilerleyeceğimizi kararlaştırdık'' diye konuştu. 
     Boucher, şu sırada Türkiye'nin, insani yardım için üs konumuna geldiğini ve yüzlerce Türk şirketinin, Irak'ta yeniden yapılanma sürecine katkıya başlamış bulunduğunu da söyledi. 
     Asker gönderilmesi konusunda ABD'nin, Türk tarafına bir belge verdiğini hatırlatan Boucher, Irak'ın istikrara kavuşması için Türk güçlerinin, uluslararası bir şemsiye altında olması konusunu da Gül ile konuştuklarını ve bu konunun halen tartışıldığını kaydetti. 
     Boucher, 30 ülkenin daha, Irak'ta istikrar gücüne katılmak istediğini ve bu çabanın zaten ''uluslararası'' olduğunu söyledi. 
     Richard Boucher, hem Powell'ın, hem de Gül'ün, bu konuyu en kısa zamanda açıklığa kavuşturma arzusunu dile getirdiğini kaydetti. 
     Bir gazetecinin, Türk basınında, asker konusundaki kararın aylar alabileceği yönündeki haberlere dikkati çekmesi üzerine Boucher, ''Ne olacağını görmemiz gerek. Türk hükümetinden takvime göre bir şeyler duymayı beklememiz gerek'' dedi. 
     Irak'a asker katkısında bulunmak isteyen ülkeleri ise Boucher, Arnavutluk, Azerbaycan, Bulgaristan, Çek Cumhuriyeti, Danimarka, Dominik Cumhuriyeti, Estonya, El Salvador, Gürcistan, Honduras, Macaristan, İtalya, Japonya, Kazakistan, Letonya, Litvanya, Makedonya, Mongolia, Hollanda, Nikaragua, Norveç, Filipinler, Polonya, Portekiz, Romanya, Slovakya, Güney Kore, İspanya, İngiltere ve Ukrayna olarak saydı. 
     
</TEXT>
</DOC>
