<DOC>
<DOCNO> 178730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sonspo06.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Kupa finalinde dev randevu Milan-Porto 
</HEADLINE>
<TEXT>

     Futbolda geçen sezon Avrupa'nın 2 büyük kupasını kazanan takımları karşı karşıya getiren Avrupa Süper Kupası, 29. sahibini yarın bulacak. 
     Geçen sezonun Avrupa Şampiyonlar Ligi şampiyonu İtalya'nın AC Milan ile UEFA Kupası şampiyonu Portekiz'in FC Porto takımları, Monaco'da karşı karşıya gelecek. 
     2. Louis Stadı'ndaki karşılaşma TSİ 21.45'te başlayacak ve TRT-1'den naklen yayınlanacak. 
     
     UPA REAL MADRİD'İN 
     İlki 1972 yılında 2 maç halinde gerçekleştirilen kupayı, Hollanda'nın AFC Ajax takımı, İskoç Glasgow Rangers'ı 3-1 ve 3-2'lik skorlarla yenerek müzesine götürdü. 
     Kupayı son olarak ise geçen yıl Hollanda'nın Feyenoord takımını 3-1 yenen İspanya'nın Real Madrid takımı kazandı. 
     Fransa'nın Monaco kentindeki 2. Louis Stadı'nda yapılan maçta Real Madrid'in gollerini 14. dakikada Paauwe kendi kalesine, 21. dakikada Roberto Carlos ve 60. dakikada Guti atarken, Feyenoord'un tek golü ise 56. dakikada, bu sezon Fenerbahçe'de top koşturan Pierre van Hooijdonk'tan gelmişti. 
     
     MİLAN VE AJAX, EN FAZLA KAZANANLAR 
     Kupada bugüne dek en fazla şampiyonluğu, Hollanda'nın AFC Ajax ile yarınki finalistlerden İtalya'nın AC Milan takımları 3'er kez kazanarak elde etti. 
     İlk şampiyon AFC Ajax, bu kupayı 1972 yılında Glasgow Rangers, 1973 yılında AC Milan, 1995 yılında ise İspanya'nın Real Zaragoza takımlarını yenerek müzesine götürdü. 
     AC Milan ise 1989 yılında İspanya'nın FC Barcelona, 1990 yılında İtalya'nın Sampdoria Cenova ve 1994 yılında da İngiltere'nin Arsenal takımlarını yenerek Avrupa Süper Kupası'na uzandı. 
     8 yıl sonra kupada final oynamaya hak kazanan İtalyan takımı, 1973'de Ajax'a, 1993'de de Parma'ya finalde kaybetmişti. 
     
     PORTO BİR KEZ KAZANDI 
     AC Milan'ın yarınki rakibi FC Porto ise bu kupayı daha önce bir kez müzesine götürdü. 
     Portekiz ekibi, 1987'de Hollanda'nın AFC Ajax takımını her 2 maçta da 1-0'lık skorlarla yenerek, oynadığı tek finalde kupaya uzandı. 
     
     GALATASARAY DA KAZANDI 
     Kupayı kazanan takımlar arasında Galatasaray da bulunuyor. 
     Mircea Lucescu yönetimindeki sarı-kırmızılı ekip, 2000 yılında Real Madrid'i uzatmalarda Jardel'in ''altın gol''üyle 2-1 yenerek, kupayı Türkiye'ye getirdi. 
     Bu arada, kupada, Belçika'nın RSC Anderlecht, İngiltere'nin FC Liverpool, İspanya'nın FC Barcelona ve İtalya'nın FC Juventus takımları da 2'şer şampiyonluk elde etti. 
     Kupayı Galatasaray'ın yanı sıra Dinamo Kiev, Nottingham Forest, Valencia CF, Aston Villa, Steaua Bükreş, Aberdeen, FC Porto, Mechelen, Manchester United, AC Parma, FC Chelsea, SS Lazio ve Real Madrid CF de birer kez kazandı. 
     Öte yandan İtalyan takımları 10 kez final oynayıp, kupayı 7 kez müzelerine götürürken, İngilizler 11 finalden 6 kupa, İspanyollar da 10 finalden 4 kupa çıkarabildi. 
     
</TEXT>
</DOC>
