<DOC>
<DOCNO> 189816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/yazar/congar.html </URL>
<DATE> 2003/10/20/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
İstenmediğimiz yere... 
</HEADLINE>
<TEXT>

   
   Gelin, geçen hafta bu sütunda yer alan bir paragrafı hatırlayarak başlayalım 
   "Bush yönetimi içinde, Irak'a daha fazla yabancı asker göndermenin 'çözüm' olmadığını düşünen, Türk askerinin Amerikan dayatmasıyla bölgeye sokulmasının 'özgür Irak hedefi ve Geçici Konsey'in meşruiyeti' açısından soru işaretleri yaratacağına inanan ve istikrar gücü operasyonlarına komşu ülkelerden asker almama geleneğinin bozulmasını 'büyük hata' sayanlar var. Bu kesim, 'TBMM kararı, Türk askerinin Irak'ta görev üstlenmesini şart kılmıyor. Belki de buna gerek kalmaz' diye düşünüyor. Yönetimin resmi çizgisi ise, bu yoldaki itirazların ve zorlukların zamanla aşılacağı, Türk askerinin de Irak'ta er geç görev alacağı yönünde." 
   Bu satırların üzerinden geçen yedi günde, Türk askerinin Irak'ta görev alması konusunda Washington'da öteden beri mevcut olan bölünmüşlük biraz daha su yüzüne çıktı bu konudaki muhalif sesler yükseldi ve Bush yönetiminin daha önce resmi ağızlardan verdiği "Türkiye'nin asker göndermesinin bir yolu mutlaka bulunur" mesajı suskunlaştı. 
   Gerçi Washington Ankara'ya "Thanks, but no, thanks" Teşekkürler, ama kalsın demiş değil, ancak bütün işaretler, ABD'nin Türk askeri konusundaki hevesinin kırıldığını gösteriyor. 
   
   Washington'ın çelişkisi    Üst düzey ABD yetkilileri, son açıklamalarında, Türk askerinin Irak'a gitmesi konusunu "hassas" ve "karmaşık" diye nitelediler ve bunun olmayabileceğini ima etmekten kaçınmadılar. 
   Bu açıklamaların ikircikli tonu, Bush yönetiminin Irak'taki bocalamalar zincirine eklenen son halkanın "Türk askeri" meselesi olduğunu kanıtlıyor. Öyle ya, çok değil daha üç ay önce, "asker gönderin" talebini Ankara'ya resmen ileten ve bu yöndeki TBMM kararının hemen ardından, Dışişleri Sözcüsü aracılığıyla "Bu iş olacak" mesajı veren Washington, şimdi "Bu iş olmayabilir," hatta neredeyse "Olmasa, belki daha iyi" çizgisine kaymış durumda. 
   Yanlış anlaşılmasın Şu an itibariyle, Washington, Irak'a Türk askeri gönderilmesi fikrinden tümüyle caymış değil. Ancak bu fikri destekleyen ve resmen talebe dönüştürenler, Türk askerinin Irak'a gitmesi konusunda gerekli zemini hazırlamayı, yani Iraklılar'ı ikna etmeyi başaramadılar. 
   Nitekim ABD'nin Irak'taki bir numaralı sivil yetkilisi Paul Bremer'ın yanısıra, bölgede görev yapan Merkezi İstihbarat Örgütü CIA elemanları ile askeri komutanların da "Türk askerinin bölgeye gelmesinin istikrarsızlaştırıcı etkisi, istikrara katkısından daha fazla olabilir" uyarısını Washington'a ilettikleri anlaşılıyor. Bu uyarı, bir yandan Irak Geçici Yönetim Konseyi'nden yükselen itirazları gözönüne alıyor, bir yandan da, eğer Türk askeri bu itirazlara rağmen bölgeye gidecek olursa, Konsey'e ve ABD'ye karşı olan unsurların, bu itirazları kışkırtma amaçlı her türlü provokasyonda bulunabileceğini hesaba katıyor. 
   Bölgeyi iyi tanıyan bir ABD'li diplomata geçen hafta, "Ne olacak bu işin sonu" diye sorunca, "Türk askeri, ancak Irak Geçici Yönetim Konseyi'nin ikna edilebileceği bir bölgeye, onların itiraz etmeyeceği bir sayıda ve üzerinde herkesin anlaşacağı bir misyon tanımıyla gidebilir. Ama zaman geçtikçe, ikna çabamızda ilerlemekten ziyade gerilediğimiz de söylenebilir" itirafını işittim. 
   KDP lideri Mesud Barzani'nin, Türk askeri bölgeye gelirse, Irak Geçici Yönetim Konseyi'nden istifa edebileceği yönündeki açıklaması da bu itirafı onaylar nitelikteydi. Barzani'nin sözleri, geçtiğimiz günlerdeki bazı özel temaslarda, Türk askerinin gelişine belirli koşullar dahilinde razı olabileceklerini yansıtan KDP yetkililerini adeta yalanlayan sertlikteydi ve Washington'ın tereddütlerini pekiştirdi. 
   
   Geçmişin hataları    Türk askerinin Irak'a gitmesi yönündeki talep tavsar ise, bunun aslında "AKP hükümeti açısından ideal çözüm" olacağı da Washington'da konuşuluyor. Ne de olsa hükümet, asker kararını BM'yi de beklemeden TBMM'den çıkartarak ABD ile önemli bir dayanışma jesti yapmış oldu. Şimdi eğer Türk askeri, "talep olmadığı için" Irak'a gitmez ise, AKP hükümeti, kamuoyunun bu konudaki mevcut ve Türk askerinin Irak'ta kayıp vermesi durumunda daha da yükselmesi olası muhalefetinin muhatabı olmaktan kurtulacak. 
   ABD'li yetkililer, biraz da bu düşünceyle, sonuçta Türk askerinin Irak'a gitmesinden cayılırsa, Ankara - Washington ilişkilerinde yeni bir kriz başgöstermeyeceğini tahmin ediyor ve Başbakan Tayyip Erdoğan'ın "İlla da gidelim diye bir talebimiz yok. İstemiyorlarsa, ... bize yapacak bir şey kalmaz" sözlerini de bu şekilde yorumluyorlar. 
   Ancak Ankara'nın Washington'a aktardığı resmi görüş Türk askerinin gitmesinden yana ve dayandığı temel argüman da, "Terörle mücadele herşeyin üstünde tutulmalı. Türk askeri, Irak'a terörist girişimlere karşı istikrar görevi ile gidecek. Bunun somut katkısı, bölgedeki bazı aktörlerin siyasi kaygılarından daha önemli sayılmalı" diye özetlenebilir. 
   Bu argümanla ilgili görüşlerini sorduğum bir ABD yetkilisi, "Biz de zaten Türk askerini bu nedenle istedik. Ancak Iraklılar'dan gelecek itirazın, Türk askerinin istikrara katkısını azaltabilecek boyutlarda olabileceğini hesaplamadık" dedi bana. Ardından da ekledi "Türkiye'nin geçmişteki bazı hatalı uygulamalarının da, bu itirazları pekiştirdiği kanısındayız." 
   Yetkili, "hatalı uygulamalar" derken neyi mi kastediyor 
   Bir yanda, Ankara'nın yıllarca Irak Ulusal Kongresi INC ile düzgün bir diyalog kurmayı reddetmesinden bu yıl başında savaş için geri sayım yapılırken AKP hükümetinin Saddam'a ticaret heyeti yollamasına kadar uzanan ve ABD'de "Türkiye, Baas rejiminin devamından yana" diye tercüme edilegelmiş politikaları. Öte yanda, Süleymaniye baskınının perde arkasındaki Türk askeri girişimlerinin bölgede yarattığı güvensizliği. Ve tabii, 1 Mart tezkeresinin reddedilmesi sonucunu veren "askeri ve sivil" liderlik eksikliğini. 
   Velhasıl, Washington'daki yaygın görüş, Iraklılar'ın Türk askerine karşı çıkmasının, salt "Osmanlı'dan miras bir tepki" ya da "komşu ülke ordusu paranoyası" ile açıklanamayacağı ve esas olarak Ankara'nın yakın geçmişteki politikalarının meyvesi olduğu yönünde. 
   Kanımca, bu görüşte haklılık payı var. Ancak Irak muhasebesinde, Washington'ın "hatalar" sütununun her geçen gün biraz daha uzadığı da kesin. "Türk askerine yapılan davet ve sonrası" da, bu hatalar sütununda yerini almaya aday. 
   
      
   
   
</TEXT>
</DOC>
