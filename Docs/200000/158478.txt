<DOC>
<DOCNO> 158478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/soneko25.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın kasası dolmaya başladı... 
</HEADLINE>
<TEXT>

     Beşiktaş'ın 100. yılında şampiyonluğa adım adım yaklaşması, halka açık şirketinin kasasını şimdiden doldurmaya başladı. 
     Şampiyonlar Ligi'ne katılması halinde, başarısız olsa dahi katılım ücreti, TV ve reklam gelirleri olarak 5 milyon dolar alacak olan Beşiktaş'ın, promosyon ürünleri satışından da 5 ayda 1 milyon dolar gelir elde edildiği bildirildi. 
     Beşiktaş Futbol Yatırımları Sanayi ve Ticaret A.Ş. Genel Müdür Yardımcısı Metin Kesik, Borsa'da işlem gören BJK hisselerinin son günlerde değer kazandığına işaret ederek, bunda Beşiktaş'ın Birinci Süper Lig'de şampiyon olarak Şampiyonlar Ligi'ne katılması ve buradan gelir elde etmesi beklentisinin etkili olduğunu söyledi. 
     Beşiktaş'ın Şampiyonlar Ligi'ne katılması durumunda ''ayak bastı parası'' olarak en az 5 milyon dolar elde edeceğini, turları geçtikte bu rakamın artacağını belirten Kesik, şöyle dedi 
     ''Katılım ücreti olarak verilen rakam 3.8 milyon dolara geliyor. Ama en az 6 maç oynanıyor, oradaki TV ve reklem gelirinden elde edilen başarı oranında payınız var. Bunu, 1.2 milyon dolar tahmin ediyoruz. Bu durumda başarısız olsak bile 5 milyon dolar ayak bastı parası var. Bu, doğrudan kar olarak yazılacak bir rakam. Bunların temettü olarak geri döneceği beklentisi yatırımcıların hareket etmesine yol açtı.'' 
     
     ''YATIRIMCILARIMIZI ÜZDÜK, ŞİMDİ TELAFİ EDİYORUZ' 
     Şampiyonlar Ligi'nde, çok fazla tecrübeli bir takım olmamakla birlikte başarılı olmayı hedeflediklerini belirten Metin Kesik, ''Üst turlara geçip, 5 milyon doları minimum 10 milyon dolara çıkarmak istiyoruz. Başta başkan ve yönetim, futbolcular, teknik heyet çalışmalarını bu yönde yürütüyor'' dedi. 
     Kesik, BJK hisselerinin değer kazanmasında, 31 Mayıs'ta açıklayacakları bilançoda kar beklentisinin de etkili olduğunu belirtirken, şirketin 9 aylık karının 9.9 trilyon lira olduğunu bildirdi. Kesik, ''Önümüzdeki yıl kar beklentimiz bu yılkinden çok daha fazla'' diye konuştu. 
     BJK hisselerinin Borsa'da 57 bin 500 liradan işlem görmeye başladığını anımsatan Kesik, şunları söyledi 
     ''Hem Birinci Süper Lig'de, hem Şampiyonlar Ligi'nde başarılı olmalıyız. Ne kadar başarılı olursak, senetlerimiz değerli olur, yatırımcılarımız mağdur olmaz. BJK hisseleri 57 binden 500 liradan çıkıp, 16-18 binlere düştüğü zaman yatırımcılarımızı biraz üzdük. Şimdi telafi ediyoruz.'' 
     
     PROMOSYON ÜRÜNLERİ SATIŞLARI PATLADI 
     Kesik, Beşiktaş'ın şampiyonluğa doğru koşmasının, promosyon ürünlerinin satışlarını da artırdığını söyledi. 
     Beşiktaş Sportif Ürünler Sanayi ve Ticaret A.Ş.'nin bayraktan formaya, tişörtten eşofman ve şapkaya kadar 350 çeşit ürün sattığını anlatan Kesik, şirketin 1 Ocak-20 Mayıs tarihleri arasındaki satışının KDV hariç 1 milyon dolar olarak gerçekleştiğini bildirdi. 
     Kesik, şirketin satışlarının 2001 yılında 200 milyar lira, 2002 yılında 1 milyon dolar olduğuna dikkat çekerken, şunları kaydetti 
     ''Bu yıl 5 ayda, 2002 yılındaki satışlarımızı bile geçtik. Bu şirketin yüzde 99.9'una, Beşiktaş Futbol Yatırımları Sanayi ve Ticaret A.Ş. sahip. Buradan elde edilecek temettü de bizim hanemize gelir olarak yansıyacak.'' Metin Kesik, Beşiktaş Sportif Ürünler şirketinin önümüzdeki sezon 3.5 milyon dolar satış yapmasını beklediklerini kaydetti. 
     
     2 HAFTADA YÜZDE 50 PRİM YAPTI 
     Geçen hafta 18 bin 800 liradan 24 bin 500 liraya çıkarak yüzde 30.32 değer kazan BJK hisseleri, bugünkü ilk seansı 28 bin 250 liradan kapattı. Buna göre, Beşiktaş hisselerinin bu hafta 7 seansta kaydettiği yükseliş yüzde 15.31 oldu. 
     Beşiktaş hisseleri önceki hafta sonuna göre de yüzde 50.27, 2002 yılı sonuna göre ise yüzde 63.77 prim yaptı. 
     Birinci Süper Lig'in sonra ermesine 2 maç kala, 5 puan farkla lider durumda bulunan Beşiktaş, bu hafta en yakın takipçisi Galatasaray ile şampiyonluk düğümünü çözecek karşılaşmaya çıkacak. 
     
</TEXT>
</DOC>
