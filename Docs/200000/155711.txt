<DOC>
<DOCNO> 155711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/dunya/dun03.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
BM’de petrol savaşı çıkacak 
</HEADLINE>
<TEXT>

ABD ve İngiltere’nin Irak petrollerinin tüm gelirlerini kontrol amacıyla sunduğu tasarı, savaş öncesindeki gibi krize neden olacak 
     SEMA EMİROĞLU New York 

     Bush yönetimi, Irak’a 12 yıldır uygulanan yaptırımların kaldırılmasını öngören ve ABD’ye ülkenin petrol endüstrisi ve gelirleriyle ilgili geniş kontrol hakkı tanıyan bir karar tasarısını dün BM Güvenlik Konseyi’ne sunarken, İngiltere ile birlikte kendisini, Irak’ta en az bir yıl süreyle "geçici koalisyon otoritesi" ilan etti. 
     15 üyeli Konsey’e dün sunulan karar tasarısı, BM’nin Irak petrolü üzerindeki kontrolünü ABD ve askeri müttefiklerine veriyor. Petrol satışından sağlanacak gelirin, bir "Irak Yardım Fonu"nda toplanması öngörülürken, paranın nerelerde harcanacağına ilişkin kararın, ABD ve İngiltere tarafından alınacağı kaydediliyor. 
     İspanya ile ortaklaşa olarak Konsey üyelerine dağıtılan tasarı, başta Rusya olmak üzere Konsey’in pek çok üyesinin tutumuna ters düşüyor ve savaş öncesinde yaşanan diplomatik krizi yeniden başlatacağına kesin gözle bakılıyor. 
     Kerkük - Yumurtalık boru hattı üzerinden yürütülen gıdaya karşı petrol programına da dört aylık bir süre içinde aşamalı olarak son verilmesini öngören tasarı, ABD önderliğindeki koalisyonun, Irak’ın petrol zenginliğini, ülkenin yeniden inşası ve insani ihtiyaçların karşılanması için kullanacağını belirtiyor. 
     
     Tek otorite olacaklar 
     Tasarı, ayrıca Washington ve Londra’nın Irak’ı en az bir yıl geçici koalisyon olarak yönetmesini onaylıyor. Bu bir yıllık yetkinin, Güvenlik Konseyi’nin itirazı olmaması halinde otomatik olarak yenilenmesi de öngörülüyor. ABD ve İngiltere, önceki akşam Konsey’in bu ayki Dönem Başkanı ve Pakistan Büyükelçisi Münir Ekrem’e de bir mektup göndererek, kendilerini Irak’taki geçici koalisyon "otoritesi" olarak tanımladılar. 
     

</TEXT>
</DOC>
