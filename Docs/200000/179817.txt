<DOC>
<DOCNO> 179817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sonspo14.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"12 DEV ADAM" umut yolculuğuna çıktı... 
</HEADLINE>
<TEXT>

     İsveç'te 5-14 Eylül tarihlerinde düzenlenecek 33. Avrupa Erkekler Basketbol Şampiyonası'nda mücadele edecek A Milli Takım, şampiyonadaki maçlarını oynamak üzere bu ülkeye gitti. 
     Atatürk Havalimanı'nda kafilenin hareketinden önce, Basketbol Federasyonu Turgay Demirel, A Milli Takım Başantrenörü Aydın Örs, teknik heyet ve oyuncular, BTA Airport Catering'in, özel olarak hazırlattığı kırmızı-beyaz renkteki basketbol şeklindeki pastayı kestiler. 
     Milli takımda yer alan oyuncuların ve teknik heyetin yakınları da uğurlamaya gelerek, kafileye moral verdi. 
     Bu arada, Atatürk Havalimanı'nda sık sık ''12 Dev Adam'' marşı çalındı. 
     
     ÖRS HAZIRIZ 
     A Milli Takım Başantrenörü Aydın Örs, şampiyonaya hazır olduklarını, bir eksiklerinin bulunmadığını söyledi. 
     Örs, kafilenin hareketinden önce Atatürk Havalimanı'nda yaptığı açıklamada, hazırlık aşamasını tamamladıklarını belirterek, ''3 gün öncesinden İsveç'e gidiyoruz. Ukrayna maçına kadar olacak süreyi antrenman yaparak geçireceğiz. Şampiyonaya hazır durumdayız. Önemli eksiğimiz yok. Hüseyin'in sakatlığı hemen hemen geçti. Sırbistan-Karadağ ile yaptığımız son iki maçta da iyi izlenimler elde ettik. Takım bana umut verdi'' diye konuştu. 
     Avrupa Şampiyonası'nda kendilerine yakışan mücadeleyi ortaya koyacaklarını kaydeden Örs, şunları söyledi 
     ''Şampiyonaya iyi başlamak çok önemli. Ukrayna maçı bizim için iyi bir fırsat olacak. Bu maçı kazanarak, şampiyonaya galibiyetle başlamayı hedefliyoruz. Bu şekilde Yunanistan ve Hırvatistan maçlarına moralli çıkacağız. Bu zorlu gruptan birinci çıkmak istiyoruz. Gruptan birinci çıkmanın çok avantajı var. Yavaş yavaş form olarak zirveye çıkıyoruz.'' Son Avrupa Şampiyonası'nda final oynamış bir takım olarak İsveç'teki şampiyonada da final oynamayı hedeflediklerini vurgulayan başantrenör Örs, ''İsveç'te final oynayıp, olimpiyat oyunlarına gitmek istiyoruz. Ancak öncelikle olimpiyat vizesi almak daha önemli'' diyerek sözlerini tamamladı. 
     
     OYUNCULARIN GÖRÜŞLERİ 
     A Milli Takım'da yer alan oyuncular da şampiyonaya hazır olduklarını söylediler. 
     Milli takımın başarılı oyuncularından Mehmet Okur, hazırlıklarının Türkiye bölümünü tamamladıklarını ifade ederek, ''Her şey yolunda. Sakat oyuncular düzeldi. Bütün oyuncular tam kapasitesini vermek istiyor. İsveç'te en iyi şekilde mücadele edip, ya şampiyon, ya da madalya alarak dönmeyi amaçlıyoruz'' diye konuştu. 
     Milli takımın NBA patentli oyuncularından Hidayet Türkoğlu ise kendileri için en önemli sürece girdiklerini dile getirerek, ''Takım olarak iyiyiz. Ukrayna maçını kazanarak şampiyonaya iyi bir başlangıç yapmak istiyoruz. İlk hedefimiz özlem haline gelen olimpiyat oyunlarına katılmak. Bu moralle de çok iyi işler yapacağız'' dedi. 
     
</TEXT>
</DOC>
