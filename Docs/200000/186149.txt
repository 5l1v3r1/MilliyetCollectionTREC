<DOC>
<DOCNO> 186149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/spor/spo05.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Motor sporları 
</HEADLINE>
<TEXT>

      
   Kollar erken sıvandı    Yeni sezonda Dünya Ralli Şampiyonası'nın 7. ayağını oluşturacak Türkiye Rallisi için TOMSFED hummalı bir çalışma başlattı. Yenilenen parkur kontrole gelen FIA yetkililerinden tam not aldı 
   
   Yeni parkur hazır 
   DÜNYA Ralli Şampiyonası'na geçtiğimiz sezon Şubat ayında Antalya'da ev sahipliği yapan Türkiye, bu sezon 24 - 27 Haziran'a alınan dev organizasyon için şimdiden kolları sıvadı. FIA'nın takvimde yarışı öne alması sonucu ilk organizasyonda adeta iki ayağı bir pabuca giren Otomobil Sporları Federasyonu, bu kez erken harekete geçerek diğer organizatörlere fark attı. FIA'nın yaptığı değişikliklere uyumlu hazırlanan parkur, şimdiden tam not aldı. 
   
   İki etap çıktı 
   SPOR Komitesi Başkanı Metin Çeker ile Yarışa Direktörü Simo Lampinen tarafından kontrol edilen parkurun hız ortalaması artıyor. Geçen sezona oranla yüzde 30 değişikliğe uğrayan parkurda Myra ve Simena yavaş ve kırıcı olması nedeniyle yarıştan çıkarıldı. Perge yenilenirken Aspendos ve Beycik etapları yeniden kondu. Çift kalkışlı özel seyirci etabı da Antalya Miniyatürk projesi çerçevesinde Akdeniz Üniversitesi içinde yeni bir parkurda olacak. 
   
   Hedef 40 bin kişi 
   YENİ sezonda Meksika ve Japonya'nın da dahil olmasıyla yarış sayısı 16'ya çıkacak takvimde, Antalya 7. ayak olacak. Yeni uygulamaya göre rallilerde çarşamba ve perşembe sabah tüm parkur bir kez geçilecek, cuma, cumartesi ve Pazar günleri ise sabahları ikinci kez antrenman ve peşinden yarış olarak etaplar geçilecek. WRC'deki en başarılı 3 ülkeden birisi olmayı hedefleyen federasyon, 2004'te en az 40 bin özel ralli seyircisini Antalya'ya getirmek için çalışıyor. 
   
   Rallide hüzün    Direğe çarptı 
   AVRUPA Ralli Şampiyonası'nın 9. ayağının oluşturan Achaia Elpa Rallisi, ev sahibi Yunanistan'dan katılan pilot Dimitris Koliopanos'un yarış sırasında geçirdiği kaza sonucu hayatını kaybetmesi sonucu yarıda kaldı. Özel seyirci etabı sonrası henüz birinci etapta yoldan çıkarak yüksek voltaj direğine çarpan araçta Koliopanos ölürken, hastaneye kaldırılan co - pilotu Theofanis Hasiotis hayati tehlikeyi atlattı. 
   
   3. etapta iptal 
   YUNANİSTAN'DA ilk kez ölümle sonuçlanan bu ralli kazası sonrası yarış, 3. etapta durduruldu. 20 katsayılık ralliyi ilk üç etap sonunda lider sürdüren Belçikalı Bruno Thiry 200 punanın sahibi olurken, takipçisi şampiyona lideri Miguel Campos 160 puan aldı. Üçüncü Vasin de 120 puan kazandı. Genel klasmanda Thiry, böylece ilk sıradaki Campos ile aradaki farkı 120 puana indirdi. 20 katsayılı son yarış 24 - 26 Ekim'de Fransa'da koşulacak. 
   
   Hondacılar buluşuyor 
   HONDA tutkunları Pazar günü Körfez Pisti'nde buluşuyor. Organizasyonunu Hondam.com internet sitesinin yaptığı, ana sponsorluğunu ise Honda Türkiye A.Ş. ve Honda Plaza Mutluhan'ın üslendiği Büyük Honda Buluşması, drag ve slalom yarışlarıyla nefes kesecek. Drag müsabakalarının startı saat 11.30'da, Slalom ise 14.30'da verilecek. Her modelden Honda'nın kıyasıya bir rekabet yaşayacağı bu özel etkinlikte Honda Güzellik Kraliçesi'de taç giyecek. 
   
   Şile'de Ralli şöleni 
   İSTANBUL Otomobil Kulübü tarafından organize edilen istanbul Ralli şampiyonası Pazar günü start alıyor. Ana sponsor bulunmamasına rağmen kulüp imkanları ve co - sponsorlar ile yürütülecek olan şampiyona 5 Ekim - 19 Ekim ve 16 Kasım tarihlerinde koşulacak üç ayaktan oluşacak. Ford - Renç Koçibey eğitim seminerlerinde ve başka kişi -kurumlarca düzenlenen eğitimlerde başarı kazanan pilot ve copilotların da start alacağı şampiyonanın tüm ayakları toprak parkurlarda koşulacak. Şile bölgesinde koşulacak olan ilk ayak için 36 ekip kayıt yaptırdı. 
   
   YARIŞ TAKVİMİ TARİH YARIŞ 23 - 25 Ocak Monte Carlo 6 - 8 Şubat İsveç 12 - 14 Mart Meksika 30 Nisan - 2 Mayıs Arjantin 14 - 16 Mayıs Kıbrıs 28 - 30 Mayıs Akropolis 25 - 27 Haziran TÜRKİYE 16 - 18 Temmuz Yeni Zelanda 6 - 8 Ağustos Finlandiya 20 - 22 Ağustos Almanya 3 - 5 Eylül Japonya 17 - 19 Eylül İngiltere 1 - 3 Ekim İtalya 15 - 17 Ekim Korsika 29 - 31 Ekim Katalunya 12 - 14 Kasım Avustralya 
   
   Clio Cup'da zafer Atay'ın    CLİO Cup'ın 6.ayağında zafer, şampiyona lideri Ahmet Atay'ın oldu. İzmir Pınarbaşı Pisti'nde yapılan 20 turluk mücadeleye ikinci sırada başlayan Ahmet Atay, ilk virajda yarışa ilk sırada başlayan Volkan Özdemir'in pist dışına çıkmasıyla liderliğe yükseldi. Kalan turlarda Selim Erol ve Selim Özgörkey ile amansız bir liderlik mücadelesine giren Atay, Özgörkey'e iki kez geçilmesine rağmen tur bindirmeler başlayınca bunu iyi değerlendirerek liderliğe yükseldi ve birinciliği elde etti. 
   
   Tırmanmada düğüm çözülüyor    Türkiye Şampiyonası'nda son ayak bugün Ankara'da başlıyor 
   
   Start 12.00'de 
   2003 Türkiye Tırmanma Şampiyonası'nın son yarışı olan "Sığırlıhacı Tırmanma Yarışı bugün Ankara'da start alıyor. ANOK tarafından organize edilen ve Taner Şengezener'in şampiyonluğunu ilan ettiği Kategori 1 dışında Kategori 2 ve 3'te zirvenin sahipleri bu son yarışta belli olacak. Kategori 2'de Opel Astra GSI ile yarışan Sarp Üstel lider durumda bulunuyor. 
   
   İki çıkışlı yarış 
   BİRİNCİ olan pilotun 20 puan aldığı şampiyonada, Kategori 3'te Opel Motor Sport takımına sezon ortasından katılan Tarık öktem, Opel Vectra ile yarışıyor. İki yarış eksiğine rağmen Şahintepe ve Darlık'taki birincilikleriyle ikinci durumda bulunan pilotun önünde, Yalçın Arsan var. 4.8 km asfalt parkurda iki çıkışlı olacak yarışın startı saat 12.00'de verilecek. 
   
   Gözler San Remo'da    Dünya Ralli Şampiyonası'nın 11. ayağı İtalya'da başlıyor. Pilotlar klasmanında Burns, Solberg ve Sainz arasında birincilik için amansız bir çekişme yaşanacak 
      
   Burns lider 
   HEYECAN ve çekişmenin zirveye çıktığı Dünya Ralli Şapiyonası'nda gözler San Remo'ya çevrildi. Takvimin 11. ayağını oluşturan ralli, bugün yapılacak etaplarla start alacak. Zorlu asfalt parkurdaki mücadele öncesi, Peugeot'tan Richard Burns hiç yarış kazanamamasına rağmen 7 kez podyuma çıkarak topladığı 55 puanla liderlik koltuğunda oturuyor. Burns'ü, 7 puan geriden bu sezon iki zaferi bulunan Subaru'dan Solberg ve Türkiye'de kazanan Citroen'in matadoru Carlos Sainz izliyor. 
   
   Hyundai yok 
   SEZONUN tamamlanmasına San Remo ile birlikte 4 yarış kala Markalar Klasmanı'nda da büyük bir çekişme yaşanıyor. Fransızlar'ın rakip kardeşleri Peugeot ve Citroen 110'ar puanla ilk iki sırayı paylaşıyor. Onları 74 puanla Subaru takip ediyor. 2004'te seriden çekileceğini açıklayan Hyundai'nin kendi içindeki sorunlar nedeniyle San Remo'da da yarışmayacağı açıklandı. Toplam 387.36 kilometrelik yarışta ekipler 14 özel etap geçecek. 
   
   PİLOTLAR KLASMANI 1. Richard BURNS 55 puan 2. Petter SOLBERG 48 puan 3. Carlos SAINZ 48 puan 4. SÇbastien LOEB 45 puan 5. Marcus GRÖNHOLM 38 puan 6. Markko MARTIN 37 puan 7. Colin MCRAE 33 puan 8. Tommi M KINEN 21 puan 9. Harri ROVANPERA 18 puan 10. Francois DUVAL 11 puan 
   
   MARKALAR KLASMANI 1. Peugeot 110 puan 2. Citroen 110 puan 3. Subaru 74 puan 4. Ford 61 puan 5. Skoda 20 puan 6. Hyundai 12 puan 
   
</TEXT>
</DOC>
