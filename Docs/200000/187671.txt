<DOC>
<DOCNO> 187671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/spor/spo00a.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Motor sporları 
</HEADLINE>
<TEXT>
   Dananın kuyruğu kopuyor 
   Türkiye Ralli Şampiyonası'nda nefeslerin tutulacağı, şampiyonların kapışacağı bir hafta sonu yaşanacak. 21. Kocaeli Rallisi'nde pilotlar ve markalar klasmanında 2003 sezonuna damga vuracak isimler büyük ölçüde belirlenmiş olacak 
      Hazırlayanlar Fuat ERCAN - Murat AĞCA 

   
   Büyük çekişme var 
   TÜRKİYE Ralli Şampiyonası'nın altıncı ayağı olan 21. Kocaeli Rallisi, parkurun kralını ortaya çıkaracak. KOSDER Kocaeli Otomobil Sporları Kulübü tarafından 11 - 12 Ekim tarihleri arasında Ford Otosan ana sponsorluğunda düzenlenecek rallide şampiyonada zirve mücadelesi veren Fiat Abarth ve Ford Hazırkart takımları arasında müthiş bir çekişme yaşanması bekleniyor. Markalar'da zirveden kopan Citroen Sport ise pilotlarda Ercan Kazaz ile ilk ikiyi zorluyor. 
   
   Hitit'in rövanşı 
   ANKARA'daki bir önceki ayak Hitit Rallisi'nde takım arkadaşı Adnan Sarıhan'dan destek aldığı için diskalifiye olan Ford Hazırkart'tan Serkan Yazıcı'nın, son kozlarını oynayıp lider Volkan Işık ile arasındaki puan farkını kapatmaya çalışacağı Kocaeli'de, yine ikinci Ford Focus WRC'yi Adnan Sarıhan kullanacak. Sezonun bitimine bir yarış kala Super 1600'de şampiyonluğunu garantileyen Fiat Abarth'ın tecrübeli ismi Işık ise genel klasmandaki avantajını da korumaya çalışacak. 
   
   Parkur 266 kilometre 
   RALLİ, Çenedağ, Orman, Ören ve Toylar olmak üzere dört farklı özel etabın üçer kez geçilmesi ile üç ayak üzerinden yapılacak. 107 kilometresi özel, toplam 266 kilometrelik toprak parkur cumartesi bir, pazar günü ise iki kez geçilecek. Ralli merkezi ise Fuar Alanı olacak. Bu ralli sonunda yeterli puanı toplayamayan ekipler, Kıbrıs Rallisi'ne katılarak puan yükseltebilecek. Markalar'da da yarış çıkarmadan yurtdışından ekstra bir yarış puana eklenebilecek. 
   
      Tahtta tek başına    Türkiye Pist ve Ralli Şampiyonası'nda sezon tamamlanmadan çifte zaferini ilan eden yılların tecrübeli ismi Ethem Genim, şampiyonluklarının keyfini sürüyor 
   
   Muhteşem sezon 
   MOTORSPORLARI'NDA 2003 sezonu perdelerini indirmeye hazırlanırken, pistin tecrübeli ve usta ismi Ethem Genim haftalar önce ilan ettiği çifte zaferin mutluluğunu yaşıyor. Sezona STS'nin ana sponsorluğunda başlayan Genim, pistte bitime üç yarış kala şampiyonluğunu ilan ederken, Türkiye Ralli Şampiyonası'nda da güçlü rakiplerini saf dışı bıraktı. Renault Maxi Megane ile bu sezon katıldığı 5 yarışı da tamamlamayan Ethem Genim ikinci zaferini rallide A7 şampiyonluğu ile yaşadı. 
   
   Ekip başarısı 
   RENAULT Performans Team adıyla muhteşem bir sezon geçiren ve Türkiye Pist Şampiyonası'nda hedefine pist rekorları kırarak ulaşan Genim, sezonun değerlendirmesini yaparken elde edilen başarıyı ekip ruhuna bağladı. Copilotu Atıl Atılgan ile çok uyumlu bir ikili oluşturduklarına değinen usta pilot, "Performans Organizasyonun üstlendiği projeler nedeniyle antrenman yapma fırsatı bulamamış olmamıza rağmen sezon başında belirlediğimiz hedeflere ulaştığımız için mutluyum" dedi. 
   
   İstanbul'un beyi    İSOK İstanbul Otomobil Kulübü 'un organize ettiği İstanbul Ralli Şampiyonası'nın ilk yarışı Emre Ergökçen'in - Cem Bakançocukları ikilisinin zaferi ile sona erdi. 36 ekibin start aldığı, ancak 23'ünün finiş gördüğü toprak parkurda düzenlenen zorlu rallide Atölye Kazaz tarafından hazırlanan Subaru Impreza'sı ile rakiplerini sollayan Ergökçen, finişe ilk sırada girdi. Ergökçen'in ardından ikinciliği Mitsubishi Evo 7'si ile yarışan Mehmet Gönenç elde etti. Ünlü rallici Nejat Avcı'nın oğlu Yağız Avcı, Palio Süper 1600'ü ile, iki güçlü rakibin ardından üçüncü sırada finişe gelerek podyuma çıktı. 
   
   Vermeulen şampiyon    DÜNYA Süperbike Şampiyonluğunu bu yıl çok genç bir pilot kazandı. Castrol ve Honda desteğiyle Ten Kate ekibinde yarışan Avustralyalı pilot Chris Vermeulen, İtalya'da düzenlenen şampiyonanın son ayağında ikinci olmasına rağmen, topladığı 181 puanla şampiyonluğunu ilan etti. Markalar klasmanında ise Honda sezonu 222 puanla ilk sırada tamamlarken, Suziki 176 puanla ikinci, Yamaha 166 puanla üçüncü oldu. 
   
   Motosikletin kralları    İOK İzmir Otomobil Kulübü tarafından düzenlenen ve sponsorluğunu Elmas Grup'un yaptığı Türkiye Motosiklet Şampiyonası'nın ertelenen son yarışı İzmir Yarış Pisti'nde yapıldı. İki gün süren yarışların ardından Tolga Uprak Grup A, Muammer Karakaya da Grup B'de şampiyonluğa ulaştı. Oldukça hızlı, heyecanlı ve adrenalin dolu geçen müsabakalarda Ercan Dinamit'de Türkiye Enduro Pist şampiyonluğunu ilan etti. İlk üçe giren yarışmacılar kupalarını Türkiye Motosiklet Federasyon Başkanı Yunus Bekir Uçar'dan aldı. 
   
   Ege'de klasik dostluk    1973'de sona ermişti 
   KLASİK Otomobiller 30 yıllık bir aradan sonra tekrar Ege'nin iki yakasına dostluk taşıyacak. İlki 1971 yılında yapılan ve her yıl geleneksel hale getirilmesi planlanan, ancak 1973'te yapılan üçüncü yarıştan sonra iki ülke arasında yaşanan gerginlikler nedeniyle iptal edilen Türk - Yunan Klasik Otomobil Rallisi geri dönüyor. Tarihi ralli Selanik - İstanbul arasında yapılacak. 
   
   Selanik-İstanbul hattı 
   FIVA Uluslararası Klasik Otomobil Federasyonu 'da kaydı bulunan ve 1919 - 1978 yılları arasında üretilmiş araçların katılabileceği tarihi organizasyon 20 Ekim'de Selanik'ten start alacak. Yıllara meydan okuyan klasik otomobiller, sırasıyla Kavala, İskeçe, Gümülcine, İpsala güzergahını geçip, 23 Ekim'de İstanbul'da finişe girecekler. 
   
   Honda'yla drag keyfi    CHRONOS Racing'in "Cadde değil pistte yarışıyorum" konseptinde geliştirdiği organizasyonlardan Büyük Honda Buluşması'nda, Hondam.com üyeleri İzmit Körfez Pisti'nde buluştu. Honda Türkiye ve Honda Plaza Mutluhan sponsorluğundaki yarışma, 150'yi aşkın aracı bir araya getirdi. Safety aracı olan 78 model Honda Civic'den S2000'lere kadar her model Honda'nın yer aldığı drag yarışı, bini aşkın izleyene keyifli anlar yaşattı. 
   
   Kazaz iddialı    TÜRKİYE Ralli Şampiyonası'nın dönüm noktası olarak görülen Ford Otosan 21. Kocaeli Rallisi'nde Citroen Sport Türkiye, tüm kozlarını oynamaya hazırlanıyor. Pilotlar Şampiyonası'nda 3. durumda bulunan Citroen Sport Türkiye Takım Direktörü Ercan Kazaz, en iyi dereceyi elde ederek hem kendisine hem de markalar klasmanında üçüncü sırada yer alan Citroen Sport Türkiye'ye önemli puanlar kazandırmayı hedefliyor. 
   
   Clio Cup İtalya'da    RENAULT ve Performans Organizasyon tarafından STS ana sponsorluğunda gerçekleştirilen Clio Cup'da yurt dışı heyecanı Yunanistan'dan sonra 11 - 12 Ekim'de İtalya'ya taşınıyor. 2003 Renault Clio Cup şampiyonluk kupası Magione ve Vallelunga pistlerinde hafta sonu yapılacak yarışlardan sonra sahibini bulacak. 14 pilotun katıldığı kupada bu sezon dört birinciliği bulunan Ahmet Atay 95 puanla lider durumda bulunurken, Atay'ı Selim Özgörkey 79 puan ve Mehmet Zeytinoğlu 60 puan takip ediyor. 
   
   
</TEXT>
</DOC>
