<DOC>
<DOCNO> 191520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/yasam/ayas.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gezici genelev 
</HEADLINE>
<TEXT>

   'Girişimci bir kadın' satın aldığı otobüsü tadilatla 'genelev'e dönüştürdü. Dört odası ve duşu da olan 'gezici genelev'in son müşterisi ise polis oldu 
      ŞAKİR AYDIN İstanbul 
   
   Kadıköy'de bir otobüsün, kabinlere bölünerek 'mobil genelev'e dönüştürüldüğü ortaya çıkarıldı. Müşterileri duraklardan alan otobüsü geneleve çeviren hayat kadını T.K. ile şoförü ve fuhuş yaptığı bildirilen iki kadın, gözaltına alındı. 
   Sokaklarda hayat kadınlığı yaptığı öğrenilen T.K. 40 , satın aldığı otobüsün içini yeniden düzenletti. Camları perdelerle kapatılan ve içi suntalarla bölünen otobüs, dört kabin, bir bekleme salonu ve duşu olan bir 'mobil genelev'e dönüştü. T.K.'ya, otobüs ücretiyle 30 milyar liraya mal olan 'mobil genelev'deki hayat kadınlarıyla birlikte olan erkekler, 35 milyon ödüyordu. 10 milyonu çalışan kadına veren T.K., 25 milyon lira alıyordu. 
   
   Polisle randevu 
   İki aydır Kadıköy - Tuzla arasında müşteri alarak çalışan otobüsle ilgili ihbar üzerine polis, müşteri gibi T.K.'dan randevu aldı. Kayışdağı Uslu Caddesi'ndeki durağa gelen otobüse binen polisler, T.K. ve otobüste çalıştıkları belirtilen A.G.Y. 20 , A.A, şoför M.G. ve bir müşteriyi gözaltına aldı. 
   
   Serbest bırakıldılar 
   Kadıköy Emniyet Müdürlüğü Asayiş Büro Amirliği'ne getirilen kadınlardan ifadesi alınan T.K. şunları söyledi "Sokaklardan kurtulmak istediğimden bu otobüsü aldım. Daha önceden tanıdığım müşterilerle telefonda anlaşıp istedikleri yerden alıyor, işleri bitince de istedikleri yere bırakıyorduk. Ama kazandığımız para mazot parasına bile zor yetiyordu." 
   İşlemleri tamamlandıktan sonra Kadıköy Savcılığı'na sevk edilen T.K, A.G.Y., A.A, şoför M.G. ve bir müşteri, sorgularının ardından tutuksuz yargılanmak üzere serbest bırakıldı. 
   M.G'nin ifadesinde işe yeni başladığını öne sürerek, "Otobüste ne yapıldığını bilmiyorum. Başka iş bulamadım. 400 milyon lira alacaktım. Çocuklarım için kabul ettim" dediği öğrenildi. 
   
   
</TEXT>
</DOC>
