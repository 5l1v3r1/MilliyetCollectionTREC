<DOC>
<DOCNO> 194705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/spor/spo04.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Maxim dünden razı 
</HEADLINE>
<TEXT>

   Trabzonspor'un Beyaz Rus futbolcusu, bir yıllık sözleşmesini uzatmak için çağrı yaptı. Aybaba topu yönetime attı 
      
   "Kafam rahat olur" 
   BORDO - Mavili kulübe transfer olmakta kararsız kalan ve imza atmak için uzun süre yönetimi uğraştıran Maxim Romaschenko aradığı mutluluğu Trabzonpor'da buldu. Sezon başında aylık 55 bin dolar karşılığı bir yıllık sözleşme yapılan Beyaz Rus oyuncunun, mukavelesini uzatmak için menajerini devreye soktuğu ve yönetimle görüşmesini istediği öğrenildi. Maxim'in, "Sözleşmem yenilenirse, kafam da rahat olur" dediği bildirildi. 
   
   Yönetim sıcak 
   KULÜBÜN eski başkanı Özkan Sümer'in, "Bir yıllık sözleşme yapalım" isteğiyle milli oyuncuya üç yıllık imza attırmaktan kaçınılmıştı. Teknik Direktör Samet Aybaba'nın da, tecrübeli futbolcunun sözleşme yenileme isteğine sıcak baktığı, "Mukavelesi uzatılırsa iyi olur. Başarısı bir kat daha artar" raporunu verdiği ifade edildi. Maxim'in performansını değerlendiren Trabzon yönetimi, bu isteğe olumlu cevap vermeye hazırlanıyor. 
   
   Elazığ mesaisi 
   TRABZONSPOR'DA lige verilen ara nedeniyle takıma verilen iki günlük izin dün sona erdi. Bordo - Mavili ekip, dün akşam tesislerinde haftanın ilk çalışmasını gerçekleştirdi. Çalışmaya milli takım kamplarında bulunan Gökdeniz ve Tayfun katılamadı. Teknik Direktör Aybaba, "Elazığspor'un konumu bizi hiç ilgilendirmiyor. Hiçbir takımı küçümseme lüksümüz bulunmuyor" dedi. Takımın son haftalardaki çıkışını değerlendiren tecrübeli hoca, "Birlikten kuvvet doğar mantığıyla hareket edersek, daha da başarılı oluruz" diye konuştu. 
   
   
</TEXT>
</DOC>
