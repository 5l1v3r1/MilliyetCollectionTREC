<DOC>
<DOCNO> 195945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur17.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombaların özelliği belirlendi... 
</HEADLINE>
<TEXT>

     Beyoğlu'nda Neve Şalom Sinagogu ile Şişli'de Beth İsrael Sinagogu'na yönelik saldırılarda, amonyum sülfat gübre , nitrat ve sıkıştırılmış akaryakıt karışımından oluşturulan tahrip gücü yüksek el yapımı bombaların kullanıldığı belirlendi. 
     Üst düzey emniyet yetkililerinden aldığı bilgiye göre, incelemeye alınan güvenlik kamerası görüntülerinden Beth İsrael Sinagogu'na yönelik bombalı saldırıda bir kamyonetin kullanıldığı, Neve Şalom Sinagogu'na yönelik saldırıda da kırmızı renkli Kartal marka otomobilin değil, yine başka bir kamyonetin kullanıldığı anlaşıldı. 
     Bu araçların üzerlerindeki plakaların sahte olduğu tespit edilirken, motor ve şasi numaraları üzerindeki incelemeler sürüyor. 
     Bu arada, olay yerinden toplanan delillerin Kriminal Polis Laboratuvarı'nda incelenmesi sonucu, saldırılarda, amonyum sülfat gübre , nitrat ve sıkıştırılmış akaryakıt karışımından oluşan tahrip gücü yüksek el yapımı bombaların kullanıldığı belirlendi. 
     Yaklaşık 300 veya 400 kilogram ağırlığında oldukları tahmin edilen bombaların, büyük bidonlar içine yerleştirildiği, bidonların çuvallara sarılarak kamyonetlere konulduğu ve deterjan paketleriyle de kamufle edildiği anlaşıldı. 
     Adli Tıp Kurumu'nda cesetler üzerinde yapılan incelemelerde de, ten yapısı itibariyle Arap kökenli olduğu sanılan parçalanmış 2 erkek cesedinden birinin yüzünden alınan deri dokusu ile bombanın patladığı kamyonetin direksiyonunda bulunan deri dokusunun aynı kişiye ait olduğu tespit edildi. 
     
     ŞÜPHELİ 4 KİŞİ SERBEST BIRAKILDI 

     Öte yandan, bombalı saldırılardan sonra durumlarından şüphelenilerek gözaltına alınan 1'i kadın 4 kişi serbest bırakıldı. Bu kişilerin, İstanbul Terörle Mücadele Şube Müdürlüğü'nde yapılan sorgularında olaylarla herhangi bir ilgileri saptanamadı. 
     
</TEXT>
</DOC>
