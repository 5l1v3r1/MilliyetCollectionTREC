<DOC>
<DOCNO> 186246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/soneko41.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Genel Başkanı Baykal, TOFAŞ'ta... 
</HEADLINE>
<TEXT>

     CHP Genel Başkanı Deniz Baykal, Türkiye'de, mali mülahazanın, ekonomik üretim anlayışının önüne geçtiğini belirterek, ''Bu vergi düzenini Türkiye devam ettiremez. Bir 10 yıl daha bu vergi düzeniyle otomotiv endüstrisi yürümez'' dedi. 
     Baykal, CHP Genel Başkan Yardımcısı Eşref Erdem, Genel Sekreter Yardımcıları Mehmet Sevigen ve Algan Hacaloğlu, MYK Üyesi Bülent Tanla ile TBMM Başkanvekili Yılmaz Ateş ve bazı milletvekilleri, Tofaş'ın davetlisi olarak Bursa'ya geldi. 
     Tofaş Endüstriyel Direktörü Giorgio Margiaria ve Dış İlişkiler Koordinatörü Nezih Olcay'dan fabrika hakkında brifing alan Baykal, daha sonra beraberindekilerle birlikte fabrikanın gövde, pres, montaj ve Ar-Ge bölümlerinde incelemelerde bulundu. 
     Baykal, gazetecilere yaptığı açıklamada, fabrika gezisinde, otomotiv endüstrisinin içinde bulunduğu durumu, sorunları yetkili yöneticilerden dinleme ve yerinde gözlemleme fırsatı bulduğunu belirterek, dinlediklerinden ve gördüklerimden çok memnun olduğunu ifade etti. 
     Otomotiv endüstrisinin, Türkiye'nin en önemli alt sektörlerinden biri olarak çok önemli bir gelişme sergilediğini anlatan Baykal, bu sektörün, tekstil ve konfeksiyon endüstrisiyle yarışır hale geldiğini, doğru ekonomik politikalar ile daha da hızlı bir büyüme ve ilerleme potansiyeline sahip olduğunu vurguladı. 
     Baykal, Türkiye'nin atlatmaya çalıştığı krizin otomotiv sektöründe de tahribata neden olduğunu dile getirerek, kriz aşıldıkça bu sektörün de toparlanma işaretleri vermeye başladığını, ancak henüz arzulanan noktaya ulaşılmadığını söyledi. 
     Tofaş'ta üretim yelpazesinin zenginleştiğini ve sadece iç piyasaya değil dünyaya üretim yapıldığını, aynı zamanda kalite duyarlığılığının geliştiğini görmekten mutlu olduğunu anlatan Baykal, fabrika yöneticilerinden stajyer işçilere kadar her birisinin eğitimin önemini kavradığını belirtti. 
     
     ÖNLEM ALINMALI 
     Baykal, bu sektörü sahiplenmek, desteklemek, geliştirmek ve güçlendirmek gerektiğini vurgulayarak, ''Bu gözlemlerimiz sonucunda, Türkiye'de otomotiv endüstrisi ile ilgili alınması gereken önlemler konusunda yeni bir noktaya geldiğimizi söylemeliyim. Bunu, önümüzdeki dönemde Ankara'daki çalışmalarımızda değerlendireceğiz'' dedi. 
     Türkiye'de bu yıl 200 bin kadar araç satıldığını, bunun sadece 50 bin kadarının yerli üretimle karşılandığını ve 150 bininin dışarıdan ithal edildiğini kaydeden Baykal, şunları söyledi 
     ''Türkiye, otomotiv alanında çok bakir bir piyasa. Diğer gelişmiş batı ülkeleriyle karşılaştırıldığında bizde araba sahibi olma oranı son derece düşük. Bu Türkiye'nin çok zengin bir iç pazara sahip olduğunu, Türkiye'de otomobili satın alacak, bugün ve gelecekte çok geniş bir pazarın var olduğunu bize gösteriyor. Ayrıca Türkiye, nüfusu hızla artan bir ülke. Ekonomik gelişmesini de hızla yükseltmek durumunda olan bir ülke. Yani gelirimiz, nüfusumuz artacak. Şu andaki çok küçük orandaki otomobil sahipliği oranı hızla değişecek. Bu otomotivin Türkiye'de büyük bir istikbale sahip olduğunu gösteriyor. Bunu en iyi şekilde değerlendirmek lazım. Tabi, ihracat potansiyelini de ayakta tutmaya özen göstermek lazım.'' Baykal, iç pazarın daha büyük bölümünün, herhangi bir zorlama sonucu değil, ekonomik rekabet koşulları içinde yerli otomobilleri tercih etmesinin sağlanması gerektiğini belirterek, buna katkı vermeyi görev bildiklerini bildirdi. 
     Bir gazetecinin, bir otomobilin fabrika çıkış fiyatının yüzde 50'sinin vergiden oluştuğunu hatırlatması üzerine Baykal, ''Otomotiv endüstrisinin sorunları arasında, Türkiye'de araba kullanmayı caydırıcı ölçüde ortaya çıkan yüksek vergi oranları da kendisini gösteriyor. Türkiye'de maalesef kamunun kendi finansman açıklarını kapatmak için gelir kapısı olarak gördüğü her alana, her türlü ölçüyü aşarak yüklenmekte olduğuna tanık oluyoruz'' dedi. 
     Baykal, Türkiye'de vergi oranları ve primlerin çok yüksek olduğunu, bir verginin yetmeyip ikinci verginin alındığını anlatarak, şöyle devam etti 
     ''Türkiye'de maalesef, mali mülahaza, ekonomik üretim anlayışının önüne geçmiştir. Bu çok sakıncalı bir olaydır ve krizin bir parçasıdır. Fakat ne yazık ki, bunu krizden çıkışın bir yöntemi zannedenler var. Yani öylesine ağır kapsamlı öyle çok vergiler ve primler yükleyerek Türkiye'nin mali açığını kapatacacğını zannedenler var. Halbuki tam tersine, bu toplanabilecek kamu gelirinin azalmasına yolaçıyor. Otomotivde de öyle. Bu kadar yüksek vergi olunca tabi iç piyasada araba kullanımı azalır. Araba kullanımı azalınca toplayacağınız vergi azalıyor. Kayıtdışına gidiyor insanlar. Türkiye, bu açmazdan bu çarpıklıktan kendisini kurtarmalıdır.'' Dünyada hiç bir ülkede gözükmeyen ölçüde caydırıcı, artık ''terör'' ölçeğinde ağır mali mükellefiyetler yüklendiğini, ancak kamunun iki yakasının biraraya gelmediğini ifade eden Baykal, şöyle konuştu 
     ''Bu vergi düzenini Türkiye devam ettiremez. Yani bir 10 yıl daha bu vergi düzeniyle otomotiv endüstrisi yürümez. Bunun bir çözümünü hep beraber bulmalıyız. Olay sadece bundan ibaret değil hepsini birlikte düşünmek lazım. Türkiye'de, rekabet kabiliyeti hızla yükselen bir otomotiv endüstrisi gelişiyor. Bu endüstri, Türkiye'nin önemli ihracat rakamlarına ulaşmasını sağlıyor. 6.5 milyar dolarlık bir ihracat rakamı var bu sektörden kaynaklanan. 4 milyar doları entegre tesislerden, 2.5 milyar doları yan sanayiden geliyor. Bunlar önemli rakamlar. Öte yandan, yerli sektör Türkiye'deki iç talebin sadece 4'te birine cevap verebiliyor. Bunu da değiştirmeliyiz.'' Baykal, Türkiye'de bakir bir otomotiv pazarı olduğunu ve gelecekte hızla yükselecek bir potansiyele sahip olduğunu belirterek, turizmden 10 milyar dolar, konfeksiyondan 8.5 milyar dolar, otomotivden ise 6.5 milyar dolar gelir sağlandığını, ancak otomotiv ihracatındaki artış hızının son derece yüksek olduğuna dikkati çekti. 
     ''Gelecek otomotivdedir'' diyen Baykal, ''Burada çalışan arkadaşlar, yöneticiler yatırım yapanlar, Türkiye'nin bu alandaki gelişimine umutla iyimserlikle bakabilirler. Bir muhalefet partisi olarak biz de bu anlayışı ifade ederek, geleceğin siyasi açıdan da kendileri bakımından uygun olduğunun işaretini veriyoruz'' görüşünü dile getirdi. 
     Koç Holding CEO'su Bülend Özaydınlı da, Baykal'ın ziyaretinden duyduğu memnuniyeti ifade ederek, ''Bizi gerçekten cesaretlendirdiniz, bize güç verdiniz, sorunlarımızı bizimle paylaştınız, otomotiv sanayinin ve Tofaş'ın potansiyeli hakkında bilgi edindiniz. Bulunduğumuz noktadan nerelere gidebileceğimiz noktasında verdiğimiz işaretleri, siz de vurguladınız. Tüm Tofaş çalışanları adına teşekkür ediyorum'' dedi. 
     Özaydınlı, daha sonra, Deniz Baykal'a bir plaket verdi. Baykal, Bülend Özaydınlı ile birlikte fabrikanın pistinde Doblo'yu test etti. 
     
</TEXT>
</DOC>
