<DOC>
<DOCNO> 181755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sontur16.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmde Eylül kötü başladı... 
</HEADLINE>
<TEXT>

     Antalya'ya 1 Ocak-10 Eylül tarihlerinde havayoluyla gelen turist sayısı, geçen yılın aynı dönemine göre yüzde 5 gerileme göstererek 3 milyon 373 bin 219'da kaldı. 
     Irak Savaşı'yla birlikte turist sayısında 5 milyonun üzerine çıkma hedeflerini erteleyen Antalya'da, Temmuz ve Ağustos ayları turizmcileri umutlandırsa da, Eylül ayında gelen yolcu sayısında yüzde 11 gerileme yaşandı. 
     Antalya Havalimanı Şube Müdürlüğü Gelen Yolcu İstatistikleri'ne göre, geçen yıl 1 Ocak-10 Eylül tarihlerinde 3 milyon 555 bin 916 yolcuyu ağırlayan Antalya'ya, bu yıl aynı tarihler arasında havayoluyla 3 milyon 373 bin 219 yolcu geldi. 
     Antalya'ya geçen yılın Eylül ayının ilk 10 gününde 242 bin 672 turist gelirken, bu yıl Eylül ayının ilk 10 gününde havayoluyla gelen turist sayısı 215 bin 577 olarak gerçekleşti. 
     
     ALMANLAR BİRİNCİLİĞİ BIRAKMIYOR 

     Yılın ilk 9 ayında Antalya'ya gelen yolcular arasında 1 milyon 210 bin 444 kişiyle Almanlar birinci sırada yer aldı. Yabancı tatilcilerde 571 bin 673 kişiyle Ruslar ikinci olurken, 244 bin 857 bin kişiyle Hollandalılar ise üçüncü sırayı aldı. 
     Antalya'ya gelen gurbetçilerin tercihi ise Temmuz ayı oldu. Antalya'ya Temmuz ayı içinde 56 bin 216 gurbetçi gelirken, 1 Ocak'tan beri tatil için Antalya'yı tercih eden yurtdışında yaşayan Türk tatilcilerin sayısı ise 176 bin 41 oldu. 
     
</TEXT>
</DOC>
