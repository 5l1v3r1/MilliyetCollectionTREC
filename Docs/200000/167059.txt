<DOC>
<DOCNO> 167059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sondun18.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül-Straw görüştü... Gündem Kıbrıs... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Kıbrıs'ta kalıcı ve her iki toplumu da tatmin eden bir çözümün bulunmasının önemine işaret etti. 
     Gül ve İngiltere Dışişleri Bakanı Jack Straw, yaklaşık bir saat süren çalışma kahvaltısının ardından ortak basın toplantısı düzenlediler. 
     Dışişleri Bakanı Gül, Afganistan, Irak, İran, Kıbrıs ve AB konularını ele aldıklarını, bu konularda görüş alışverişine öğleden sonra devam edeceklerini bildirdi. 
     Reform çalışmaları hakkında Straw'a bilgi verdiğini ifade eden Gül, Kıbrıs konusuyla ilgili bir soru üzerine, ''Biz her zaman çözümsüzlüğün çözüm olmadığını savunageldik. Bu konudaki çabalarımız sürüyor. Zaten son dönemde karşılıklı güven artırıcı bir takım adımlar da atıldı. İki toplum arasında karşılıklı geçişler de buna yardımcı oldu. Durumu izliyoruz. Önemli olan kalıcı ve tarafları tatmin eden bir çözümün bulunmasıdır'' dedi. 
     Straw ise Gül ile son zamanlarda özellikle AB zemininde sık sık görüşme imkanı bulduklarını, bu sabah da çok geniş yelpazeye yayılan konuları ele aldıklarını belirtti. 
     Gül'e Tahran, Kandahar, Kabil, Basra, Kuveyt ve Bağdat ziyaretleri hakkında bilgi verdiğini ifade eden Straw, Türkiye'nin AB üyeliği sürecinde yaptıklarını da konuştuklarını, kaydedilen ilerlemeyi ve reform çabalarını büyük bir ilgi ve dikkatle izlediklerini kaydetti. İngiliz Bakan, bu değişiklerin artık Türkiye'de dışarıdan bir baskı olduğu için değil, Türk vatandaşlarının kendi yararı ve esenliği için yapıldığı duygusunu taşıdıklarını belirtti. 
     Straw, Kıbrıs'taki gelişmelerden dolayı iyimserlik içinde bulunduklarını, adanın iki tarafında da yapıcı bir yaklaşım gördüklerini söyledi. Straw, ''Bütün çabamız adadaki iki toplumun aralarındaki bütün sorunları giderip bir an önce kalıcı bir çözüme kavuşabilmeleri için gereken çabaların gösterilmesi'' dedi. 
     İngiliz Bakan, ''İran'ın ikinci bir tehdit oluşturduğunu düşünüp düşünmediklerinin'' sorulması üzerine, hafta başında İran'a yaptığı ziyarete atfen, ''İran ile öteden beri iyi ilişkilerimiz var. İkili ilişkilerimizi de geliştiriyoruz. İran cumhurbaşkanı, dışişleri bakanı ve ulusal güvenlik danışmanıyla çok yapıcı ve samimi görüşmelerde bulundum. İran'ın nükleer programıyla ilgili uluslararası anlaşmaları imzalaması konusunda uluslararası kamuoyunun beklentisini ilettim'' diye konuştu. 
     Straw, Irak ile ilgili bir soru üzerine de, Irak'ta sorunlar olduğunu, ancak genel durumun iyiye gittiğini belirtti. 
     Gül, basın toplantısının ardından İnglitere'nin Uluslararası Kalkınma Bakanı Baronas Amon ile biraraya geldi. Bu görüşmenin ardından BP yöneticileriyle görüşecek olan Gül, öğleden sonra Straw ile bir kez daha görüşecek. 
     
</TEXT>
</DOC>
