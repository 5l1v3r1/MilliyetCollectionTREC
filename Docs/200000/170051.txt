<DOC>
<DOCNO> 170051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sontur02.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Adli tatil, yarın mesai bitiminde başlayacak... 
</HEADLINE>
<TEXT>

     Yargıda toplu izin kullanımı anlamına gelen adli tatil, yarın mesai saati bitiminden itibaren başlayacak. 
     Her yıl 20 Temmuz'da başlayan, ancak bu yıl bu tarih Pazar gününe geldiği için iki gün önce başlayacak olan adli tatil boyunca adliyelerde görev yapacak nöbetçi mahkemeler, tutuklusu olan ve acil nitelik taşıyan davaları görüşecek. Diğer davalara ise yeni adli yıla kadar ara verilecek. 
     Danıştay, Yargıtay, Askeri Yargıtay ve Askeri Yüksek İdare Mahkemesi'nde de nöbetçi heyetler görev yapacaklar. Bu mahkemelerde acil konular görüşülürken, Danıştay'da görev yapacak nöbetçi heyet, esastan karar veremeyecek ve yalnızca ''yürütmenin durdurulmasına'' ilişkin istemleri karara bağlayacak. Yargıtay'daki nöbetçi ceza dairesi ise tutuklu sanıklara ilişkin dosyaları ele alacak. 
     Adli tatil kapsamında bulunmayan Anayasa Mahkemesi ve DGM'lerde ise iş yoğunluğu azalacak. 
     Yeni adli yıl, 8 Eylül 2003 Pazartesi günü törenle başlayacak. 
     
</TEXT>
</DOC>
