<DOC>
<DOCNO> 168363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sontur41.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekirdağ'da deprem söylentisi 
</HEADLINE>
<TEXT>

     Tekirdağ Belediye Başkanı Kadir Çebi, ''deprem olacak'' söylentisinin hayal mahsulü olduğunu söyledi. 
     Çebi, Tekirdağ halkının rahat ve huzurlu olmasını istedi. Çebi, ''Tekirdağ'da deprem olacak'' söylentisinin gerçek dışı olduğunu belirterek, şunları söyledi 
     ''Böyle bir şey yok. Deprem olayı gerçek dışı ve asılsız. Belediyenin de bu yönde bir anonsu söz konusu değil. Milleti tedirgin ettiler. Tekirdağ'da yazlıklar, hastaneler ve toplu yaşam alanlarının boşaltılması da söz konusu değil. Vatandaşlarımız rahat ve huzurlu olsunlar. İstanbul Üniversitesi'ndeki danışmanlarımızla irtibata geçtik. Depremi önceden bildirecek bir cihazın olmadığını bildirdiler. Deprem olacağı söylentileri, yalan ve yanlış ve hayal mahsulüdür.'' Tekirdağ'da ''Deprem olacak'' söylentileri, Edirne'nin Keşan ve Enez ilçeleri ile Çanakkale'deki vatandaşları da tedirgin etti. 
     Tekirdağ'da Belediye ve Valiliği çok sayıda vatandaşın arayarak deprem konusunda bilgi almaya çalıştığı öğrenildi. 
     
</TEXT>
</DOC>
