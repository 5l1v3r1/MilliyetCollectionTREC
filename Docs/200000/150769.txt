<DOC>
<DOCNO> 150769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sonspo09.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
818 at koştu, yarışseverler 42 trilyon kazandı... 
</HEADLINE>
<TEXT>

     Adana'da, ''Sonbahar ve Kış Sezonu At Yarışları'' geçen hafta sona erdi. 
     Adana Hipodromu'nda, 334 Arap, 484 İngiliz atı 57 yarış gününde 694 kez start aldı, 100 trilyon 904 milyar liralık hasılatın 42 trilyon 500 milyar lirası dağıtıldı. 
     Adana'da, 3 Aralık 2002 tarihinde başlayan at yarışlarında ''Sonbahar Sezonu''nda 13, ''Kış Sezonu''nda 44 olmak üzere toplam 57 yarış günü koşuldu. Geçmiş yıllara göre İngiliz atların Arap atlarından fazla olması dikkati çekti. 
     Adana At Yarışları'nda geçen yılı ikiye katlayarak 100 trilyon 904 milyar 350 milyon lira hasılat elde edilirken, bunun 42 trilyon 500 milyar 474 milyon lirası yarışseverlere ikramiye olarak dağıtıldı. At sahiplerine ise yetiştiricilik primi olarak 21 trilyon 931 milyar 452 milyon lira ödeme yapıldı. 
     Arap atları içinde Sertay 5, Ginza 4, Dağhanbey, Ecekızı ve Sarah 3'er birincilik aldılar. İngiliz atlarında ise Limyra 6, Alvin ve Verom 4'er kez birinciliği elde ederek sahiplerine en fazla ikramiye kazandıran atlar oldular. 
     
     SEZONUN İLGİNÇ ALTILISI 
     Türkiye'de 6 Ekim 1968 tarihinde başlatılan altılı ganyanda ender bir olay da 5 Mart 2003 Çarşamba günü Adana'da yaşandı. 6 bilen çıkmayınca 782 milyar 200 milyon liralık ikramiye 8 Mart Cumartesi gününe devretti. Cumartesi günkü katılımla birlikte dağıtılacak ikramiye 3 trilyon 240 milyar lirayla rekor düzeye ulaştı. 
     Altılıyı bilen çıkmayınca, bu kez 5 bilen 176 şanslı yarışsever, kişi başına 18 milyar 410 milyon lirayı paylaştı. 
     29 Mart 2003 Cumartesi günü de bir başka ilginç durum yaşandı ve altılı ganyanı bin 290 kişi bilerek, kişi başına 806 milyon 750 bin lirayla toplam 1 trilyon 36 milyar lirayı bölüştü. 
     Bu arada, yarışseverlere yönelik olarak 257 ganyan bayisi görev yaptı. 
     
     HALİS KARATAŞ AÇIK ARA ŞAMPİYON 
     Adana yarışlarının gediklisi olan jokey Halis Karataş, Adana'da 294 kez at bindi. Bunlardan 87 birincilik, 46 ikincilik ve 39 kez de üçüncülük kazandı. Karataş'ın en yakın takipçisi Selim Kaya da 169 yarışta 50 birincilik, 22 ikincilik, 18 üçüncülük kazandı. Bu jokeyleri Fuat Çakar, Sadettin Boyraz ve Aslan Birdal izledi. 
     Adana yarışların ilkini ''Ecdat'' adlı atla apranti Murat Tokçalar, son yarışı ise jokey Halis Karataş ''Yağış'' adlı at ile kazandı. 
     Aprantiler arasında ise Ferit Yardımcı 115 kez at bindi, 10 birincilik, 8'er kez ikinci ve üçüncülük elde etti. 
     Kupalı yarışmalarda Selim Kaya ile Sadettin Boyraz'ın üstünlükleri fark edildi. 
     
     AT HASTANESİ FAALİYETLERİ 
     Hipodrom içinde bulunan At Hastanesi'nde sezon boyunca dört veteriner görev yaptı, 3 bin 846 at muayeneden geçirildi ve tedavileri yapıldı. 
     Yarışlar boyunca, ayaklarında parçalı kırık oluşan ve tedavileri mümkün olmayan safkan Arap atları ''Halimağa'', ''Zaferci'', ''Paşot'', ''Küçük Riccaze'', ''Özgünbey'' ile İngiliz atları ''Sun Of Oz'', ''Apşa''ya, hekimler tarafından ötanazi uygulandı. 
     Vali Yardımcısı Bülent Eğriboz'un gözetiminde yarışmaların düzen içinde geçmesini sağlayan Enver Özbezek, Mehmet Mirioğlu ve Turan Han'dan oluşan Komiserler Kurulu, toplam 900 attan salya ve idrar örneği alınmasını sağladılar. 
     Kurul, doping yaptıkları tespit edilen Ramazan Aslan'ın ''İbohan'', Salih Coşkun'un ''Gasho'', Halil Kılıç'ın ''Çorabatur'' ve Orhan Kandur'un ''Cenemre'' isimli atları ile antrenörlerine bir yıl yarıştan men cezası verdi. Ayrıca, yarışlar boyunca kulvar değiştiren, rakiplerini engelleyen, halkı galeyana getiren, atına kırbaç vuran ve yanıltıcı bilgi veren 15 jokey ile apranti ve 3 antrenöre de çeşitli cezalar verildi. Hipodrom Müdürü Kutay Kuzucu, toplam 250 personelin görev yaptığını, ertelenen yarış olmadığını, 26 bin 662 biletli seyirciden 13 milyar 311 milyon lira hasılat elde edildiğini bildirdi. 
     





</TEXT>
</DOC>
