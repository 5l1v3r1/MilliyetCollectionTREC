<DOC>
<DOCNO> 171510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/siyaset/siy02.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
' YAŞ kararları' bilgi edinme kapsamında 
</HEADLINE>
<TEXT>

   Vatandaşa bilgi edinme hakkı getiren tasarıda yapılan değişiklikle YAŞ, HSYK ve Cumhurbaşkanlığı kararlarının gerekçesi hakkında ilgili kişiye bilgi verilecek 
   ANKARA Milliyet 

   
   AKP yargı yolunun kapalı olması nedeniyle eleştirdiği Yüksek Askeri Şura YAŞ kararlarının şeffaflaşması yönünde adım attı. Vatandaşa bilgi edinme hakkı getiren tasarıdaki değişiklikle YAŞ, Cumhurbaşkanlığı ile Hakimler ve Savcılar Yüksek Kurulu HSYK kararlarının gerekçesi hakkında ilgili kişiye bilgi verilecek ancak yargı denetimine açılamayacak. 
   Bilgi Edinme Hakkı Kanun Tasarısı, TBMM Adalet Komisyonu'nda değiştirilerek kabul edildi. Tasarının "yargı denetimi dışında kalan işlemlerde bu kanun hükümleri işlemez" şeklinde düzenlenen 15. maddesi üzerinde AKP Isparta Milletvekili Recep Özel ve Konya Milletvekili Hasan Tüfekçi önerge verdi. Tartışmaların ardından tasarıya "Yargı denetimi dışında kalan idari işlemlerden kişinin çalışma hayatını ve mesleki onurunu etkileyecek nitelikte olanlar bu kanun kapsamına dahildir" hükmü eklendi. 
   
   İdari yargı yolu 
   "Herkes bilgi edinme hakkına sahiptir" denilen tasarıya göre, vatandaşlar, isteyecekleri bilgi kendilerini ilgilendirmesi koşuluyla bu hakkı kullanabilecek. 
   Kurum ve kuruluşlar, yasadaki istisnalar dışındaki her türlü bilgi ve belgeyi başvuranlara süratli ve doğru biçimde verecek. 
   
   Hakkın sınırları 
   Açıklanması, devletin emniyetine, dış ilişkilerine, milli savunmasına ve milli güvenliğine açıkça zarar verecek, devlet sırrı olan ve gizli kaydıyla korunan bilgi ve belgeler ise kapsam dışında kalacak. Ülkenin ekonomik çıkarlarına zarar verecek veya haksız rekabet ve kazanca sebep olacak bilgi veya belgeler de kapsam dışında tutulacak. 
   
   Özel hayat kapsam dışı 
   Kişinin izin verdiği haller saklı kalmak üzere, özel hayatın gizliliği kapsamındaki bilgi veya belgelerle haberleşmenin gizliliği esasını ihlal edecek bilgi veya belgeler de kapsam dışı tutuldu. 
   
   
   
</TEXT>
</DOC>
