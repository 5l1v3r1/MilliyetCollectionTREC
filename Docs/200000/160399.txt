<DOC>
<DOCNO> 160399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/sontur03.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Derdi olan TBMM'ye başvuruyor... 
</HEADLINE>
<TEXT>

     TBMM Dilekçe Komisyonu'na yapılan başvurularda, evine hırsız giren kişinin şikayetinden çeşitli konulara ilişkin çözüm önerilerine kadar birçok konu yer alıyor. 
     Antalya'dan başvuran Ahmet Ünal, trafik kazasında ölen 15 yaşından küçük oğlunun zorunlu koltuk ferdi kaza sigortasından yararlandırılmamasından yakındı. 
     Komisyon tarafından konu Başbakanlığa iletildi. Başbakanlık'tan gönderilen yazıda, Türk Ticaret Kanunu'nun ilgili maddesinde ''Küçüklerin, mahcurların veya mümeyyiz olmayanların ölümünü şart koyarak sigorta etmek batıl, bunların hayatı üzerine sigorta yaptırmak muteberdir'' hükmü anımsatılarak, şu ifadelere yer verildi 
     ''Bu maddeyle küçükler korunmaya çalışılmış, bunlara bakmakla yükümlü olanların bu kişilerin ölümlerinden menfaat temin etmeleri önlenmek istenmiştir. 
     1321'inci madde her ne kadar bu hususta net bir düzenleme koymuş gibiyse de sözkonusu sigortaların batıl olduğunun kabulü, her koltuktaki yolcu için sigorta tazminatı ödeneceği düşünerek prim yatırmış olanların primlerini iadesini gerektireceğinden, bu kişilerin ölümleri halinde de ilgililere sigorta tazminatının tamamının ödenmesinin menfaatler dengesi açısından uygun olacaktır. Ancak bu konuda son söz bağımsız yargıya aittir.'' 
     
     'HORTUMCULAR CEZALANDIRILSIN'' 
     İstanbul'dan dilekçe gönderen Cihan Berk, ''Bankalardan milyarlarca dolar hortumlayanların gerektiği şekilde cezalandırılmasını'' istedi. 
     Komisyon tarafından konu Bankacılık Düzenleme ve Denetleme Kurumu'na BDDK iletildi. BDDK'dan gönderilen yanıtta, ''Kamu alacaklarının tahsiline yönelik olarak borçlularla sağlanan anlaşmalar bir yana bırakıldığında, BDDK için hukuki mücadele dışında başka bir tahsilat yolu bulunmadığı kamu haklarının korunması ve sorumluların cezalandırılması için yasal sınırlar içinde yoğun bir hukuk mücadelesi verildiği'' kaydedildi. 
     
     HACCA GİDERKEN KONFOR 
     İstanbul'dan başvuran Alaaddin Günay, hac organizasyonlarının daha iyi şartlarda yapılmasını ve hacı adaylarının ''mağdur edilmemesini'' istedi. 
     Komisyon tarafından konu Diyanet İşleri Başkanlığı'na iletildi. Başkanlıktan gönderilen yazıda, hac ve umre organizasyonlarında alınan kararlara uyulduğu belirtilerek, şu ifadelere yer verildi 
     ''Normal tip hac organizasyonlarına bin 770 dolar ödeyerek katılanların beş yıldızlı otellerde verilen hizmetleri talep etmeleri veya almaları mümkün değildir. Yurt dışından normal tip organizasyonlarla gidenler ile Türkiye'den hacca gidenler aynı standarttaki evlerde konaklamaktadır. Mekke ve Medine ziyaret programları önceden belirlenmekte ve ziyaretler kafile düzeni içinde yapılmaktadır.'' 
     
     HAC PARASINA DOLAR KURU 
     Yine İstanbul'dan başvuran Selahattin Tarhan ise 1990 yılında iptal edilen hac seyahati için yatırdığı paranın dolar bazında kendisine iade edilmesini istedi. 
     Diyanet İşleri Başkanlığı'nın konuya ilişkin yazısında, ''1990 yılında karayoluyla hacca gitmek üzere müftülüklere müracaat eden ve bu seyahat için para yatıranlara ücretlerinin iadesi için harekete geçilmiştir'' denildi. Tarhan'ın durumu konusunda Bingöl Müftülüğü ile yapılan yazışmada, bu durumdaki kişilerin tamamının ücretinin iade edildiğinin bildirildiği kaydedildi. 
     
     HIRSIZ YAKALANAMADI, TBMM'YE BAŞVURDU 
     Ankara'dan başvuran Abdullah Çığıl, sekiz ay önce evine giren hırsızın hala yakalamadığını belirterek, ilgilileri TBMM'ye şikayet etti. 
     Bu konuda İçişleri Bakanlığı'nca komisyona gönderilen yanıtta, Çığıl'ın evindeki hırsızlık olayından sonra görevli polis ekiplerince çalışma yapıldığı, ancak sanık veya sanıkların yakalanmasının mümkün olmadığı belirtildi. Yanıtta, konuyla ilgili soruşturmanın çok yönlü sürdürüldüğü kaydedildi. 
     
     ÖZEL AF İSTEDİ 
     Yine Ankara'dan başvuran Hüseyin Ömer Aşıkkutlu, müessir fiilden dolayı bir yıl sekiz ay hapse mahkum olduğunu belirterek, ''Kesinleşen bu cezanın 77 yaşında olması nedeniyle TBMM tarafından affedilmesini veya kaldırılmasını'' istedi. 
     Aşıkkutlu'ya gönderilen yanıtta, komisyonların özel af kanunu teklifinde bulunmasının mümkün olmadığı belirtilerek, ''Anayasa hükmü gereği Cumhurbaşkanı'nın sürekli hastalık, sakatlık ve kocama sebebiyle bir belirli kişilerin cezalarını hafifletmek veya kaldırmak görevleri arasındadır'' denildi. Yanıtta, Aşıkkutlu'nun Cumhurbaşkanlığı'na başvurması önerildi. 
     
     BAŞKANIN YURT DIŞI ZİYARETİ 
     Kayseri'nin Küpeli Belde Belediye Başkanı olarak yurt dışına gittiği sırada rahatsızlandığını belirten Hanifi Özdemir, buradaki tedavi masraflarının İçişleri Bakanlığı'nca karşılanmasını istedi. 
     Konunun İçişleri Bakanlığı'na iletilmesinden sonra Özdemir'e gönderilen yanıtta, belediye başkanlarının tedavi giderlerinin bakanlık tarafından ödenmesine dair bir yasa olmadığı belirtilerek, ''Talepte bulunan belediye başkanını yurt dışı tedavi masrafının mevcut mevzuat ve Maliye Bakanlığı tebliğleri çerçevesinde belediye tarafından ödenmesi gerektiği'' ifade edildi. 
     Muğla'dan başvuran Osman Coşkun, Kore'de şehit olan ağabeyinin mezarını ziyaret etmek istediğini belirterek, bu konuda yardım istedi. Komisyon, konuyu ilgili birimlere iletti. 
     Milli Savunma Bakanlığı'nca komisyona gönderilen yazıda, bu konuda bir yasal düzenleme bulunmadığı, Coşkun'un ancak kendi olanaklarıyla Kore'ye gidebileceği belirtildi. 
     Dışişleri Bakanlığı'ndan gönderilen yazıda ise ''Kore Hükümeti'nce, şehitlikte yatanların yakınlarından oluşan 10 kişilik grubun bu ülkeye davet edileceğinin Kore Büyükelçiliği'nden öğrenildiği'' belirtildi. Yazıda, talebin büyükelçiliğe iletildiği ifade edilerek, Coşkun'un Kore'nin Ankara Büyükelçiliği'ne başvurması önerildi. 
     
     TÜRBAN İÇİN REFERANDUM 
     Balıkesirli Osman Sözener ise yerel seçimlerle birlikte türban konusunda referandum yapılmasını önerdi. 
     Komisyondan bu kişiye verilen yanıtta, konunun yasa tasarısı veya teklifi gerektirdiği, bu konuda komisyonca bir işlem yapılamayacağı bildirildi. 
     
</TEXT>
</DOC>
