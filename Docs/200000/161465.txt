<DOC>
<DOCNO> 161465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/soneko13.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim'e en yüksek teklifi, Uzan Grubu verdi... 
</HEADLINE>
<TEXT>

     Petkim'in yüzde 88.86 oranındaki hissesinin özelleştirilmesi için yapılan nihai pazarlık görüşmesinde en yüksek teklifi, 605 milyon dolar ile Standart Kimya Petrol Doğalgaz Sanayi Ticaret A.Ş verdi. 
     Özelleştirme İdaresi Başkan Yardımcısı Hidayet Kaya'nın komisyon başkanlığında yapılan nihai pazarlık görüşmelerine, Sanko Kimya Sanayi Ticaret A.Ş, Standart Kimya Petrol Doğalgaz Sanayi Ticaret A.Ş ile Türkiye Vakıflar Bankası katıldı. Chemorbis Ortak girişim grubu ise ihaleden çekildiği için pazarlık görüşmelerinde yer almadı. 
     Pazarlık görüşmelerinin elemesiz olarak yapılan ilk yazılı turda yatırımcıların revize teklifleri alındı. Bu turda alınan en yüksek teklif miktarı 577 milyon 590 bin dolar oldu. 
     Görüşmelerde, daha sonra elemeli yapılan yazılı turda ise en düşük teklifi veren Türkiye Vakıflar Bankası elendi. 
     
     SÖZLÜ TURLAR 

     Pazarlık görüşmelerinde yazılı turların ardından, komisyon tarafından belirlenen ve yazılı turda alınan en yüksek teklif olan 605 milyon dolar başlangıç tutarı ve 10 milyon dolar artırım aralığı ile sözlü turlara geçildi. 
     İlk sözlü turda Sanko Kimya Sanayi Ticaret A.Ş adına sözalan Abdülkadir Konukoğlu, Türkiye'nin bu dönüm noktasında, bu ihalede bulunmanın kendileri için bir şeref olduğunu belirterek, sözlü turlara katılmayacaklarını ve çekildiklerini açıkladı. 
     Pazarlık görüşmelerinde kalan tek yatırımcı Standart Kimya Petrol Doğalgaz Sanayi Ticaret A.Ş Temsilcisi Avukat Berrin Özen, yazılı turdaki en yüksek teklifleri olan 605 milyon dolarlık teklifin bu turda da geçerli olduğunu söyledi. 
     Bunun üzerine Komisyon Başkanı Hidayet Kaya, Petkim ihalesinin nihai pazarlık görüşmelerinde alınan en yüksek teklifin, 605 milyon dolar ile Standart Kimya Petrol Doğalgaz Sanayi Ticaret A.Ş tarafından verildiğini bildirdi. 
     Nihai pazarlık görüşmeleri sonrasında alınan en yüksek teklif, Rekabet Kurumu'nun görüşünün ardından Komisyonca değerlendirildikten sonra uygun görülmesi durumunda Özelleştirme Yüksek Kurulu'na sunulacak. 
     ÖYK'nın da teklifi onaylaması durumunda söz konusu yatırımcı ile sözleşme imzalanarak satış kesinleşecek. 
     Petkim'in satış bedeli yüzde 40'ı peşin, kalanı 3 yıl vadeli olarak ödenebilecek. 
     
     ZORLU VE KONUKOĞLU'NUN AÇIKLAMALARI 

     Petkim'in yüzde 88.86 oranındaki hissesinin özelleştirilmesi için yapılan nihai pazarlık görüşmelerinin ardından Standart Kimya Başkanı Kemal Uzan, ayrıca Sanko Kimya Sanayi Ticaret A.Ş'den Ahmet Nazif Zorlu ile Abdülkadir Konukoğlu gazetecilerin sorularını yanıtladı. 
     Uzan, tekliflerinin vadeli olduğunu vurgularken, amaçlarının sektörde yüzde 60'a varan ithalatı ortadan kaldırmak olduğunu bildirdi. 
     Zorlu ve Konukoğlu ise herkesin burada teklif verdiğini belirterek, ''hayırlı olsun diyoruz. Biz burada işbirliği yaratmak için işbirliği yaptık ama herşey nasip işi'' dediler. 
     Türkiye'de bu tür birlikteliklerin önünü açtıklarını ifade eden Zorlu ile Konukoğlu, bundan sonra yapılacak ihalelerde bu tür güçbirliklerinin yapılmasının ülke, özelleştirme, istihdam ve yatırım adına iyi olacağını bildirdiler. 
     Zorlu ve Konukoğlu, gazetecilerin bundan sonrası için bir hazırlıklarının olup-olmadığını sorması üzerine, ''onu zaman gösterir ortak şirketimiz duruyor'' dediler. 
     
     PAZARLIK GÖRÜŞMELERİNDEN NOTLAR 

     Petkim'in pazarlık görüşmeleri saat 11 00'de başladı ve yaklaşık 45 dakika sürdü. 
     Görüşmelerin açılışında Komisyon Başkanı Hidayet Kaya'nın ihale prosedürüne ilişkin açıklamalarının ardından, Sanko Holding Yönetim Kurulu Başkanı Abdülkadir Konukoğlu, sözalarak, görüşmelerde hemen açık artırmaya geçilmesini istedi. Bunun üzerine Komisyon Başkanı Kaya ihale prosedürünün açıkladığı şekilde olduğunu hatırlattı. Konukoğlu, esprili bir şekilde ''Hesap yüzde 100 üzerinden daha kolay gidiyordu'' şeklinde konuştu. 
     Bu arada, elemeli yazılı turda Sanko Kimya Sanayi Ticaret A.Ş yetkilileri, aralarında görüşme yapmak üzere, 10 dakika süresince salon dışına çıktı. 
     İhaleye Sanko Kimya Sanayi ve Ticaret A.Ş adına Abdülkadir Konukoğlu ve Ahmet Nazif Zorlu, Standart Kimya adına Kemal Uzan ve Avukat Berrin Özen, Vakıflar Bankası adına ise Genel Müdür Yardımcıları Yusuf Yeşilırmak ile Tosun Karay katıldılar. 
     
     PETKİM 

     Verilere göre yüzde 88.86'sı ÖİB'ye ait olan Petkim'in yüzde 7'si Emekli Sandığı'nda bulunurken, yüzde 4.14'ü ise 1990 yılından bu yana İMKB'de işlem görüyor. 
     Bu yılın üç ayında net satışları 294 trilyon 171 milyar lira 178.9 milyon dolar olan Şirket, aynı dönemde 3 trilyon 336 milyar lira 2 milyon dolar zarar etti. 
     31 Mart 2003 tarihi itibariyle 4 bin 537 personeli bulunan şirketin pazar payı, yüzde 34 olarak hesaplandı. 
     Petkim'e ilişkin ihale süreci 20 Ocak 2003 tarihinde yayınlanan ilan ile başlarken, son teklif verme tarihi olan 2 Nisan 2003 tarihi itibari ile 5 yatırımcıdan teklif alınmıştı. 
     İhale sürecinde İlab Holding'e ait Chemorbis Ortak Girişim Grubu çekilirken, Zorlu Petrogas Petrol Gaz ve Petrokimya Ürünleri San. Tic. A.Ş, Sanko Holding ile birleşmişti. 

     
</TEXT>
</DOC>
