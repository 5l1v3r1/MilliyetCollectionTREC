<DOC>
<DOCNO> 177804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sondun06.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Newsweek ABD'ye Türkiye'yi örnek gösterdi... 
</HEADLINE>
<TEXT>

     ABD'de yayımlanan haftalık haber dergisi Newsweek'in son sayısında çıkan bir yorumda, Türkiye'nin PKK KADEK terörüne karşı yürüttüğü başarılı mücadele övülürken, dünyada bombalı intihar saldırılarını önlemede de Türkiye örnek ülke olarak gösterildi. 
     Derginin uluslararası baskısının editörü Hint asıllı Amerikalı Gazeteci Fareed Zakaria tarafından kaleme alınan yazıda, dünyada gerçekleştirilen bombalı intihar saldırıları irdelenerek, özellikle Çeçenistan ve Türkiye üzerinde duruldu. Zakaria, Türkiye'yi, bu tür saldırıların önüne geçilmesinde en başarılı ülke olarak gösterdi. 
     Zakaria, Türkiye'de 1990'lı yıllarda terör örgütü PKK KADEK tarafından 20'den fazla intihar saldırısı düzenlendiğini ve terör örgütünün başının, intihar saldırılarını taktik olarak belirlediklerini itiraf ettiğini hatırlatırken, sonraki yıllarda bu saldırıların önünün alındığını belirtti. Zakaria şöyle dedi 
     ''Bu başarının birkaç nedeni var, birincisi Türk ordusu PKK KADEK'e önce ağır darbeler vurdu, sonra bu örgütü ezdi, teröre uluslararası desteği kesti, sonrasında da örgütün liderini yakaladı. Ancak ordu kendisine PKK KADEK'i hedef aldı, bu örgütü çevreleyen nüfusu değil. Gerçekte Türkiye Kürtleri kazanmak için çok çalıştı. 
     Türk Hükümeti, Güneydoğu'ya 32 milyar doları aşan yatırımlarda bulundu, kişi başına düşen miktar açısından bu bölgeye yapılan yatırım, Türkiye'nin diğer tüm bölgelerine yapılan yatırımları aştı. Türkiye ayrıca dil, kültür ve eğitim alanında da büyük reformlar yaptı. Avrupa'nın da bastırmasıyla bu adımlara son yıllarda büyük hız verildi.'' 

     
</TEXT>
</DOC>
