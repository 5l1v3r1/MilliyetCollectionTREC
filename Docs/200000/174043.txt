<DOC>
<DOCNO> 174043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sontur11.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
''Dr. robot'' dönemi başlıyor... 
</HEADLINE>
<TEXT>

     ABD'de, dünyanın önemli araştırma enstitülerinden John Hopkins Üniversitesinde denenen robot doktorun Dr. Robot , tıp dünyasında hasta ile doktor arasında yeni iletişim dönemini gündeme getirebileceği bildirildi. 
     Yıldızlar Savaşı filminden esinlenilen robot doktor, ekrandan oluşan başı ve ilerlemeyi sağlayabilen gövdeden meydana geliyor. 
     Ekranın üzerinde bulunan kamera ile ses alıcı ve vericisi, hasta ile doktor arasındaki gerçek zamanlı iletişimi sağlıyor. 
     Hastayı ziyaret etmeden, bulunduğu yerden hasta ile robot vasıtasıyla temas kurabilen doktor, hastanın durumunu yönelttiği sorularla kontrol ederek, hastaya gerekli tavsiyelerde bulunabiliyor ve hastanın sorularını yanıtlayabiliyor. 
     Robotu deneyen ekipten Dr. Louis Kavoussi, hastaların robot doktoru sevdiklerini ve bunu kendilerinin de sürpriz olarak karşıladıklarını açıkladı. 
     Şimdiye kadar doktor ile hasta arasında uygulanabilen telekonferansın bir başka şekli olduğu bildirilen robot doktor projesinin, aynı zamanda hastada moral yükselmesine de yardımcı olabileceği belirtildi. 
     Robot doktoru bilgisayarından hastaların odalarına yönlendirebilen doktor, bir taraftan ofisindeki işini yaparken, diğer taraftan da rutin hasta ziyaretini odasından çıkmadan gerçekleştirebiliyor. 
     İlk denemesinde 20 hastayı ziyaret eden robot doktorun, çok çeşitli amaçlarla da kullanılabileceği düşünülüyor. 
     Robot doktor sistemini, Touch Health firmasının gerçekleştirdiği bildirildi. 
     
</TEXT>
</DOC>
