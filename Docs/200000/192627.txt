<DOC>
<DOCNO> 192627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/yasam/yas01.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Eksik teşebbüs' 15 yıldan kurtardı 
</HEADLINE>
<TEXT>

   Kuyumcu soymaya kalkan evli kadın, heyecanla kurusıkı tabancanın tetiğine dokununca yakalandı ve 'eksik teşebbüs' ve 'iyi halden' 4 yıl 7 ay hapis yedi 
      Nezih Gürol 
   
   Tarih 4 Temmuz 2003... Kent İstanbul. Olay bir kuyumcu soygunu girişimi... Kahramanı altı yıllık evli, bir çocuk annesi 30 yaşındaki Giresunlu Dönüş Özdemir... 
   Çağlayan'da, gerçekleşen olay, polis tutanaklarına şöyle geçti... Kuyumcuya giren Özdemir, 2 milyar lira değerinde bilezik beğenip çantasına koydu. Ancak, para yerine tabancasını çekti ve tetiğe bastı. Ancak silah kurusıkıydı. Silah patlamayınca kuyumcu Tevfik Yılancılar, Özdemir'in elindeki tabancayı aldı ve polisi aradı. 
   Özdemir, mahkemede o günü şöyle anlatıyordu "Bir haftadır işsizdim ve bunu eşime söyleyemedim. Kurusıkı tabancayla kuyumcuya girip altın istedim. Altınları aldıktan sonra tabancayı kuyumcuya doğrulttum ama heyecandan tetiğe bastım." 
   15 yıl hapis cezası istemiyle yargılanan Özdemir, tabancayı kapkaççılardan korunmak için taşıdığını söyledi. 
   
   "Korkum devam ediyor" 
   Kuyumcu Tevfik Yılancılar ise o günü şöyle anlattı "Tetiğe basınca silah ateş almadı zannettim. Tabancayı elinden alınca alınca ağladı ve çocuğunun hasta olduğu için mecbur kaldığını söyledi. Davacı değilim. Gereğini adalete bırakıyorum." 
   Üç ay süren davada Özdemir'in mahkeme heyetine son sözü de "Kararı vicdanınıza bırakıyorum" oldu. Suçun gaspa eksik teşebbüs derecesinde olduğuna kanaat getirildi, iyi hali de göz önüne alınarak Özdemir'e, 4 yıl 7 ay hapis cezası verildi. 
   
   
</TEXT>
</DOC>
