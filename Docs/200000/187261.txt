<DOC>
<DOCNO> 187261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/soneko09.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi üretimi Ağustos'ta yüzde 10.3 arttı... 
</HEADLINE>
<TEXT>

     Sanayi üretimi, bu yılın Ağustos ayında, geçen yılın aynı dönemine kıyasla yüzde 10.3 oranında arttı. 
     Söz konusu artış, geçen yılın aynı ayında yüzde 7.0 olmuştu. 
     DİE'den yapılan açıklamaya göre, sektörel bazda değerlendirildiğinde Ağustos ayında, geçen yılın aynı ayına göre, imalat sanayi üretiminde yüzde 10.7, elektrik, gaz ve su sektöründe yüzde 9.7 ve madencilik sektöründe de yüzde 4.7 oranında artış yaşandı. 
     İmalat sanayi içinde yer alan alt sektörlerde ise, üretim, yüzde 423.1 oranıyla en çok diğer ulaşım araçları imalatında artarken, büro, muhasebe bilgi işlem makinaları imalatı yüzde 187.7, taşıt araçları ve karoseri imalatı yüzde 48.8, basım ve yayım imalatı yüzde 32.6, makina ve teçhizat imalatı yüzde 28.9, radyo, TV haberleşme cihazları imalatı yüzde 23.5, metalik olmayan diğer min. mad. imalatı yüzde 17.1 oranında arttı. 
     Aynı dönemde, derinin işlenmesi, bavul, çanta imalatı yüzde 53.0, mobilya imalatı, b.y.s diğer imalatlar yüzde 13.7, ağaç ve mantar ürünleri imalatı yüzde 4.4 ve elektrikli makina cihaz imalatı yüzde 3.0 oranında azaldı. 
     
     SEKİZ AYLIK ORTALAMA 

     Bu yılın 8 aylık ortalamasında ise, bir önceki yılın aynı dönemi ile karşılaştırıldığında sanayi üretimi yüzde 7.7 oranında arttı. 
     Üretim, 8 aylık ortalamalara göre, imalat sanayi sektöründe yüzde 8.5, elektrik, gaz ve su sektöründe yüzde 7.9 oranında artarken, madencilik sektöründe yüzde 9.7 oranında azaldı. 
     Bu yılın Ocak ayında yüzde 15.3 ile Mart 2002'den bu yanaki en yüksek artış oranına ulaşan sanayi üretimi artışı, Şubat'ta yüzde 4.3, Mart'ta yüzde 6.1, Nisan'da yüzde 3.9, Mayıs'ta yüzde 4.9, Haziran'da yüzde 11, Temmuz ayında da yüzde 11.9 olmuştu. 
     
</TEXT>
</DOC>
