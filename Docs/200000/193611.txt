<DOC>
<DOCNO> 193611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sontur35.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu'nun AB ilerleme raporu açıklaması... 
</HEADLINE>
<TEXT>

     Bakanlar Kurulu, Avrupa Birliği AB Komisyonu'nun Türkiye hakkında hazırladığı 2003 İlerleme Raporu'nu, ''Komisyon, 2003 İlerleme Raporu ve Strateji Belgesi'nde, katılım ortaklığı belgesinde yer alan beklentilerin büyük çoğunluğunun karşılandığını ve ülkemizin bu yönde azimle hareket ettiğini tespit etmiştir'' şeklinde değerlendirdi. Bakanlar Kurulu, Avrupa Birliği AB Komisyonu'nun Türkiye hakkında hazırladığı 2003 İlerleme Raporu ve Strateji Belgesi'nin Türkiye ile ilgili kısmı hakkında açıklama yaptı. 
     Açıklamada, AB Komisyonu tarafından Türkiye için düzenli olarak hazırlanan ilerleme raporlarının 6. ve ileriye yönelik öneriler içeren Strateji Belgesi'nin bugün yayınlandığı anımsatıldı. 
     Türkiye ile AB arasındaki ilişkilerin 1999 Helsinki Zirvesi'nden bu yana çok boyutlu içerik kazandığı ve Türkiye'ye yönelik katılım öncesi stratejisinin bütün unsurlarıyla hayata geçirildiği ifade edilen açıklamada, AB Komisyonu'nun 2003 yılı raporunda bu çerçeveyi tekrar ortaya koyduğu belirtildi. 
     Açıklamada, şöyle denildi 
     'Ülkemizin AB'ye tam üye olması stratejik hedefimizdir. Katılım sürecimiz, bu yönde ilerlemektedir. Bugün artık ülkemizin AB'ye üye olup olamayacağı değil, üyelik için gerekli uyum sürecini hangi takvim içinde tamamlayacağı gündemdedir. Hükümet olarak öncelikle Aralık 2004'te tam üyelik müzakerelerine başlanması kararının alınmasını hedefliyoruz. Bu çerçevede, AB Devlet ve Hükümet Başkanlarının 2004 yılı sonunda ülkemizle katılım müzakerelerinin açılması kararını alabilmeleri için gerekli objektif koşulları zamanında ve yeterli ölçüde yerine getirmeye kararlıyız. 
     2003 İlerleme Raporu ve Strateji Belgesi'nde Komisyon, Gözden Geçirilmiş Katılım Ortaklığı Belgesi'nde yer alan beklentilerin büyük çoğunluğunun karşılandığını ve ülkemizin bu yönde azimle hareket ettiğini tespit etmiştir. AB'nin bu anlamda gerçekleştirdiğimiz devrimsel nitelikteki reformların önemini kabul etmesi, bundan sonraki çalışmalarımıza da ivme kazandıracaktır.'' 
     
     ''GEREKLİ ADIMLAR ATILACAKTIR'' 
     Açıklamada, raporda, reformların etkin ve yeknesak biçimde uygulamaya geçirilmesinde eksiklikler bulunduğuna dikkat çekildiği vurgulanarak, Hükümet'in, Aralık 2004'teki AB Zirvesi'ne uzanan dönemi en iyi şekilde kullanarak Kopenhag siyasi kriterlerini uygulama alanında, yeterli ölçüde karşılama yönünde gerekli adımları atacağı kaydedildi. Uygulamaya ilişkin hususların esasen hükümet tarafından kurulan reform izleme grubunda değerlendirildiği ve Bakanlar Kurulu'nca da titizlikle incelendiği ifade edilen açıklamada, şunlar kaydedildi 
     ''AB üyeliği bakımından halkımızın, sivil toplum örgütlerinin ve iktidarın ve muhalefetiyle TBMM'mizin desteğini arkasına alan hükümetimiz bunu gerçekleştirmeye muktedirdir. Esasen bugüne kadar gerçekleştirilenler ileride yapılacakların da teminatıdır. Ancak, AB'nin de Türkiye'ye ilişkin değerlendirmelerinde yeni üye diğer adaylarla aynı ölçütleri kullanmasını yapıcı ve adil olmasını beklemekteyiz. 
     Bu çerçevede 12-13 Aralık tarihlerinde toplanacak müteakip AB Zirvesi'nde ülkemizin katılım sürecinde kaydettiği ilerlemenin siyasi düzeyde de teslim edileceğine inanıyoruz. Belgedeki Kıbrıs'la ilgili ifadelere gelince, Türkiye'nin sorunu çözümüne ilişkin görüşleri bütün taraflarca bilinmektedir. Kıbrıs sorununun çözümü, Kopenhag siyasi kriterleri bağlamında bir yükümlülük teşkil etmemektedir. Bununla birlikte Türkiye Kıbrıs'ta adil ve kalıcı bir çözümü arzu etmektedir.'' 
     
</TEXT>
</DOC>
