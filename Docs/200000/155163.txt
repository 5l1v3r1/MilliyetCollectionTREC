<DOC>
<DOCNO> 155163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sonspo42.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray-Fenerbahçe basketbol maçına taraftarlar ilgi göstermedi 
</HEADLINE>
<TEXT>

     Türkiye Basketbol Ligi Play-Off çeyrek finalinde, ezeli rakipler Galatasaray ile Fenerbahçe arasında oynanan maça, iki takımın taraftarı da ilgi göstermedi. 
     Toplam kapasitesi 10 bin kişi olan Abdi İpekçi Spor Salonu'nda, salon büyük ölçüde boş kalırken, sadece pota arkasındaki tribünlerde seyirci yer aldı. 
     -Çeyrek final ilk maçını Fenerbahçe Kulübü Başkanı Aziz Yıldırım da yönetim kurulu üyeleriyle birlikte izledi. İtalya'da Rimini takımını çalıştıran Türk antrenör Murat Didin de maçı izleyenler arasındaydı. 
     -Güvenlik güçleri karşılaşma öncesi ve sırasında salonda yoğun önlemler aldı. Salon girişinde bulunan gişeler Fenerbahçe ve Galatasaray taraftarları için ikiye ayrılırken, emniyet güçleri taraftarları bu gişelerden ayrı ayrı salona aldı. 
     Bu arada, Abdi İpekçi Spor Salonu'nun içinde de yeni bir düzenleme yapılarak tribünler 4 bölüme ayrıldı. Protokol tribününün yanı sıra sarı-kırmızılı taraftarlar Galatasaray tribününde, sarı-lacivertli taraftarlar ise Fenerbahçe tribününde yer aldı. Öteki basketbolseverler de karma tribünde maçı izledi. 
     -Maç öncesinde taraftarlar bir yandan afiş asıp hazırlıklarını yaparken, zaman zaman da tezahüratlarla birbirlerine sataştı. Salonun koridorlarında toplanan Fenerbahçeli taraftarlar, topluca tezahürat yaparak, toplu halde ve çoğunluğu yarı çıplak olarak tribünlerde kendilerine ayrılan bölüme geldiler. 
     -Fenerbahçe'nin, normal sezonun bitimiyle transfer ettiği ABD'li oyuncu Wilkerson, ilk kez Galatasaray maçıyla takımının formasını giydi. 
     
</TEXT>
</DOC>
