<DOC>
<DOCNO> 182338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/guncel/gun02.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci kriz son anda önlendi 
</HEADLINE>
<TEXT>

   ABD'li komutan Altınköprü'ye giren 30 Türk askerinin silahını almak isteyince gerginlik yaşandı 
   NAMIK DURUKAN Altınköprü 

   
   Süleymaniye'de 11 Türk askerinin başlarına çuval geçirilip gözaltına alındığı olayın benzerinin Kerkük'ün Altınköprü kasabasında yaşanması son anda önlendi. ABD askerleri, Kuzey Irak'taki Ateşi Koruma Gücü'nde görevli Türk askerlerinin görüntü kayıtlarına el koydu. Görgü tanığı Kaybelib Aziz Ahmet'in anlattığına göre 30 Türk askeri, ağır silahlarla donatılmış dört zırhlı araçla, bir Türkmen Cephesi üyesinin rehberliğinde önceki gün kasabaya girdi. Bazı noktalarda çekim yapan askerlerin bir lokantada konakladığını gören Iraklılar durumu polise, polis de ABD'lilere bildirdi. 
   İki helikopter ve iki araçtaki 10 ABD askeri, 20 Irak polisiyle saat 13.00'te lokantadaki askerlerin etrafını sararken, Ahmet gelişmeleri şöyle anlattı "Bölgede silahlı dolaşmanın ve izinsiz çekim yapmanın yasak olduğunu belirten ABD'li komutan, Türk askerlerin silahlarını almak isteyince gerginlik yaşandı. Görüşmeler sonucu, ABD'liler fotoğraf ve görüntülere el koydu. Türkler, ABD'lilerin eşliğinde Erbil yönüne hareket etti." Irak Emniyet Müdürü Ali de olayı doğruladı. 
   
   
</TEXT>
</DOC>
