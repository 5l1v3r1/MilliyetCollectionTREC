<DOC>
<DOCNO> 154336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/guncel/gun10.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
311 kilo eroin ele geçirildi... 
</HEADLINE>
<TEXT>

Sirkeci Garı'nda bir vagonda bulunan eroin ve 14 bin ecstasy hapın Bükreş'e götürülmek istendiği öğrenildi 
     SERHAT ÜNAL İstanbul 

     Narkotik polisi İstanbul - Sirgeci Garı'nda TCDD'ye ait çekiciyle, Bükreş'e götürülecek olan Polonya'ya ait kiralık vagonda 311 kilo eroin ile 14 bin ecstasy uyarıcı hap ele geçirdi. Olayla ilgili 4'ü Polonya uyruklu toplam 6 kişi yakalandı. 
     Bir ihbarı değerlendiren Narkotik dedektifleri, uluslararası bavul ticareti yapan kişilerce kiralanan vagonlardan birinde yüklü miktarda uyuşturucu bulunduğunu tespit etti. Bunun üzerine başlatılan çalışmalarda TCDD'ye ait çekiciyle Bükreş'e gidecek olan Polonya'ya ait kiralık vagonun zulasında uyuşturucunun bulunduğu belirlendi. 
     
     En büyük darbe 
     Operasyonla ilgili açıklamayı İstanbul Valisi Muammer Güler yaptı. Vali Güler, "Son yılların en büyük miktardaki uyuşturucusu ele geçirilmiştir. Polisimiz yaptığı önemli takiple zehir tacirlerine büyük darbe vurmuştur. Bu operasyonla birlikte son iki ayda 754 kilo eroin ele geçirilmiştir" dedi. Ele geçirilen 311 kilo eronin sahibinin Muammer Çalışkan olduğu ve tüm aramalara rağmen bulunamadığı bildirildi. 
     

</TEXT>
</DOC>
