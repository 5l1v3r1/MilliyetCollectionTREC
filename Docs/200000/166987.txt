<DOC>
<DOCNO> 166987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/siyaset/siy20.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

CHP ve AKP günahlar kentinde buluştu...      Türkiye Odalar ve Borsalar Birliği'nin TOBB Napoli gezisi CHP ve AKP milletvekillerini, "günahlar kenti" antik Pompei kentinde buluşturdu. Vezüv Yanardağı'nın külleri altında kalan kente ait müstehcen hik yeler AKP'lilerin ağırlıkta olduğu heyete aktarılmazken, şehrin genelevindeki resimler oda başkanlarının ilgisini çekti. Kapkaçtan tedirgin olan vekiller ve oda başkanları, beyaz fötr şapka alarak, "İtalyan mafyasına benzedik, kapkaççılar bize yanaşamaz" diye espri yaptı. 
     
Hükümetin hedefi en az 2000 PKK'lı      Hükümet Topluma Kazandırma Yasası'nı çıkararak Kuzey Irak'taki yaklaşık 4 bin 500 PKK KADEK militanından suça bulaşmayan iki bininin eve dönüşünü hedefliyor. Dışişleri Bakanı Abdullah Gül de, yasayla teröre bulaşmayanların örgütlerden koparılmasının sağlanacağını kaydetti. Diplomatik kayraklar, pişmanlık yasası hazırlanırken Kuzey Irak'taki örgüt üyelerinden iki bininin hiçbir olaya karışmadığının tespit edildiğini kaydetti. Gül yasadan Hizbullah gibi radikal dinci örgütlerin faydalanıp faydalanamayacağına ilişkin soruya ise, "Bu yasayla amaç, terör örgütlerini başka bir şekilde çökertmektir. Teröre karışmamış, ama onların üyesi haline gelmiş olan insanları o örgütten kopartmaya dönüktür" yanıtını verdi. 
     
Bakan, 24 milyarlık okula tepki gösterdi      Milli Eğitim Bakanlığı Özel Öğretim Kurumları Genel Müdürlüğü, Milli Eğitim Bakanı Hüseyin Çelik'in isteğiyle Türkiye Eğitim Derneği TED Ankara Koleji Vakfı'na bağlı anaokulu ücretini 24 milyar lira olarak belirleyen yöneticiler hakkında inceleme başlattı. TED Genel Başkanı Selçuk Pehlivanoğlu ise "Ücreti düşürmeyeceğiz" dedi. Ana sınıfına kayıt için 108 aile başvururken, TED mezunu 75 aile yüzde 50 indirimle 12 milyar, 32 aile de 24 milyar liralık kontrata imza attı. Pehlivanoğlu'nu geçen salı makamına çağıran Çelik ise, "ana sınıfı ücretinin neden pahalı olduğunu" sordu. Pehlivanoğlu da "Öğrenciye ihtiyacımız yok. Ücret düşük olsaydı yüzlerce aile başvuracaktı" yanıtını verdi. Düşürülmesini istediği ücretin fahiş olduğunu belirten Çelik, gerekirse soruşturma açacaklarını söyledi. 
     
Bakanlık, savcıya Erdoğan'ı sordu      Adalet Bakanlığı, Başbakan Erdoğan hakkında "gizli ittifak kurmak" suçlamasıyla başlatılan soruşturmanın ne aşamada olduğunu Ankara DGM Başsavcılığı'na sordu. Bazı savcılar olayı "rutin işlem" diye yorumlarken, bazıları "Bize hiç sorulmadı" dedi. 
     
YTP'liler CHP yolunda      CHP İstanbul Milletvekili Kemal Derviş'e yakınlığıyla bilinen Şişli Belediye Başkanı Mustafa Sarıgül'ün aracı olduğu eski DSP ve YTP'li Hasan Gemici, CHP yolunda. İstemihan Talay'ın da CHP'ye geçecek isimler arasında olduğu öne sürüldü. 
     
İrtemçelik yeniden büyükelçi      Eski Devlet Bakanı Mehmet Ali İrtemçelik, Türkiye'nin Berlin Büyükelçiliği'ne atandı. Dışişleri'nde uzun süre hizmet verdikten sonra 1999'da ANAP'tan milletvekili seçilen ve devlet bakanlığına getirilen İrtemçelik, 3 Kasım seçimleri sonrası bakanlığa geri döndü. 
     
'Enerji'ye bilirkişi bulunamıyor      Ankara 4. Ağır Ceza Mahkemesi, Enerji Bakanlığı ile TEAŞ'ın ihalelerini rüşvetle verdikleri iddiasıyla yargılanan 24 sanıklı davada bilirkişi bulamıyor. Tahliye taleplerini reddeden mahkeme heyeti, hidroelektrik santrallarıyla ilgili branş eğitimi veren üniversitelerin YÖK'e sorulmasına karar verdi. 
     
Bakandan SSK denetimi      Sağlık Bakanı Recep Akdağ, Kartal Dr. Lütfi Kırdar Hastanesi'nde önceki gün başlayan SSK ve devlet hastanelerinin ortak kullanımı uygulamasını denetledi. Akdağ, sağlık ocaklarına müracaat eden 45 bin hastadan yaklaşık 4 bin 500'ünün hastanelere sevk edildiğini belirterek, "Yani hastalarımızın yüzde 90'ı birinci basamakta işlerini bitirerek evlerine gönderilebilmiştir" dedi. 
     

</TEXT>
</DOC>
