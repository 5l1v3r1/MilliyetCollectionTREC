<DOC>
<DOCNO> 173096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/guncel/gun04.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İHMAL PATLADI 
</HEADLINE>
<TEXT>

   Bomba uzmanları, içinde kavanoza konulmuş üç ayrı bomba bulunan çantayı önlem almadan imha etmeye çalıştı. Korkunç patlamada Ankara Emniyet Müdürü ölümden kıl payı kurtuldu 
      
   Topluma Kazandırma Yasası'nın kabulünden 3 gün sonra Ankara'da yaşanan patlama, bomba uzmanlarının ihmali nedeniyle faciaya dönüştü. Uzmanların, içinde kavanoza konulmuş üç ayrı bomba bulunan çantadaki üçüncü düzeneği ilk patlamaya, rağmen hiçbir önlem almadan imhaya çalışması sırasında meydana gelen patlamada ikisi ağır 17 polis yaralandı. Ankara Emniyet Müdürü Ercüment Yılmaz da ölümden kılpayı kurtuldu. 
   Başbakanlık güzerg hında bulunan ve 10 yıl öncesine kadar terör örgütü DHKP - C'nin hedef listesinde yer alan Adalet Bakanlığı H kim ve Savcı Adayları Eğitim Merkezi'nde görevli bekçi, dün 07.50'de binanın bahçe duvarında siyah bir el çantası buldu. Çantanın içindeki 3 kavanozdan ikisinin bir arada bulunduğu poşeti alarak 15 metre yürüyen bekçi, nöbetçi polisin uyarısı üzerine aynı alandaki inşaata fırlattı. 2 kavanozun düştüğü yerde büyük bir patlama meydana gelirken, 155 Polis İmdat'ı arayan bekçi ve polis, duvardaki çantayı, ip bağlayarak bahçenin ortasına kadar çekti. Bekçi, bu sırada çantanın içindeki 3. kavanozu çıkardı ve içindeki tozu kalemle karıştırdı. 
   
   GÜVENLİK ŞERİDİ YOK 
   Olay yerine gelen bomba uzmanları da güvenlik şeridi çekmeden, korunmasız halde, içinde beyaz toz bulunan kavanozu ve içinde düzenek bulunması muhtemel çantayı inceledi. Ancak bu sırada büyük bir patlama meydana geldi. Ortalık bir anda savaş alanına dönerken, bomba uzmanı Şube Müdürü İsmet Doğru ile yardımcısı Erol Gültekin ağır yaralandı, güvenlik hattından çıkarılmayan ve uzman olmayan 15 polis de patlamanın şiddeti ve cam parçalarından etkilendi. 
   Yaralılara ilk müdahaleyi çantadan 5 metre uzakta gelişmeleri izleyen ve yaralanmaktan son anda kurtulan Ankara Emniyet Müdürü Ercüment Yılmaz ile korumaları yaptı. ABD'de bomba imha eğitimi aldığı belirtilen Doğru, bağırsağındaki yara nedeniyle GATA'ya, parmakları kopan Gültekin de İbn - i Sina Hastanesi'ne kaldırıldı. Gültekin'in tedavisi amacıyla Çeşme'de tatil yapan bir uzmanın getirilmesi için helikopter gönderildi. Doğru, hastanede Yılmaz'a bilgi verirken, "Tozun ne olduğunu anlayamadık. Patlayıcı olacağını düşünmedik" dedi. 
   
   ÇUKUR OLUŞTU 
   Patlamanın ardından olay yerinde 10 santimlik bir çukur oluşurken, ilk incelemelerde patlayıcının 1990'lı yıllarda Filistin'de kullanılan TATP Triasetontriperoksit olduğu belirlendi. 
   TNT ile dinamit arası maddenin sıvı halinin güneşte kurutulup beyaz toz hale getirildiği ve titreşim sonucu patladığı kaydedildi. Kavanozun kapağının açılmasının ardından, ısı ve havanın yanı sıra kalemle karıştırma sonucu oluşan tepkimeyle tozun, patlayıcı özelliğinin harekete geçtiği belirtildi. Patlayıcının Türkiye'de 1999'da iki kez kullanıldığı bildirildi. Ankara'da daha önce de MLKP'ye bağlı FESK Fakirlerin ve Ezilenlerin Silahlı Kurtuluşu , düdüklü tencerede gübre hammaddesi kullanarak yapılan eylemleri üstlendi. 
   Ankara Valisi Yahya Gür ise, tozun Güneydoğu'da yollara döşenen şeker-potasyum karışımı bir patlayıcı olabileceğini belirtti. Bir süre önce Cinnah Caddesi'nde bir kişinin ölümüne neden olan patlamaya da iki torba içinde bulunan aynı madde neden olmuştu. 
   
   DERS ALDILAR... 
   Dışkapı'daki korkunç patlamadan birkaç saat sonra, TBMM bahçesinde yine bir şüpheli paket ihbarı polise ulaştı. Olay yerine giden uzman ekipler, bu kez tüm önlemleri alarak pakete müdahale etti. Özel giysisini giyen bomba uzmanı, fünye ile şüpheli paketi imha etti. 
   Yaklaşık yarım saat sonra aynı yerde çalıların arasında bir şüpheli paket daha bulundu. Uzman polis, özel kıyafetini yeniden giyerek, şüpheli paketi yine fünyeyle havaya uçurdu. 
   Her iki pakette de bomba olmadığı belirlenirken, sabahki olayın aksine geniş güvenlik önlemleri alınması dikkati çekti. 
   
      4 büyük ihmal    Ne tür bir madde olduğu bilinmeden ve korunmasız biçimde patlayıcıya müdahale edilmesi. Uzman olmayan polislerin olay yerinde kalması. Bekçinin bilinçsizce çantaya müdahalesi. Uzmanların, doğrudan boş çantaya yönelmesi ve tozun patlayıcı olacağını düşünmemesi. 
   
   
   Bakan Eylemi üstlendiler    'Örgütün ismini verip reklam yapmayalım'    İçişleri Bakanı Abdülkadir Aksu, Adalet Bakanlığı H kim ve Savcı Adayları Eğitim Merkezi bahçesindeki patlamayı yasadışı bir örgütün üstlendiğini belirterek, "İsim vererek reklamını yapmayalım" dedi. 
   Emniyet Genel Müdürü Gökhan Aydıner'le birlikte GATA ve Ankara Numune Hastanesi'nde tedaviye alınan polisleri ziyaret eden Aksu, patlamada "ihmal" olup olmadığı sorusu üzerine, olay yerine gelen polisin ağırlıklı olarak inceleme ekibi olduğunu kaydederek, "İkinci bir bomba ihtimali hiç düşünülmedi ve bizi üzen olay meydana geldi" diye konuştu. Aksu, olayı üstlenen örgütün reklamını yapmaya çalıştığını belirtirken, Aydıner de "Sol bir örgüt diyelim, o kadar" dedi. 
   
   
</TEXT>
</DOC>
