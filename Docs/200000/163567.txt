<DOC>
<DOCNO> 163567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sontur34.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Seyyar satıcıların bıçakladığı zabıtayı, cebindeki para kurtardı 
</HEADLINE>
<TEXT>

     Adana'da, seyyar satıcılara müdahale ettiği sırada bıçaklı saldırıya uğrayan zabıta görevlisini, aldığı maaşını gömlek cebine koyması ölümden kurtardı. 
     Seyhan Belediyesi Zabıta Müdürlüğü'nde görevli komiser yardımcısı Osman Yüzbaşıoğlu 45 ve ekipler, seyyar satıcılarla mücadele kapsamında denetim yaptılar. Görevliler, SSK Bölge Müdürlüğü önünde, kaldırımda tezgahları bulunan Abdullah G. 24 , Uğur İ. 18 , Ahmet Ş. 25 , Eser K. 23 ve soyadı belirlenemeyen Yücel isimli seyyar satıcılara müdahale ettiler. 
     Bu sırada bıçaklı saldırı sonucu sol göğsünden yaralanan Osman Yüzbaşıoğlu, kaldırıldığı Numune Hastanesi'nde tedavi altına alındı. Olayla ilgili olarak Abdullah G, Uğur İ, Ahmet Ş. ve Eser K. yakalanarak gözaltına alındı. Saldırıya karıştığı gerekçesiyle Yücel isimli kişinin yakalanmasına çalışıldığı bildirildi. 
     Osman Yüzbaşıoğlu, kaldırımları işgal eden seyyar satıcılara yolu kapatmamaları için uyarıda bulunduğunu belirterek, ''Birden sopa ve bıçakla saldırdılar. Maaşımı yeni almıştım. Gömleğimin sol göğüs cebine koymuştum. Bıçak, cebimdeki paralara saplanıp göğsümde 4 santimlik yara açtı. Eğer cebimde maaşım olmasaydı, şu an yaşamıyordum'' dedi. 
     
</TEXT>
</DOC>
