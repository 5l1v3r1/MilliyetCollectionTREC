<DOC>
<DOCNO> 186188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sondun09.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Modern Talking üyesinin kitabına yasak .. 
</HEADLINE>
<TEXT>

     Dünya çapında tanınan Modern Talking adlı müzik grubunun eski üyesi Dieter Bohlen'in ''Hinter den Kulissen'' Kulislerin Ardında adlı kitabının satışı, Hamburg ve Berlin eyalet mahkemelerinin kararıyla durduruldu. 
     Bohlen'in, eski solist arkadaşı Thomas Anders'i sert bir dille eleştirdiği ve zimmetine para geçirmekle suçladığı kitabının satışının, başta Anders olmak üzere Almanya'da tanınan bazı ünlü kişilerin girişimiyle durdurulduğu belirtildi. 
     Bohlen'in, daha önce arkadaşlarına gönderdiği kitapları da toplattırmak zorunda olduğu, aksi takdirde 250 bin euro para cezası ödemek zorunda kalacağı bildirildi. 
     Bohlen kitabında, Anders'in ''tembel, acımasız ve hırslı'' olduğunu, ayrıca grubun kasasına giren paraları ''kendi cebine attığını'' ileri sürmüş, Anders ise bu suçlamalarından dolayı Bohlen'e karşı tazminat davası açacağını bildirmişti. 
     
</TEXT>
</DOC>
