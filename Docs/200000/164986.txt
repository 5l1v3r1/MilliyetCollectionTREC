<DOC>
<DOCNO> 164986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sonspo27.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Pierluigi Collina Türkiye'yi yazdı 
</HEADLINE>
<TEXT>

     Dünyaca ünlü İtalyan hakem Pierluigi Collina, ''Oyun kurallarım, O futbol bana yaşamı öğretti'' adlı kitabında Türkiye'den de övgü dolu sözlerle bahsetti. 
     Geçen hafta Roma'da tanıtımı yapılan ve Türkiye dahil 9 ülkeye yayın hakkı şimdiden satılan kitapta 43 yaşındaki Collina, kariyerinden, yaşadıklarına, Dünya Kupası'na, futbola, hakemliğe, özel zevklerine kadar herşeyi anlattı. 
     200 sayfalık kitaba 2002 Dünya Kupası finallerinde yaşadıklarını anlatarak başlayan Collina, 18 Haziran 2002'de yönettiği ve Türkiye'nin Japonya'yı 1-0 yenerek çeyrek finale yükseldiği maçla ilgili görüşlerinde, ''Türk Milli Takımı'na beni bağlayan büyük mutluluğu da ekleyelim. Gerçekten öyle görünüyor ki, Türk takımları benimle hiç kaybetmediler ve bundan dolayı beni biraz onların uğuru gibi görüyorlardı. Ve güzel bir tecrübe için önceden söyleyecekleri herşeyleri vardı. Gerçekten de o maçta olumlu bir şekilde sonuçlandı'' diye yazdı. 
     Maç sonrasında Türkler eğlenirken birçok Japon futbolcunun ağladığını ifade eden İtalyan hakem, o anda içinden geldiği bir şekilde Japonya'nın kaptanı Miyamoto'ya giderek, ''Yaptıklarınızdan dolayı gurur duymamız gerektiğine inanıyorum. Üzgün değil gururlu olun'' dediğini kaydetti. 
     Bu arada kitabının 35. sayfasındaki ''hakemler kutlama yapmaz'' başlıklı yazısına Türkiye-Güney Kore maçı sonrasında yaşananları anlatarak giren Collina, şunları kaydetti 
     ''Sporun kültüre yardımını arttırıcı bir reklam filmi çekmek için eğer bir görüntü seçmek zorunda olursam, Türkiye-Güney Kore maçı sonrasında Türk futbolcuların şeref turlarında, yenilmiş rakiplerini içlerine alıp, her ikisi için de bir başarı olarak tanınabilen Dünya Kupası'nda üçüncülüğe ulaşmayı kutlamalarını seçerim. Ve daha sonra ödül töreni için podyuma çıkışlarını. Futbolculardan Tugay, Bülent, Abdullah gibi bazı futbolcuların çocuklarını yanlarına getirmeleri ve omuzlarına almaları gerçekten olağanüstü bir görüntüydü. En sevimli kişiler olan çocuklarla yaşanan neşeyi herkesin gözü önünde orada paylaşanlar için biraz da kıskandırıcı olduğunu gizlemeyen güzel bir sahneydi.'' 
     
     ''NE TRAFİK POLİSİ NE DE BİR AKTÖRÜZ'' 

     Başarılı hakem, kitabında hakemler için ''Ne trafik polisi, ne de bir aktör'' diyerek, ''İnsan ile hakem arasında fark yok. Her biri yaşamdaki aynı tavrıyla sahada. Aynı karakterleri, aynı hataları aynı saygınlığıyla...'' değerlendirmesini yaptı. 
     İtalyan basketbolunun en popüler olarak yaşandığı ve Skipper Bologna, Kinder Bologna gibi Avrupa'nın en ünlü takımlarının bulunduğu Bologna kentinde doğan Collina, bu yüzden ''İlk aşkının da basket'' olduğuna dikkati çekti. 
     
     HASTALIĞINDAN ETKİLENMEDİ 

     200 sayfalık kitabında, 24 yaşındayken yakalandığı vücudundaki tüm kıllarının dökülmesi hastalığına da yer veren dünyaca ünlü hakem, ''Bilardo topu şeklindeki kafa modelini çok daha güzel ve etkileyici buluyorum. Bereket versin ki, duş alırken şampuan kullanmıyorum Belki 24 yaşında değil de daha küçükken alopecia'ya kılların dökülmesi hastalığı yakalansaydım daha zor olabilirdi. Ama karakterimin oturduğu bir çağda buna yakalandım. Saçlarımı kaybetmek günlük yaşantımda benim için problem olmadı'' dedi. 
     Öte yandan Collina, futbola olan aşkını bugün yayınlanan Corriere della Sera Gazetesi'ne ''Eğer, futbol benim hayatımdan kaybolmak zorunda olursa, sarsıtıcı bir şok yaşarım'' şeklinde açıkladı. 
     Maçta tüm kameraların hakem üzerinde olduğunu belirten Collina, hakemlerin saha içinde kameralara karşı adeta savaştığını savundu. 
     İtalyan hakem ayrıca, David Bechkam'ın Real Madrid'e değil de İtalya'ya gelseydi daha mutlu olacağını belirtip, ''Kızlarım da buna sevinirdi, ama başka sebeplerden'' dedi. 
     
</TEXT>
</DOC>
