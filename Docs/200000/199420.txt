<DOC>
<DOCNO> 199420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/spor/aspo.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞTE SİZE BOMBA 2-0 
</HEADLINE>
<TEXT>

   UEFA terörü bahane etti, Galatasaray'a aklınca ceza kesti. Juventus'u Ali Sami Yen'i andıran Westfalen'de ağırlayan Aslan, Hakan Şükür ile korkulan bombaları patlattı 
      
   90 dakika    ERHAN TELLİ 

   Westfalen'nin bildiğimiz o eski Ali Sami Yen Stadı'ndan hiçbir farkı yoktu. Bayrağını kapıp gelen on binlerce Türk, Fenerbahçelisi, Beşiktaşlısı demeden tek yürek olup tribünleri doldurmuş, Galatasaray'ı evinden, yurdundan eden UEFA'ya ve Juventus'a tokat gibi bir yanıt vermişti. Bir tokat da sahada atılmalıydı, öyle de oldu. Sarı - Kırmızılı Aslanlar, Juventus'u Westfalen'in çimlerine gömerek Avrupa'da bir destan daha yazdı. 
   İlk tehlikeli atak Galatasaray'dan geldi. 5. dakikaya girilirken, Berkant'ın pasıyla kaçan Hakan Ünsal soldan ortasını yaptı, Hakan Şükür'ün vuruşu az farkla auta gitti. 11'de Galatasaray savunması büyük bir hata yaptı. Bir anda Mondragon ile burun buruna gelen Di Vaio yerden sert vurdu. Kolombiyalı file bekçesi mükemmel bir kurtarışla golü önledi. 14'te Ergün'ün sol kanattan yerden yaptığı ortayı Hakan Şükür yakın mesafeden auta gönderince Galatasaray öne geçme fırsatını kaçırdı. 24'te Miccoli'nin yerden ara pasında topla buluşan Di Vaio yakın mesafeden bir kez daha vurdu. Bu vuruşu da kurtaran Mondragon, yüzde yüzlük bir golü daha önledi. 
   29'da Juventus'un kazandığı frikik atışında topun başına Miccoli geçti. Bu oyuncunun vuruşu üst direkten geri döndü. 40. dakikada Miccoli'nin serbest vuruştan yaptığı ortaya Di Vaio ayağını soktu, top az farkla auta gitti. 41'de Maresca, Galatasaray'ın sağ kanadından herkesi çalımlayarak geçerek ceza alanına girip sert vurdu. Mondragon bu şutu da kurtardı. 42'de ceza sahasına giren Miccoli yerden şutladı. Mondragon'dan dönen topu Di Vaio tamamlamak istedi. Mondragon bir kez daha topu kurtararak takımını rahatlatan isim oldu. 
   Fatih Terim, üst üste hata yapan Prates'i 44. dakikada çıkararak yerine Hasan Şaş'ı aldı. Berkant'ı sağ kanada, Hasan Şaş'ı da sol kanada çekti. 
   İkinci yarıda orta saha üstünlüğünü ele geçiren Galatasaray, aradığı golü 47. dakikada buldu. Hasan Şaş, soldan Hakan Ünsal'ı kaçırdı. Ünsal'ın korner direğinin hemen önünden yaptığı ortaya uçarak kafasını vuran Hakan Şükür topu filelere göndererek Galatasaray'ı 1 - 0 öne geçti. Bu golle gerçek kimliğini bulan Sarı - Kırmızılılar artık sahada ayaklarını daha sağlam basıyor, ne isteğini bilen bir oyun sergiliyordu. Genç Berkant zarif çalımlarıyla İtalyanlar'ı sinir ederken, top tutma ve kullanma becerisiyle ofansa da katkı sağlıyordu. Hasan Şaş ve Ergün de Berkant'a ayak uydurunca Galatasaray daha da çok pozisyon yakaladı. 
   80'de kaleci ile karşı karşıya kalan Berkant'ın vuruşunda Chimenti son anda dokunarak golü önledi. 84'te Sabri'nin vuruşundan sonuç gelmedi. 90 4'de Hasan Şaş'ın yaptığı asistle topla buluşan Hakan Şükür şık bir plaseyle ikinci golü atarak skoru ilan etti. 
   
   Mükemmel oynadık    Fatih Terim, Juventus karşısındaki futbola övgüler yağdırdı, "Eksiği olmayan, komple bir takım görüntüsündeydik" dedi 
   Taraftara teşekkür 
   GALATASARAY Teknik Direktörü Fatih Terim, Juventus zaferini "Zamanında gelen galibiyet" olarak yorumladı. İtalyan ekibine karşı kusursuz oynadıklarını dile getiren Cim - Bom'un hocası, "4 - 5 arkadaşımız için Juventus'a karşı mücadele etmek zordu. Ancak mükemmel oynadık. Galibiyette taraftarın rolü büyük. Böylesine desteği İstanbul'da bile göremiyoruz" dedi. 
   
   Westfalen'in uğuru 
   BU zaferin yeni bir başlangıç olmasını dileyen Terim, "Westfalen'de 2 - 0'lık skor ve Müfit hocanın sevinç dayağı yemesi fiks oldu" diye konuştu. Tecrübeli hoca, "Mondragon müthişti. Berkant'ın morali iyi olursa, sahada da iyi oluyor. Prates'e ileri git dedim, geri dönme demedim. Saklanma lüksü yoktu. Hasan bundan kötü olursa tepkimizden yanar. Artık hedefimiz Sociedad" yorumunu yaptı. 
   
   Bir ilk daha    GALATASARAY, dün geceki Juventus galibiyetiyle yine bir ilke imzasını attı. İtalyan ekibiyle bugüne kadar 5 karşılaşma yapan Sarı - Kırmızılılar, bunlardan üç mağlubiyet, iki beraberlik almıştı. Ancak dün sahneye çıkan Hakan Şükür, iki güzel golüyle Cim - Bom'a ilk galibiyetin mutluluğunu tattırdı. 
   
   Maçın hakemi 
   İki penaltı vermedi 
   DANİMARKALİ hakem Nielsen kötü bir yönetim gösterdi. Juventuslu oyuncuların sert futboluna prim tanıdı. İlk yarıda Maresca'nın ceza sahası içinde elle kestiği pozisyonu atladı, Tudor'un ikinci 45 dakikada yine ceza sahası içinde Ergün'ü düşürmesine seyirci kaldı. 
   
   Maçtan notlar 
   Frank şaştı kaldı 
   TARAFTARA hayranlığını dile getiren Frank de Boer, "Dünyanın hiçbir takımı başka bir ülkeye gidip 60 bin kişi toplayamaz" diye konuştu. Hollandalı futbolcu "İstanbul'da Olimpiyat Stadı'nda böyle bir hava olmuyor" diyerek, stadlarını eleştirdi. 
   
   1.5 milyon Euro kazandı 
   ASLAN dünkü maçtan karlı ayrıldı. Galatasaray Yönetimi 50 bin seyirci tahminiyle, masraflar çıktıktan sonra yaklaşık 1.5 milyon Euro kazandı. Bu arada UEFA maç tarihini geç bildirdiği için Dortmund Kulübü ancak 50 bin bilet basabildi. Bu yüzden yaklaşık 16 bin kişilik yer boş kaldı. 
   
   Zafer çığlıkları 
   STADIN dışında bulunan dev bir ekranda, UEFA Kupası zaferinin görüntüleri verildi. Stada giremeyen taraftarlar, özellikle penaltı atışları sırasında sanki maçtaymış gibi heyecanlanıp zafer çığlıkları attı. 
   
   'Yanınızdayız' 
   MAÇIN İstanbul'da oynanmasını başaramayan Futbol Federasyonu Başkanı Haluk Ulusoy, dünkü maça giderek manevi destek verdi. Milli Takımlar Teknik Direktörü Şenol Güneş de karşılaşmayı izleyenler arasındaydı. İkiliye Galatasaraylı yöneticiler yakın ilgi gösterdi. 
   
   'Çok istedim ama olmadı' 
   İTALYAN gazetecilerle röportaj yapan Fatih Terim, bu maçın Floransa'da oynanmasını çok istediğini ancak UEFA'nın bunu kabul etmediğini belirtti. Floransa'yı ikinci vatanı olarak gördüğünü vurgulayan Terim, Fiorentina taraftarının da Juventus düşmanı olarak tanındığını ifade etti. 
   
   Terim tur attı 
   GALATASARAY Teknik Direktörü Fatih Terim maçtan bir saat önce sahaya gezdi. Terim taraftarların yoğun ilgisi ile karşılaşırken, engelli taraftarları tek tek öptü. Terim dışında Başkan Özhan Canaydın da stadı turlayarak seyircilerle selamlaştı. 
   
   İstanbul maçı 17 milyon lira 
   İSTANBULSPOR - Galatasaray maçının biletleri Biletix'te satışa çıktı. Cumartesi günü Güngören Mimar Yahya Baş Stadı'nda yapılacak karşılaşmanın biletlerinin 17 milyon lira olduğu açıklandı. Öte yandan PFDK, Denizli - Galatasaray maçındaki olaylar nedeniyle iki takıma da birer milyar lira ceza verdi. 
   
   Sohbet ettiler 
   MAÇTAN bir saat önce Fatih Terim ile Juventus Teknik Direktörü Lippi ayaküstü sohbet etti. İkilinin samimi davranışları dikkat çekerken, Juventuslu futbolcular da Terim ile selamlaştı. 
   
   Başkan fenalaştı 
   BAŞKAN Özhan Canaydın, karşılaşma sırasında rahatsızlandı. Maçın stresi nedeniyle heyecanlanan Canaydın'a ilk tedavi statta uygulandı. Galatasaray Başkanı bilindiği gibi daha önce de bir kalp rahatsızlığı geçirmiş, anjiyo olmuştu. 
   
   Sami Yen gibi 
   ALMANYA'DA adeta bir Türk günü düzenleyen 50 binden fazla gurbetçi, stadı "Burası Sami Yen, buradan çıkış yok" diye inletti. Westfalen Stadı'nın yerine asılan "Ali Sami Yen Stadı" yazısı Türk taraftarlara ayrı bir hava kattı. Maç saatine kadar da stat hoparlörlerinden sürekli İstanbul Olimpiyat Stadı'nda dinlenen marşlar ve Türkçe pop şarkıları çalındı. Tribünlerde Türk ve Galatasaray bayraklarının hakim olduğu görüldü. 
   
   Sociedad takıldı 
   GALATASARAY'IN Şampiyonlar Ligi'ndeki rakibi Real Sociedad, 6 haftadır galip gelemediği İspanya Ligi'nde sahasında Valencia ile 0 - 0 berabere kaldı.Nihat son 26 dakikada forma giydi. 
   
   
</TEXT>
</DOC>
