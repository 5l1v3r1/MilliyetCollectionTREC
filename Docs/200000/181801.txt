<DOC>
<DOCNO> 181801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/guncel/gun03.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahattin Uzan yakalandı 
</HEADLINE>
<TEXT>

   İmar Bankası yolsuzluğuyla ilgili aranan üç Uzan'dan biri yakalandı... Merkez Yatırım ve Ticaret A.Ş. sorumlusu Bahattin Uzan, oğluna ait Fulya'daki evde gözaltına alındı 
      ERDAL KILINÇ İstanbul 

   
   İmar Bankası yolsuzluğu ve bilgi - belge saklamak suçlarından hakkında gıyabi tutuklama kararı bulunan Bahattin Uzan, Beşiktaş - Fulya'da saklandığı evde yakalandı. Polisi karşısında gören Uzan, bir süre şaşkınlık yaşadı. Polis, haklarında gıyabi tutuklama kararı bulunan Kemal Uzan ve Yavuz Uzan'ı aramaya devam ediyor. 
   
   ARANIYORDU... 
   Merkez Yatırım ve Ticaret A.Ş sorumlusu Bahattin Uzan, Şişli Cumhuriyet Savcılığı tarafından yürütülen İmar Bankası yolsuzluğu, bilgi ve belge saklamak suçlarından polis tarafından uzun süre arandı, ancak bulunamadı. Soruşturmayı yürüten Savcı Mecid Ceylan, bilgisayar ve bilgi işlem hizmetlerinden sorumlu şirketin yetkilileri Hakan ve Bahattin Uzan hakkında gıyabi tutuklama kararı talep etti. Ancak mahkeme reddetti. 
   Savcı Ceylan, bu kez bir üst mahkemeye itirazda bulunarak gıyabi tutuklama talebini yineledi. Savcı itirazında "bankanın yöneticileri ve bilgisayar ve bilgi işlem hizmetlerini sunan şirketin sorumlularının bankaya el konulmadan önce bankaya ait olan ve saklanması zorunlu olan defterler ve belgeleri saklayarak görevlilere teslim etmedikleri, bilgisayar ünitesinde saklanması gereken bilgisayar kasetlerinin birçoğunu alarak başka yerlere götürüp sakladıkları ve yok ettikleri, yapılan tüm aramalara rağmen bulunamadığını" belirtti. 
   İstanbul 4. Ağır Ceza Mahkemesi inceleme sonucunda Bahattin Uzan'ın da aralarında bulunduğu 5 kişi hakkında gıyabi tutuklama kararı aldı. 
   
   ŞOK BASKINLAR 
   Mali polis, bugüne kadar Uzanlar'a ait çok sayıda yere operasyon düzenledi. Ancak bir sonuç alamadı. İl dışındaki adreslere de şok baskınlar yapıldı. 
   
   BU KEZ KAÇAMADI 
   Mali polis dün 18.00 sıralarında Beşiktaş-Fulya'daki bir eve baskın yaptı. Oğluna ait olduğu öne sürülen evde polisleri karşısında gören Bahattin Uzan, uzun süre şaşkınlık yaşadı. 
   Kimlik tespiti yapılan Uzan, emniyet müdürlüğüne getirilmeden önce Haseki Hastanesi'ne götürülürek sağlık kontrolünden geçirildi. 
   
   MALİ ŞUBE'DE 
   Polislerin arasında hayli yorgun ve üzgün olduğu gözlenen Bahattin Uzan, B Blok dördüncü kattaki Mali Şube'ye çıkarıldı. Gıyabi tutuklama kararı olduğu için polis tarafından sorgulanmayacağı öğrenilen Bahattin Uzan'ın bugün adliyeye çıkarılması bekleniyor. 
   
   
</TEXT>
</DOC>
