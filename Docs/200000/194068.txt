<DOC>
<DOCNO> 194068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sontur04.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanlığı, beyaz eyleme katılanlar için soruşturma açıyor 
</HEADLINE>
<TEXT>

     Sağlık Bakanlığı, il sağlık müdürlüklerinden, 5 Kasım'da gerçekleştirilen iş bırakma eyleminde, mesaisini aksatan, çalışma düzenini bozan sağlık çalışanları hakkında soruşturma açılmasını istedi. 
     Alınan bilgiye göre, Sağlık Bakanlığı, 5 Kasım günü, ''mesaisini aksatan, çalışma düzenini bozan, hastaların mağdur olmasına neden olan veya eyleme öncülük eden'' sağlık çalışanlarını tespit etmesi ve bu kişiler hakkında soruşturma açılması talimatı verdi. 
     Tespit edilen personelin listesinin ve soruşturma raporlarının Bakanlığa gönderilmesi istendi. 
     Bu arada, il sağlık müdürlükleri, eylemin yapıldığı gün hastanelere birer eleman göndererek, eyleme katılanları tespit etti. İl sağlık müdürlükleri ayrıca polis kameraları ve televizyonlardaki eylem görüntülerinden eyleme katılanları tespit etmeye çalışıyor. 
     
</TEXT>
</DOC>
