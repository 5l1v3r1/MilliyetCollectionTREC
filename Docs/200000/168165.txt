<DOC>
<DOCNO> 168165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/guncel/gun10.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunceli Valisi'ne saldırı 2 er şehit 
</HEADLINE>
<TEXT>

Vali Ali Cafer Akyüz'ün içinde bulunduğu 15 araçlık konvoy, pusu kuran teröristlerin silahlı saldırısına uğradı. Akyüz, yara almadan kurtuldu... 
     FERİT DEMİR Tunceli DHA 

     Pülümür'de "Köye Dönüş Projesi" kapsamında yaptırılan konutların dağıtım törenine katılan Tunceli Valisi Ali Cafer Akyüz'ün bulunduğu 15 araçlık konvoy dönüşte silahlı saldırıya uğradı. Akyüz saldırıdan yara almadan kurtulurken iki er şehit oldu, bir er yaralandı. Akyüz, "Saldırıyı PKK - KADEK militanları yaptı" dedi. 
     
     Suikast silahı kullanıldı 
     Akyüz dün sabah daire müdürleriyle Pülümür'de Köye Dönüş Projesi için yaptırılan konutların anahtar teslimi törenine katıldıktan sonra Tunceli Belediye Başkanı Hasan Korkmaz ve Jandarma Alay Komutan Yardımcısı Albay Orhan Eroğlu'nun da aralarında bulunduğu 15 araçlık konvoyla 14.00'te Tunceli'ye dönmek üzere yola çıktı. Konvoy Tunceli'ye 40 kilometre kala, Zaga mevkiinde sarp kayalıklarda pusu kuran, otomatik silahlar ve suikast silahı Kanas kullanan teröristlerin saldırısına uğradı. 
     
     1 er yaralandı 
     Akyüz'ün makam aracı hemen konvoydaki iki zırhlı araç arasına alınarak korundu. 10 dakika yoğun ateş arasında kalan Akyüz saldırıdan yara almadan kurtulurken eskortluk yapan cipte iki er şehit oldu, bir er yaralandı. Yarım saat süren çatışmanın ardından zırhlı araca alınan Akyüz, Şehit Mehmet Karakolu'na götürüldü. 4. Komando Tugayı, Özel Harekat Timleri ve jandarma, teröristlerin yakalanması için operasyon başlattı. DHA Tunceli Muhabiri Ferit Demir Saldırı sırasında konvoyda bulunuyordu. 
     
Terhisine 18 gün kalmıştı      Vali Akyüz'e düzenlenen saldırıda şehit düşen 2 erden birinin terhisine 18 gün kalan Çanakkaleli Engin Eriş 21 olduğu belirlendi. Oğlunun şehit düştüğü haberini duyunca gözyaşlarına boğulan anne Faize Eriş, "Önceki gün oğlumla telefonla konuştum. 'Anneciğim, askerlik kısaldı. 18 gün sonra teskeremi alıp döneceğim. Arkadaşlarıma söyle, mahallenin komandosu geliyor' demişti. Evimizin tek erkeğiydi" dedi. 
     
Hain pusu kınandı      Cumhurbaşkanı Ahmet Necdet Sezer, Başbakan Recep Tayyip Erdoğan, TBMM Başkanı Bülent Arınç ve Genelkurmay Başkanı Org. Hilmi Özkök, Tunceli Valisi Akyüz'e saldırıyı düzenledikleri mesajla kınadı. Sezer, mesajında, Türkiye Cumhuriyeti'nin, ülkesi ve ulusuyla bölünmez bütünlüğüne yönelen tüm hareketleri kararlılıkla yok edeceğini, huzur ortamını bozmaya çalışanlara hiçbir zaman izin vermeyeceğini bildirerek, saldırıyı nefretle kınadığını kaydetti. 
     Erdoğan da, ülkenin ve Türk milletinin birlik ve beraberliğine kast edenlerin hain planlarının hedefine ulaşmasının asla mümkün olmadığını bildirerek, saldırıdan üzüntü duyduğunu kaydetti. 
     Arınç ile Özkök, saldırıda iki erin şehit olmasından duydukları üzüntüyü dile getirdi. 
     Adalet Bakanı Cemil Çiçek, saldırının "Topluma Kazandırma Yasası" gündemdeyken düzenlenmesini manidar bulduğunu belirterek "Saldırı yasaya tepki değil. Ümit ediyorum ki, son çırpınışları olur" dedi. 
     
     

</TEXT>
</DOC>
