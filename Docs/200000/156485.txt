<DOC>
<DOCNO> 156485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/ekonomi/eko07.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Kanunu'nda 'takrir-i müzakere' gündemde 
</HEADLINE>
<TEXT>

Uzlaşma sağlanırsa, iş güvencesi sınırı, ödünç işçilik gibi tartışma yaratan maddeler için takrir-i müzakere yeniden görüşme istenecek 
     ANKARA Milliyet 

     Meclis görüşmeleri dün de devam eden İş Kanunu Tasarısı'nda, bazı AKP'lilerin de desteği ile tartışma yaratan bazı maddeler için takrir-i müzakere arayışı başlatıldı. Sendika kökenli milletvekillerinin desteği ile başlatılan uzlaşma arayışı sürerken tasarının bazı maddeleri de geçti. Buna göre kriz hallerinde, işyerinde çalışmanın azaltılması veya durması durumunda işçiye çalışmadığı sürenin parası İşsizlik Sigortası'ndan ödenecek. Çalışma süresi haftada 45 saatten fazla olamayacak. Günlük çalışma süreleri farklı olabilecek ancak günde 11 saati aşamayacak. 
     Zorunlu nedenlerle işin durması, genel tatil gibi nedenlerle çalışılmayan süreler sonradan telafi edilecek. Kriz nedeni ile çalışmanın en az dört hafta durması veya kısa çalışma halinde işçilere çalıştırılmadıkları süre için İşsizlik Sigortası'ndan kısa çalışma ödeneği verilecek. İşçilerin çalışma yerlerine inme, çıkma süreleri çocuklu kadınların emzirme süreleri çalışma süresi sayılacak. "Günlük çalışmanın başlama ve bitiş saatleri" işin niteliğine göre farklı düzenlenebilecek. 
     
Sendikacılar karalar giydi      Sendikacıların siyah giysilerle izlediği görüşmelerde yumuşama gündeme geldi. AKP Manisa Milletvekili Hüseyin Tanrıverdi, "İş güvenliği konusunda bazı maddelerin yeniden ele alınması için çalışıyoruz. Uzlaşabilirsek tekrir-i müzakere isteminde bulunacağız" dedi. CHP Milletvekili Cevdet Selvi de 'Tekrir - i müzakere beklentisi' olduğunu belirtti. Uzlaşma sağlanırsa, taşeronlaşmayı düzenleyen 2'nci madde, ödünç işçilik, belirli belirsiz süreli iş sözleşmesini düzenleyen 12'nci madde, iş güvencesinin sınırını 10 işçiden 30'a çıkaran 18'inci madde ile tazminat miktarlarını düşüren madde yeniden ele alınacak. 
     

</TEXT>
</DOC>
