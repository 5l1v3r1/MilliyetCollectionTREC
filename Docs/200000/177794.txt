<DOC>
<DOCNO> 177794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/yazar/sazak.html </URL>
<DATE> 2003/08/24/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Ordunun rolü 
</HEADLINE>
<TEXT>

   
   30 Ağustos'ta emekliye ayrılacak komutanların 'veda' mesajlarıyla eş zamanlı Irak'a asker gönderme tartışmaları, 1 Mart tezkeresi öncesinde yaşanan 'ordu - iktidar' ilişkilerindeki 'güven bunalımı'nın yeniden su yüzüne çıkmasına yol açtı. 
   Ankara kulislerinde 'emekli generaller' tarafından yayımlanacak bildiriden söz ediliyor. 
   Bildiri ya da 'muhtıra' adı ne olursa olsun böyle bir çıkış 'yanlış olur.' Kabullenilemez 
   Demokratik kuralların işlediği, parlamentoda her şeyin tartışıldığı, 175 kişilik muhalefet grubunun bulunduğu, hükümetin kimi uygulamalarına karşı Cumhurbaşkanı'nın 'veto' yetkisini kullandığı ortamda, 12 Martvari 'cuntacı' eğilimleri körüklemek AB yolunda ilerleyen Türkiye'ye haksızlık olur. 
   Genelkurmay Başkanı Hilmi Özkök'ün 'demokrasiye bağlılığı'nı bir handikap görüp 'diktacı' eğilimlere çanak tutulmasını da yadırgıyoruz. 
   Eleştiriler, demokratik çerçevenin ve sivilleşmenin dışına taşmamalı. 
   Irak'ta bir savaş yaşandı. Bush yönetiminin 'diktatörlüğü' devirme adına BM'yi karşısına alarak giriştiği işgalin 'kaos'a yol açacağı belliydi. Bağdat, Beyrut olma yolunda. Terör asıl şimdi tehdit oluşturuyor. Kerkük'te Türkmenlere yönelik saldırılar yeni riskler doğuruyor. 
   Irak'ta batağa saplanan Bush yönetimi, 2004'teki başkanlık seçimleri öncesinde askerlerini aşamalı olarak geri çekmeyi planlıyor. Türkiye de bu aşamada 'ihtiyaç duyulan' ülkeler listesinde. ABD'nin yükünü 10 bin askerle paylaşmamız isteniyor. 
   Irak'ta şartlar 'savaştan beter.' Türkiye Bağdat çevresine asker yollamayı planlarken, tüm kurumlarıyla eşgüdüm içinde olmalıdır. BM gücünde ısrar edilmelidir. 
   Böyle bir ortamda 'ordu - iktidar' gerilimi yaratmak, asker ve sivil otoriteyi birbirine karşı 'kışkırtmak' demokrasiye ihanet olur. 
   Yönetim, kamuoyuna ve 'stratejik ortağı' ABD'ye karşı açık ve dürüst olmalıdır. 
   Türkiye'nin ulusal çıkarları neyi gerektiriyorsa topluma anlatılmalı ve salt 'ABD ile ilişkileri düzelteceğiz' gayretiyle binlerce genç insanın yaşamı Irak'ta tehlikeye atılmamalı. 
   Hükümet, Çankaya ve Genelkurmay arasında tam bir konsensüs olmalıdır. ABD ve AB üzerinden 'Silahlı Kuvvetler'in gücünü azaltmaya çalışmak' da 'AKP hükümeti İslami rejim kuracak' diye orduyu yeni 28 Şubat'lara özendirmek de yanlıştır. 
   Ne şeriat, ne darbe 
   Türkiye, makas değiştirmeden ve 'demokrasi rayı'ndan çıkmadan AB hedefini yakalamak zorundadır. 
   Seçimle gelen seçimle gitmeli. 
   AKP'ye karşı çıkanların 'takiyecilik'ten ürkenlerin önünde tek yol var 3 Kasım'da çöken 'merkez siyaset'i onarmak, sağda ve solda 'demokratik seçecek' oluşturmak. 
   Asker demokrasi dışı arayışların 'taşeron'u olmaz 
   
      
   
</TEXT>
</DOC>
