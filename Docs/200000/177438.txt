<DOC>
<DOCNO> 177438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/soneko12.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Simit, dünyaya açılıyor... 
</HEADLINE>
<TEXT>

     Sokaktaki tabla tezgahından çıkarak cafelere taşınan ata yadigarı simit, dünya pazarlarına açılmaya hazırlanıyor. 
     İstanbul'un nüfusu kalabalık semtlerinde peş peşe açılan işletmelerde farklı mönülerle tüketicilerle buluşan simitin gördüğü ilgi, özellikle Türklerin yoğun yaşadığı ülkelerdeki yatırımcıların da dikkatini çekti. 
     Kadıköy Simit Sarayı Müdürü Ferruh Doğrusöz, insanları fast food alışkanlığından kurtarmak, daha hijyenik şartlarda, kaliteli ve ucuz hizmet verebilmek için böyle bir işe giriştiklerini söyledi. 
     Yaşanan rekabette uluslararası fast food zincirlerinin kendilerini korkutmadığını ifade eden Doğrusöz, şu görüşleri dile getirdi 
     ''Türk damak tadına hitap eden, kaliteli ve uygun fiyatlı ürünlerimiz, uluslararası fast food zincirlerinin bizimle rekabet etmesine neden oldu. Artık biz onlarla değil, onlar bizimle rekabet etmeye çalışıyor. Burada hijyenik şartlarda, müşterinin gözü önünde hazırlanan ürünlerimiz sıcak sıcak servis yapılıyor. Çay, simit ve peynirden oluşan simit mönüsünün fiyatı 1 milyon lira. Bu fiyata insan rahatlıkla karnını doyurabiliyor.'' İlk şubelerini 1,5 yıl önce Mecideköy'de açtıklarını anlatan Doğrusöz, bunu Kadıköy, Pendik, Bakırköy ve Beşiktaş şubelerinin izlediğini söyledi. 
     Yıl sonuna kadar şube sayılarını 10'a çıkarmayı hedeflediklerini bildiren Doğrusöz, daha sonra yurtdışına açılmayı planladıklarını kaydederek, ''Yurtdışından bu tür yerler açmak için ciddi teklifler aldık. Şu an bunları değerlendirme aşamasındayız'' dedi. 
     
     ''ÇİKOLATALI VE BAHARATLI SİMİT ÇIKARACAĞIZ'' 
     Ferruh Doğrusöz, simit mönülerine halktan yoğun bir talep geldiğine dikkati çekerek, self servis hizmet veren Simit Sarayı'nda müşterilerin bal, reçel, peynir gibi eklemelerle kendi mönülerini oluşturabileceğini anlattı. 
     Klasik simiti, kaşarlı, zeytinli, sucuklu, tulum peynirli çeşitleriyle 750 bin liradan tüketicinin beğenisine sunduklarını ifade eden Doğrusöz, en çok kaşar ve tulum peynirli simitlerin tercih edildiğini kaydetti. 
     Türk tüketicisinin damak tadına uygun olarak geliştirdikleri çeşitleri artırmayı düşündüklerini belirten Doğrusöz, ''Kış aylarında çikolatalı ve baharatlı simitleri de halkımızla buluşturacağız'' dedi. 
     Doğrusöz, sabah 07.00'den gece 23.00'e kadar açık olan şubelerinde günde 4-5 bin adet simit üretimi yapıldığını bildirdi. 
     
</TEXT>
</DOC>
