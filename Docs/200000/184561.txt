<DOC>
<DOCNO> 184561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/soneko16.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası borsalarda neler oluyor 
</HEADLINE>
<TEXT>

     Petrol İhraç Eden Ülkeler Teşkilatı'nın OPEC , günlük toplam hampetrol üretimini 1 Kasım'dan itibaren ''900 bin varil kısma kararı'' almasının yarattığı şok ortamında dün yükselen petrol fiyatları, bugün biraz hız kesti. 
     Uluslararası borsalarda dün varil fiyatı 1 dolar 11 sent yüzde 4'den fazla artışla 28 dolar 24 sente yükselen Amerikan Batı Teksas hampetrolünün fiyatı, bugün Singapur borsasında sadece 3 sent artışla 28 dolar 27 sente çıktı. 
     Batı Teksas petrolünün varil fiyatı geçen Cuma günü, son dört ayın en düşük düzeyine, 26 dolar 65 sente inmişti. 
     Kimi uzmana göre, ham petrolün varil fiyatı şimdilik 27 ila 29 dolar arasında tutunacak, Venezüella ve Irak'ın petrol üretiminde riskler olsa da, ham petrolün varilinin 30 dolara çıkması zor görünüyor. 
     Petrol fiyatları Eylül ayı başından itibaren yüzde 15'i aşan oranda gerilemişti. Fiyatlar dünkü yükselişiyle bile, Ağustos ayı sonunda ulaştığı 32 dolarlık varil fiyatının hayli gerisinde. 
     
     ALTIN FİYATLARININ DURUMU.... 
     Bu arada OPEC'in petrol üretimini kısmasının, Amerikan ekonomisindeki canlanmanın rayından çıkabileceğine dair korkular üzerine, yatırımcıların altın alımına yönelmeleri sonucu, Singapur borsasında dün Eylül 1996'dan bu yanaki en yüksek düzeyine, 389.25 dolara fırlayan altının ons fiyatı, bugün sabah 388.25 dolara indi. 
     Asya borsalarında altın fiyatlarının yükselişinde, Japon yeninin değerlenmesinden ötürü menkul kıymetler borsalarındaki düşüşler de etkili oldu. 
     
     DOLARIN DURUMU.... 
     Kimi borsa stratejistlerine göre, ABD'deki menkul kıymetler borsaları endekslerindeki düşüşler, Amerikan dolarının değerini olumsuz etkiliyor. 
     Amerikan menkul kıymetler borsalarındaki düşüşlerin ağırlığı altında Japon yeni karşısındaki değeri dün son üç yılın en düşük düzeyine inen dolar, üst düzey bir Japon yetkilisinin üstü kapalı piyasalara müdahale tehditleri üzerine toparlanabildi. 
     Borsacılar, Japon yetkililerinin, Japon yeninin değerinde ani yükselişe, doların 110 yene kadar inmesine, özellikle de menkul kıymetler borsasındaki düşüşler pahasına tahammül etmeyeceklerini tahmin ediyor. 
     Döviz piyasalarında spekülatif hareketler gören Japon yetkililer, gerekirse piyasalara müdahale edip, Japon yeninin hızlı değerlenmesini önleyecek. 
     Ayrıca Asya-Pasifik ülkelerindeki öndegelen ihracatçı şirketlerin petrol ihtiyaçlarının önemli kısmını ithalatla karşılamasından dolayı, bölge ülkelerindeki menkul kıymetler borsalarında endeksler puan kaybetti. 
     Rafinerileri bulunan, petrol ürünleri üreticisi Hong Kong ve Singapur gibi bazı ülkelerdeki endeksler ise hayli yükseldi. 
     
</TEXT>
</DOC>
