<DOC>
<DOCNO> 167930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/siyaset/siy05.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çankaya’da gecikmeli zirve 
</HEADLINE>
<TEXT>

     ANKARA Milliyet 

     Süleymaniye baskını devletin zirvesinde olayın üzerinden bir hafta geçtikten sonra ele alınacak. Cumhurbaşkanı Sezer, Başbakan Erdoğan ve Genelkurmay Başkanı Orgeneral Özkök perşembe günü haftalık görüşmelerinde Türk -Amerikan ilişkilerini değerlendirecek. Krizde Çankaya Köşkü’nün sessiz kaldığı eleştirilerini yanıtlayan Köşk kaynakları, şu değerlendirmeyi yaptı "Cumhurbaşkanı da olaylardan rahatsız oldu. Ama konu doğrudan hükümetin takibindeki bir olay. Genelkurmay Başkanı ya da Başbakan’la görüşülmedi, ancak her iki kurumdan da bilgiler düzenli ve anında Çankaya Köşkü’ne aktarıldı. Şu anda bir zirve toplanması gündemde değil. Zaten perşembe günü yapılan haftalık toplantılarda birbirlerini görüyorlar. Bu perşembe de Cumhurbaşkanı’nın Başbakan ve Genelkurmay Başkanı ile görüşmelerinde konu ele alınabilir." 

</TEXT>
</DOC>
