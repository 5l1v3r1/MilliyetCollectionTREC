<DOC>
<DOCNO> 178042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sonspo21.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi Sertan'ın attığı yüzde yüz goldü... 
</HEADLINE>
<TEXT>

     Bursaspor Teknik Direktörü Gheorghe Hagi, 2-2 biten Galatasaray maçında takımının sergilediği futboldan memnun olduğunu belirterek, ''Galatasaray karşısında 2 puan yitirdik, çok yazık oldu'' dedi. 
     Gheorghe Hagi, antrenmanın ardından düzenlediği basın toplantısında, Galatasaray maçı dahil takımın ilk 3 haftada sergilediği futbolun, iyi yolda olduklarının göstergesi olduğunu söyledi. 
     Galatasaray karşısında da iyi oynadıklarını savunan Rumen teknik adam, ''İlk 3 haftada iyi futbol oynadık. Tek eksiğimiz, bu maçlardan yalnızca 2 puan almamız. Galatasaray karşısında 2 puan yitirdik, çok yazık oldu. Ofsayt gerekçesiyle iptal edilen 2 golden Sertan'ın attığı yüzde yüz sayılmalıydı'' diye konuştu. 
     Hagi, takıma yeni katılan Tamer ile ilgili soruya, ''Tamer'i kondisyon olarak hazır gördüm. Takım artık birleşiyor. Sakatlar iyileştikçe gücümüz artıyor'' yanıtını verdi. Rumen teknik adam, ''Takımdan göndermeyi düşündüğünüz oyuncular var mı '' yönündeki bir soruyu ise, ''Göndermeyi değil, gelecek oyuncuları düşünüyorum'' diye yanıtladı. 
     Galatasaray maçında her iki takım taraftarlarının da kendisine ilgi gösterdiğinin hatırlatılması üzerine Hagi, ''Türkiye'de tüm taraftarlar bana saygı gösteriyor'' yorumunu yaparken, Fatih Terim'e benzetilmesiyle ilgili olarak da şu değerlendirmede bulundu 
     ''Türkiye'de herkes birbiriyle karşılaştırılıyor, kopya ediliyor. Galatasaray maçı benim için çok zordu. Kimseye benzemek veya birşey kanıtlamak istemem. Ben şu anda Bursaspor'un teknik direktörüyüm ve takımımın çıkarlarını düşünüyorum. Bunun için de elimden geleni yaptım.'' 
     
     LİG YENİ BAŞLIYOR 
     Hagi, ligin ilk 3 haftasında güçlü takımlarla karşılaştıklarını belirterek, Bursaspor için normal ligin Ankaragücü maçıyla başlayacağını söyledi. 
     İyi futbol oynadıklarını, ancak bunu puanla taçlandırmadıkça bir önemi olmadığını dile getiren Hagi, ''İlk 3 haftayı 2 puanla kapatmamız sorun. Ankaragücü maçını kazanmak istiyoruz. Başkent ekibinin oturmuş bir kadrosu var. Beşiktaş karşısında da iyi futbol oynadılar. Zor bir maç olacak'' dedi. 
     
</TEXT>
</DOC>
