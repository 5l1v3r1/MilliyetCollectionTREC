<DOC>
<DOCNO> 197665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sontur21.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir-Ankara seferini yapan yolcu otobüsü kaçırıldı 
</HEADLINE>
<TEXT>

     İzmir'den Uşak'a giden Anadolu Turizm şirketine ait 34 UB 5504 plakalı yolcu otobüsü bugün kimliği belirsiz bir kişi tarafından kaçırıldı. 
     Bugün saat 13 00 sıralarında Manisa'nın Kula ilçesi çıkışında trafik kontrolu yapan ekipler bir yolcu otobüsünü durdurmak istedi. Ancak otobüs dur ihtarına uymayarak hızla yoluna devam etti. Bu sırada polisler, otobüste bulunan bir kişinin şoförün başına silah dayamış olduğunu gördü. 
     Bunun üzerine otobüs takip edilmeye başlandı bu arada Güre Beldesi yakınlarında barikat kuruldu. Uşak Emniyet Müdürlüğü'ne bağlı terörle mücadele timleri de barikatın kurulduğu yere hareket etti. Ancak otobüs barikatı aşarak yoluna devam etti. 
     
     YOLCULARI BIRAKTI... 

     İzmir'den Uşak'a giden 34 UB 5504 plakalı Anadolu Turizm'e ait otobüsü kaçıran silahlı kişi, Uşak girişindeki Organize Sanayi Bölgesi'nde otobüsteki yolcuları bırakarak indi ve burada rehin aldığı firmanın ortağı Ümit Üçoğlu'nun otomobiliyle Eskişehir'e doğru hareket etti. 
     Alınan bilgiye göre, İzmir'den hareket eden Anadolu Turizm'e ait yolcu otobüsündeki bir erkek yolcu, Kula yakınlarında şoförün başına silah dayayarak, yol boyunca durmadan Uşak'a kadar gitmesini istedi. Yolcuların cep telefonlarıyla ihbarı üzerine otobüs Güre Beldesi yakınlarında jandarma tarafından durdurulmak istendi. Ancak silah tehdidi nedeniyle şoför barikatı aşarak yola devam etti. 
     Silahlı kişi, Anadolu Turizm şirketinin ortaklarından Ümit Üçoğlu ile görüşmek istediğini belirtti. Ardından Uşak Organize Sanayi Bölgesi yakınında otobüsü durduran silahlı kişi, buraya gelen Üçoğlu'nu rehin aldı. Üçoğlu ile 64 KK 450 plakalı Skoda marka otomobile binen silahlı kişinin Eskişehir'e doğru hareket ettiği öğrenildi. 
     Saldırganın otobüsü rehin aldığı sırada içeride bir el ateş ettiği belirtildi. 
     Otobüs yolcularının Uşak'ta ifadelerine başvuruldu. 
     Bu arada, son olarak Bolu'da benzeri bir operasyonda görevlendirilen Jandarma Özel Asayiş Komutanlığı'na JÖAK bağlı Rehine Kurtarma Timi'nin ''Skorsky'' tipi helikopterle bölgeye gönderildiği öğrenildi. 
     
     CEP TELEFONUNA MESAJ ÇEKTİ 

     Manisa'nın Salihli İlçesi ile Kula İlçesi arasında kaçırdığı yolcu otobüsünden Uşak Organize Sanayi Sitesi'nde inerek rehin aldığı firma ortağına ait otomobille yola çıkan silahlı kişinin, firmanın diğer ortaklarından Orhan Erdoğmuş'a cep telefonundan mesaj çekerek Eskişehir'e gittiklerini bildirdiği öğrenildi. 
     Serbest kalan otobüs yolcularının ifadelerine göre, Salihli yakınlarında Anadolu Turizm'e ait 34 UB 5504 plakalı yolcu otobüsünün önüne geçen bir kişi ısrarla aracı durdurmak istedi. Şoför Adil Kul'un 45 durması üzerine otobüse binen 28-30 yaşlarındaki erkek, silahını çekerek, ''Polisle başım dertte. Bana Hekimoğlu derler. Eskişehir'de herkes beni tanır. Size zarar vermeyeceğim'' dedi. Otobüste bulunanların korkmamasını isteyen silahlı kişi, onlara zarar vermeyeceğini söyledi. 
     Uşak Sanayi Sitesi girişinde, yolcu otobüsünden cep telefonuyla aradığı şirketin ortaklarından Ümit Üçoğlu'nun 64 KK 450 plakalı özel otomobiline geçen ve şoför Adil Kul ile yolcuları bırakan silahlı kişi, Eskişehir'e gitmek üzere rehin aldığı Üçoğlu ile yola çıktı. 
     Silahlı kişi, otomobile binmeden önce otobüse yaklaşan gazeteci Taşkın Özler'i de silahıyla tehdit ederek kamerasını aldı ancak bir süre sonra kamerayı iade etti. 
     Otobüs firmasının diğer ortağı Orhan Erdoğmuş'a da cep telefonundan mesaj çeken silahlı kişi, ''Merak etmeyin, Eskişehir'e gidip, geleceğiz'' dedi. 
     YOLCULAR ''ÇOK KORKTUK''... 
     Uşak'ta silahlı kişinin araç değiştirmesiyle kurtulan aralarında kadın ve çocukların da bulunduğu 18 yolcu olayda çok korktuklarını ancak saldırganın sürekli olarak ''Size zarar vermeyeceğim, korkmayın. Benim sizinle bir işim yok'' dediğini belirttiler. 
     Şoförün otobüsü durdurmasının büyük bir hata olduğunu belirten yolcular, 28-30 yaşlarındaki kişinin atletik yapılı olduğunu, üzerinde beyaz balıkçı yaka bir kazak ve siyah pantolon bulunduğunu, saçlarının kısa kesilmiş olduğunu kaydettiler. 
     Yolcular, silahlı kişinin düzgün konuştuğunu ancak zaman zaman psikolojik rahatsızlığı olduğu izlenimini yarattığını dile getirdiler. 
     
</TEXT>
</DOC>
