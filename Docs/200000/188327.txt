<DOC>
<DOCNO> 188327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/soneko13.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Bu yıl 45 milyar dolara yakın ihracat bekliyoruz 
</HEADLINE>
<TEXT>

     Devlet Bakanı Kürşad Tüzmen, bu yıl program hedefinin üzerinde 45 milyar dolara yakın ihracat, 64-65 milyar dolar da ithalat beklendiğini söyledi. 
     Dış Ticaret Müsteşarlığı tarafından düzenlenen Dış Ticaret Haftası'nın açılışı, Ankara Sheraton Oteli'nde düzenlenen toplantıyla yapıldı. 
     Bakan Tüzmen, toplantının açılışında yaptığı konuşmada, Türkiye'nin bu yıl 110 milyar dolara yaklaşan dış ticareti, dünya ticaret hacminin yüzde 2.9 arttığı bir ortamda gerçekleştirdiğini vurgularken, ''gelecek yıl Dünya ticaret hacmi yüzde 4.4 artacak. Konjonktör bizim lehimize gelişiyor. İhracatımız önümüzdeki yıllarda 100 milyar dolarlara ulaşacak. Bu rakamlara hep beraber ulaşacağız'' dedi. 
     Dış ticaretin geliştirilmesi için Dünya Ticaret Örgütü tarafından yürütülen görüşmelerin başarısızlığına da işaret eden Tüzmen, çoklu ticaret müzakerelerindeki başarısızlık nedeniyle, artık gelişmiş ülkelerin ikili bazda müzakerelere yöneleceğini ifade etti. 
     Bu tip ikili müzakerelerde gelişmiş ülkelerin dış ticaretlerini, dış politika aracı olarak kullandığına dikkati çeken Tüzmen, şöyle devam etti 
     ''Biz de dış ticaretimizi, dış politika aracı olarak kullanmaya başladık. Afrika'ya, komşu ülkelere, orta asya ülkelerine çok önem veriyoruz. Buralara yönelik başarılı ziyaretlerimiz oldu. Türkiye'nin bölgesindeki ülkelerle ticari ve siyasi ilişkilerini geliştirmesi gerekiyor. Bu ülkelerin rejimini beğenelim veya beğenmeyelim ama gittiğimiz yerde teknik tecrübemizi, bilgi birikimimizi aktarıyoruz. Bölgemizdeki ülkelerle birlikte, büyümeyi, gelişmeyi hedefliyoruz. Çevremizde stratejik alıcılar yaratmalı, lojistik avantajlarımızı iyi kullanmalıyız.'' 
     
     TİCARETİ GELİŞTİRME ÇABALARI 
     Komşu ülkelerle ticareti geliştirme hedefi doğrultusunda, İran ile tercihli ticaret anlaşması imzalandığını hatırlatan Tüzmen, Pakistan ile de ortak yatırım şirketi kurup, özel sektör yatırımlarını yönlendirmeyi düşündüklerini ifade etti. 
     Türkiye'nin Orta Asya'daki enerji kaynaklarının batıya aktarılması konusunda önemli roller üstlenebileceğine işaret eden Bakan Tüzmen, İran, Türkiye, Yunanistan enerji hattının da yakında çalışacağını belirtti. 
     Afrika'daki Cibuti, Kamerun, Sudan gibi ülkelere ''el atılması'' gerektiğini anlatan Tüzmen, ''bu ülkeler bizi bekleyen ülkeler. Bir ziyarette bile ticaret üç kat artıyor'' dedi. 
     
     ENERJİ MALİYETLERİ DÜŞÜRÜLECEK 
     Hükümetin üretici ve ihracatçıyı desteklemede her türlü desteği sağlamada kararlı olduğunu vurgulayan Bakan Tüzmen, Enerji Bakanlığı'nın enerji maliyetlerini düşürme konusunda yeni çalışmalar yaptığını kaydetti. 
     Tüzmen buna göre dahilde işleme rejimi kapsamındaki üretimde, kdv ödemeden enerji giderinin faturalandırılması üzerinde durulduğunu belirtti. 
     Dünyadaki ticaretten daha fazla pay almak için, Türkiye'nin lojistik sorunlarının çözülmesi gerektiğini ve ihracat içinde bilgi yoğun teknolojilerin payının artırılması gerektiğini de anlatan Tüzmen, ''en güvenilir gelir, ihracat ve turiz geliridir. Biz öyle sanal gelirlere pek inanmayız'' şeklinde konuştu. 
     Açış konuşmalarından sonra, ''80 yılda dış ticaretin gelişimi'' konulu sinevizyon gösterisi yapıldı. 
     
</TEXT>
</DOC>
