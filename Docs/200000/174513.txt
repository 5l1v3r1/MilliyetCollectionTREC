<DOC>
<DOCNO> 174513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sonspo17.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray müzesine resmen kavuştu... 
</HEADLINE>
<TEXT>

     Galatasaray Lisesi'nin karşısında bulunan Beyoğlu Postanesi'nin, Galatasaray Müzesi'ne dönüştürülmesi için gerekli protokol, Ulaştırma Bakanı Binali Yıldırım ile Kulüp Başkanı Özhan Canaydın arasında imzalandı. 
     Tarihi postanede gerçekleştirilen imza töreninde PTT Genel Müdürü İbrahim Şahin de hazır bulunurken, Bakan Yıldırım, burada yaptığı konuşmada, ''Tarihi 500 yılı aşan Galatasaray Lisesi'nin karşısındaki tarihi postanenin Galatasaray Müzesi haline getirilmesi anlamlı olacak'' dedi. 
     Binali Yıldırım, Galatasaray'ın Türk ulusuna yaşattığı gurur ve mutluluğu herkesin bildiğini kaydederek, şöyle devam etti 
     ''Biz de böyle bir kulübümüzün tarihi postanemizi müze haline getirme düşüncesine olumlu baktık. Bu binanın 340 metrekare oturum alanı bulunuyor. Giriş katı yine Galatasaray Postanesi olarak hizmetine devam edecek. İlk radyo yayının yapıldığı bu binanın bir yandan postane merkezi olarak, bir yandan da Galatasaray Müzesi olarak değerlendirilmesinin çok uygun olduğu görüşündeyiz.'' 
     
     CANAYDIN VE ŞAHİN 
     Başkan Canaydın ise çok anlamlı bir gün yaşadıklarını ifade ederek, ''Galatasaraylılar'ın her zaman vakit geçirdikleri postane binasında Türkiye'nin değil Avrupa'nın en büyük müzesini kuracağız'' dedi. 
     Böyle bir müzeyi halka ve Galatasaraylılar'ın hizmetine açacakları için çok mutlu olduğunu belirten Canaydın, bu girişimi ilk olarak başlatan kendisinden önceki kulüp başkanı Mehmet Cansun'a da teşekkür etti. 
     PTT Genel Müdürü Şahin de kendileri açısından çok iyi bir anlaşma gerçekleştirdiklerini dile getirirken, ''Galatasaray Kulübü daha önce restorasyon sırasında davalı olduğumuz firma ile olan davanın sonuçlarını da yüklenmiştir. Galatasaray'a binanın 3 katını ücretsiz olarak restorasyona karşılık verdik. Mutluyuz'' dedi. 
     
     10 YILLIK ANLAŞMA 
     Galatasaray Kulübü ile PTT Genel Müdürlüğü, postane binasının müze haline getirilmesi için 10 yıllık bir kiralama sözleşmesi imzaladı. 
     Galatasaray, binanın restorasyonu karşılığında kiralama ücreti ödemezken, ücretli olacak müze girişlerinden elde edilecek gelirin yüzde 50'si de PTT Genel Müdürlüğü'ne verilecek. Müze, 10 yıl içinde taraflar arasında anlaşmazlık yaşanmaması halinde, yine bir 10 yıl daha Galatasaray'ın kullanımında olacak. 
     Anlaşma törenin ardından Bakan Yıldırım, Başkan Canaydın ve diğer yetkililer binanın en üst katına çıkarak, burada bir süre sohbet ettiler. Yıldırım ve Canaydın bir süre de Galatasaray Lisesi'ne giderek, burada görüşme yaptılar. 
     Protokol imza törenine Galatasaray Kulübü Yönetim Kurulu üyeleri ve müze için ilk girişimde bulunan eski başkan Mehmet Cansun da katıldı. 
     Öte yandan, müze restorasyonunun, binanın aslına sadık kalınarak yapılacağından, yaklaşık bir yıl sürmesinin beklendiği bildirildi. 
     
</TEXT>
</DOC>
