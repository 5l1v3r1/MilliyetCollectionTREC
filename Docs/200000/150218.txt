<DOC>
<DOCNO> 150218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/soneko30.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçici bütçe dönemi olan ilk 3 ayda bütçe 10.9 katrilyon açık verdi 
</HEADLINE>
<TEXT>

     Geçici bütçe dönemi olan yılın ilk 3 ayında bütçe 10 katrilyon 888 trilyon 639 milyar lira açık verdi. 
     Maliye Bakanlığı Muhasebat Genel Müdürlüğü verilerine göre, Ocak-Mart döneminde bütçeden 31 katrilyon 252 trilyon 943 milyar lira harcama yapıldı. Bunun 7 katrilyon 122 trilyon 467 milyar liralık bölümünü personel, 558 trilyon 361 milyar liralık bölümünü diğer cari, 127 trilyon 326 milyar liralık bölümünü de yatırım harcamaları oluşturdu. 
     3 aylık dönemde devlet 23 katrilyon 444 trilyon 789 milyar lira transfer harcamasında bulundu. Transfer harcamaları içinde en büyük kalemi 15 katrilyon 787 trilyon 57 milyar lira ile faiz harcamaları meydana getirirken, bunun 14 katrilyon 16 trilyon 754 milyar liralık bölümü iç borç faiz ödemelerinden kaynaklandı. 
     Devletin KİT'lere 159 trilyon 150 milyar lira kaynak aktardığı geçici bütçe döneminde 1 katrilyon 432 trilyon 52 milyar lira da vergi iadesi ödendi. 
     
     SOSYAL GÜVENLİĞE PARA DAYANMIYOR 
     Yılın ilk 3 ayında sosyal güvenlik kuruluşlarının açıklarının kapatılması için de bütçeden 4 katrilyon 415 trilyon 470 milyar lira yardım sağlandı. Bu paranın 1 katrilyon 704 trilyon lirası Emekli Sandığı'na, 1 katrilyon 431 trilyon 870 milyar lirası SSK'ya, 1 katrilyon 215 trilyon 740 milyar lirası da Bağ-Kur'a verildi. İşsizlik Sigortası Fonu'na da 63 trilyon 860 milyar lira aktarımda bulunuldu. 
     Geçici bütçeden tarımsal destekleme için çıkan para ise 852 trilyon lira oldu. Bunun tümü doğrudan gelir desteği olarak verildi. 
     Bu dönemdeki transfer harcamaları çerçevesinde siyasi partilere 51 trilyon 827 milar, KKTC'ye 14 trilyon 250 milyar, Kredi Yurtlara da 89 trilyon 520 milyar destek sağlandı. 
     Ocak-Mart döneminde faiz dışı harcama tutarı 15 katrilyon 465 trilyon 886 milyar lira, bütçedeki faiz dışı fazla ise 4 katrilyon 898 trilyon 418 milyar lira olarak gerçekleşti. 
     
     BÜTÇE GELİRLERİ 
     Geçici bütçe döneminde toplanan gelir ise 20 katrilyon 364 trilyon 304 milyar lira olarak belirlendi. 
     Bunun 16 katrilyon 710 trilyon 962 milyar liralık bölümünü vergi gelirleri oluşturdu. 
     Bu dönemde gelir vergisinden 3 katrilyon 239 trilyon 673 milyar lira, kurumlar vergisinden 1 katrilyon 338 trilyon 363 milyar lira, dahilde alınan KDV'den 3 katrilyon 244 trilyon 982 milyar lira, ithalde alınan KDV'den 2 katrilyon 547 trilyon 363 milyar lira, ÖTV'den 4 katrilyon 287 trilyon 555 milyar lira toplandı. 
     Özel iletişim vergisinden 204 trilyon 165 milyar lira, özel işlem vergisinden de 121 trilyon 578 milyar lira tahsil edildi. 
     Bu arada Muhasebat Bülteni'nde yer alan bütçe gelirleri kaleminde vergi barışının ilk tahsilatlarına da yer verildi. Mart ayında vergi barışı kapsamında kıymetli maden ve ziynet eşyasından alınan vergi geliri 13 milyar, cezalara ilişkin geç ödeme zammı TEFE tutarı 50 trilyon 37 milyar lira oldu. 
     





</TEXT>
</DOC>
