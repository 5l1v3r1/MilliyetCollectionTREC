<DOC>
<DOCNO> 198089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/siyaset/asiy.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide üyelerini savaşırken gördüm 
</HEADLINE>
<TEXT>

   'Lomali' kod adlı bir Türk Çeçenistan'da El Kaide ile birlikte savaştığını anlattı. Lomali, "El Kaide bizi neredeyse Müslüman görmüyordu" dedi 
      DIŞ HABERLER SERVİSİ 

   
   Amerikan Associated Press AP ajansı, Çeçenistan'da El Kaide ile birlikte Ruslara karşı çarpışan bir Türkle görüştü. AP'nin İstanbul'da bulduğu ve uzun bir söyleşi yaptığı Türk militan, gerçek adını vermedi ancak Çeçen savaşçılarının kendisine "Aslan Ali" anlamına gelen "Lomali" diye hitap ettiğini söyledi. 
   Konuşmasının başında, Türkiye'de bir süt paketleme fabrikasında işçi olarak çalışırken 1996'da Ruslara karşı çarpışmak için Çeçenistan'a gittiğini anlatan 28 yaşındaki "Lomali" burada karşılaştığı El Kaide'nin Arap militanlarıyla ilişkilerinden ayrıntılar verdi. 
   
   Şeref konuğuydular 
   Kafkas kökenli bir aileden geldiğini söyleyen Lomali, derin dini duygulara sahip olmasına rağmen, dış görünüşüne İslami bir ifade katmak amacıyla sakal dahi bıraktığını anlattı. Lomali, bir keresinde birkaç Türk arkadaşıyla birlikte Gürcistan'ın Duisi kasabasında bir düğüne gittiğini ve burada türbanlı, şalvarlı Arap El Kaide militanlarıyla karşılaştığını belirtti. Lomali şöyle konuştu 
   "Onlar düğünün şeref konuğuydu. Çeçen ev sahipleri bizi tanıştırdı. Beraber yemek yedikten sonra biz sigara tüttürdük. Araplar bizi feci azarladı, neredeyse kafir ilan edeceklerdi. Sigara içmenin büyük bir günah olduğunu söylediler. Bundan başka, düğünde dans ettiğimiz için de azarlandık. Bizi neredeyse Müslüman görmüyorlardı." 
   Gürcistan'daki Pankisi vadisinde bulunan bir kampta askeri eğitimden geçirildiklerini kaydeden Lomali, ağır makineli tüfek kullanmasını, kara mayını döşemesini öğrendiğini söyledi, Gürcistan - Çeçenistan sınırındaki birçok El Kaide kampında askeri eğitimin yanı sıra Kuran dersleri verildiğini anlattı. Sınır bölgesinde Çeçenistan'a geçmek için bekleyen çok sayıda İslami savaşçı gördügünü belirten Türk militan, El Kaide'cilerin çok iyi eğitim gördüklerini ve çok iyi savaştıklarını ileri sürdü. 
   "Onlar birer efsane olmuştu, savaş yetenekleri olağanüstüydü" diye El Kaide militanlarını öven Lomali, Çeçenistan'ın Grozni yakınlarındaki Sercen Yurt'ta Ruslarla giriştikleri bir çarpışmada El Kaide militanlarının çok profesyonelce savaşırken gördüğünü aktardı. 
   
   Ruslar geri gönderdi 
   Lomali, 2001'de Çeçen lider Ruslan Gelayev'in isteği üzerine yeniden Çeçenistan'a giderken yolda Rus askerleri tarafından yakalanarak Türkiye'ye geri gönderildiğini söyledi. 
   El Kaide'nin Türk militanı, İstanbul'daki saldırılarda sivillerin ölmesine üzüldüğünü belirtti ancak Türk polisinin radikal dinci gruplara yönelik herhangi bir operasyonunu hiç duymadığını söyledi. Lomali, "Böyle birşey olsaydı muhakkak haberim olurdu" dedi. 
   
   
   
   
   
</TEXT>
</DOC>
