<DOC>
<DOCNO> 187260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/soneko08.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İhtiyaç fazlası personelin nakli ile ilgili esaslar belirlendi 
</HEADLINE>
<TEXT>

     Özelleştirme programına alınan, özelleştirilen, faaliyeti durdurulan, küçültülen, kapatılan veya tasfiye edilen kuruluşlardaki istihdam fazlası ve nakle tabi personelin, diğer kamu kurum ve kuruluşlarına nakledilmesine ilişkin usul ve esaslar belirlendi. 
     Devlet Personel Başkanlığı'nın konuya ilişkin tebliği, bugünkü Resmi Gazete'de yayınlandı. 
     Buna göre, kuruluşların özelleştirilmeleri sonucu sermayelerindeki kamu payının yüzde 50'nin altına düşmesi veya küçültülmesi, faaliyetlerin durdurulması, kapatılması ve tasfiye edilmesi sonucu istihdam yapısının değişmesi, ihtiyaç fazlası personel belirlenmesi halinde, bunlarla ilgili işlemlerin sonuçlanmasından itibaren 15 gün içinde Özelleştirme İdaresi, ilgili personele ilişkin bilgileri Devlet Personel Başkanlığı'na bildirecek. 
     Başkanlığa bildirilen personel, atama işleminin onaylanmamış olması kaydıyla, kuruluşun talebi İdareye bağlı olanlarda kuruluşun talebi ve İdare'nin uygun görüşü üzerine, Devlet Personel Başkanlığınca kamu istihdam politikaları dikkate alınarak kapsamdan çıkarılabilecek. 
     
     KAZANILMIŞ HAK VE AYLIKLA ATAMA YAPILACAK 
     Özelleştirme İdaresi tarafından bildirilen personelin, kazanılmış hak ve aylık derecesinden aşağı olmamak kaydıyla, Devlet Personel Başkanlığı tarafından tespit edilen kadroya 45 gün içinde ataması teklif edilecek. Başkanlık tarafından gönderilen atama teklif yazısının, atamayı yapacak kamu kurum ve kuruluşlarına ulaşmasından itibaren 30 gün içinde bu kurum tarafından atama işleminin yapılması zorunlu olacak. Atanılmış olan kadrolar kanun gereği ilgili personel için kazanılmış hak teşkil etmediği için, bu durumdaki personelin atama tekliflerinde, halen bulundukları kadro dereceleri değil, kazanılmış hak aylık dereceleri dikkate alınacak. 
     Bu arada, ilgili kanun hükmünde kararnamedeki 1 sayılı cetveldeki kadrolarda istihdam edilmekte olanlar ile bu listelerde sayılan unvanlarla çalışan diğer statülerdeki personelin atama teklifleri, ''araştırmacı'' unvanlı kadrolara yapılacak. Devlet Personel Başkanlığı, ataması teklif edilen ancak atama işlemi onaylanmamış personel için atama teklifinde değişiklik yapabilecek. 
     Tebliğ çerçevesinde, diğer kamu kurum ve kuruluşlarına yapılacak nakil sebebiyle boşalan kadro ve pozisyonlar, boşaldıkları tarihten itibaren herhangi bir işleme gerek kalmaksızın iptal edilmiş sayılacak. 
     
     KAMU BANKALARINDAKİ PERSONELİN DURUMU 
     Öte yandan, Ziraat Bankası, Halk Bankası ve Emlak Bankası kanunları ile Telgraf ve Telefon Kanunu, Ulaştırma Bakanlığı Teşkilat ve Görevleri Hakkındaki Kanun, Telsiz Kanunu ve Posta, Telgraf ve Telefon İdaresi'nin Yardım Sandığı hakkında Kanun ile Genel Kadro Usulü hakkındaki kanunlar çerçevesinde tespit edilen istihdam fazlası personel ile 4046 sayılı kanun gereğince özelleştirme kanunu nakil işlemi yapılacak olan ancak, burada yer almayan kuruluşların istihdam fazlası personelin, diğer kamu kurum ve kuruluşlarına nakillerinde de bu tebliğ hükümleri uygulanacak. 
     Söz konusu tebliğ, bugün yürürlüğe girdi. 
     
</TEXT>
</DOC>
