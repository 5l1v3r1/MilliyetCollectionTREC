<DOC>
<DOCNO> 165434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sontur09.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerel seçimler gelecek yıl yapılıyor... 
</HEADLINE>
<TEXT>

     Seçim Kurulu, gelecek yıl 2004 yapılacak Mahalli İdareler Genel Seçimleri'nde sandık seçmen sayısına ilişkin ilkeleri belirledi. 
     YSK'nın konuya ilişkin kararı Resmi Gazete'nin bugünkü sayısında yayımlandı. 
     Oybirliğiyle alınan karara göre, Mahalli İdareler Genel Seçimleri'nde, seçmenlerin bir sandık bölgesinde en az iki seçim için iki sandıkta oylarını kullanacakları, yurt genelinde sandık alanlarının yetersiz olması ve tasarruf ilkeleri göz önüne alınarak, 2004 yılında yapılacak olan Mahalli İdareler Genel Seçimi'nde, 298 sayılı Seçimlerin Temel Hükümleri ve Seçmen Kütükleri Hakkında Kanun'un 5. maddesinde 3959 sayılı Kanun ile yapılan değişiklik bir sandık bölgesinin köylerde 200, kasaba ve şehirlerde 150 seçmeni kapsamasına ilişkin hüküm dikkate alınmayacak. Kararda, sözkonusu hükmün, 27 Mart 1994 tarihindeki Mahalli İdareler Genel Seçimleri'nden beri yapılan tüm seçimlerde uygulanmadığı anımsatıldı. 
     Karara göre, Toplam seçmen sayısı 300'ü aşan seçim bölgelerinde sandık seçmen sayısı 280-330 arası olarak belirlendi. 
     Köylerde seçmen sayısı 400'ü aşmadığı taktirde bir sandıkta oy kullanılabilecek. 
     
</TEXT>
</DOC>
