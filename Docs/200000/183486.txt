<DOC>
<DOCNO> 183486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/ekonomi/eko01.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek fiyat 130 dolar 
</HEADLINE>
<TEXT>

   Sona yaklaşan Mavi Akım görüşmelerinde gazın tek fiyata bağlanması ve bunun 130 dolar olması üzerinde duruluyor 
      EVRİM ERGİN 
   
   Stratejik Teknik Ekonomik Araştırmalar Merkezi'nin STEAM önceki gün düzenlediği 3. Enerji Arenası'nda bürokratlardan edindiğimiz bilgiye göre Rusya'dan gelen doğalgazın tek bir fiyata bağlanmaya çalışıldığı ve 130 doların da uygun bir fiyat olacağı belirtiliyor. 
   Yapılan değişik anlaşmalar nedeniyle alınan doğalgazın fiyatı 125 dolarla 153 dolar arasında değişiyor. 22 Eylül'de Moskova'da devam edilecek olan görüşmelere BOTAŞ'tan teknik bir heyet katılacak. Görüşmelerde Türk tarafının anlaşmaları tek bir fiyata bağlanmasını ve daha önceden sözleşmelere konan doğalgaz karşılığında mal ihracatı Off-set anlaşmasının hayata geçirilmesini talep edeceğini belirtiliyor. Türk tarafı tek bir fiyat olarak da 130 dolar bin m3'ün uygun olduğunu düşünüyor. Türkiye Avrupa gaz fiyatlarının da gözönünde tutulmasını istiyor. 
   
   'İstanbul'da gaz indirimi bekliyoruz'    Enerji ve Tabi Kaynaklar Bakanı Hilmi Güler dün İstanbul'da gazetecilere verdiği demeçte ise İstanbul'da da doğalgaz indirim planlarının bulunduğunu dile getirdi. Güler, Ankara, Bursa ve Eskişehir'de doğalgazda fiyat indirimi konusunda istediği jestin yerine getirildiğini İstanbul için de bu durumun söz konusu olabileceğini dile getirdi. 
   Güler, Mavi Akım'la ilgili olarak da"Şu anda, son 15 dakikayı oynuyoruz. O noktaya geldik. İyi bir durumdayız. Karşı tarafın da anlayışı içinde, ülkemizin çıkarlarına olacak en iyi rakamı almaya çalışıyoruz. " dedi. 
   Güler, tek fiyat istediklerini, bunun Avrupa'daki fiyatlardan daha kötü olmayacağını belirtirken, "Al ya da öde miktarında yeni rakamlarla bunu düzeltmek istiyoruz. Off-set ile ilgili maddeyi de daha sonra görüşeceğiz" diye konuştu 
   
   Doğalgaz dağıtımı için 650 milyon dolar yatırım    EPDK Başkanı Yusuf Günay Enerji Arenası'nda yaptığı konuşmada bugüne kadar doğalgaz dağıtımı için 30'a yakın ihale verdiklerini, yıl sonuna kadar ise 20 adet ihale daha vermeyi planladıklarını kaydederek toplam yatırım bedelinin ise 650 milyon dolar olacağını söyledi. 
   BOTAŞ'ın da doğalgaz alım kontratlarının yüzde 50'sini özel sektöre devretmesini planladıklarını aktaran Günay, 2009 yılına kadar BOTAŞ'ın yeni bir doğalgaz alım anlaşmasına girmeyeceğini dile getirdi. 
   
   
</TEXT>
</DOC>
