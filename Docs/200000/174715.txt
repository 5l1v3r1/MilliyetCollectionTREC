<DOC>
<DOCNO> 174715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/son/sontur18.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan Grubu'nun Bartın'daki fabrikasında kayıtlar inceleniyor... 
</HEADLINE>
<TEXT>

     Bartın Emniyet Müdürlüğü Kaçakçılık ve Organize Suçlar Şubesi ekiplerince, bu kentte bulunan Uzan Grubu'na ait Zonguldak Çimento San. Tic. A.Ş'de inceleme başlatıldı. 
     Bartın Emniyet Müdürlüğü'nden alınan bilgiye göre, Uzan Grubu'na ait mal varlıklarının tespiti ve yargıya intikali amacıyla Şişli Cumhuriyet Başsavcılığı'nın talimatı ile ülke genelindeki 98 şirkette inceleme başlatıldı. 
     1993 yılında özelleştirilerek Uzan Grubu tarafından alınan, yaklaşık bir ay önce adı Zonguldak Çimento San. Tic. A.Ş olarak değiştirilen Bartın'daki şirkete, bu sabah saatlerinde gelen Kaçakçılık ve Organize Suçlar Şubesi ekipleri, bilgisayar kayıtları ile evraklarda inceleme yaptı. 
     Yaklaşık 250 kişinin çalıştığı çimento fabrikasında işçilerin normal mesaisine devam ettiği, giriş-çıkışların yasaklandığı, ekiplerin incelemeleri sırasında tespit edecekleri Uzan Grubu'na ait mal varlıklarının yargıya intikal ettirileceği öğrenildi. 
     
</TEXT>
</DOC>
