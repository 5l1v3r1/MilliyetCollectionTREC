<DOC>
<DOCNO> 165014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sontur24.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski CİA görevlisi Fuller, ODTÜ'de protesto edildi... 
</HEADLINE>
<TEXT>

     Eski CIA görevlisi Graham Fuller, Orta Doğu Teknik Üniversitesi'nde ODTÜ bazı öğrenciler tarafından protesto edildi. 
     2. Uluslararası İletişim Konferansı kapsamında, İktisadi ve İdari Bilimler Fakültesi'nde düzenlenen ''Irak Sonrası Siyasal İslam'' konulu konferansa konuşmacı olarak katılan Fuller, öğrencilerin protestoları ile karşılaştı. 
     Konferansta, Uluslararası İlişkiler Bölümü Başkanı Prof. Atilla Eralp, Fuller'e ''hoşgeldiniz'' dedikten sonra söz verdi, ancak salonda toplanan bir grup öğrenci, önce alkışlarla daha sonra da ''Kahrolsun ABD emperyalizmi'', ''Ülkemizde CIA ajanı istemiyoruz'', ''Yanki go home'', ''Bu memleket bizim, kahrolsun emperyalizm'', ''Okulumuzda ve ülkemizde CIA ajanı istemiyoruz'' sloganları atarak, Fuller'in konuşmasına izin vermedi. 
     Öğrencilerin, ''CIA Ajanı Graham Fuller go home'' yazılı pankart taşıdıkları dikkati çekti. 
     Protestoların uzaması üzerine, Fuller, konuşmaktan vazgeçerek, salonu terk etti. 
     Bu arada, Fuller salondan çıkarken, koridorda bulunan camlı kapılar kapatılarak, öğrencilerin geçmesine izin verilmedi. Bunun üzerine çıkan arbedede kapı camları kırıldı. Öğrenciler de koridor boyunca Fuller'i protesto etmeye devam etti. 
     Bir öğrencinin yaptığı konuşmanın ardından, ODTÜ Kongre Merkezi'ne doğru sloganlar atarak yürüyen grup, daha sonra dağıldı. 
     
</TEXT>
</DOC>
