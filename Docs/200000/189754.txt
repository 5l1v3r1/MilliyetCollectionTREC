<DOC>
<DOCNO> 189754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/ekonomi/eko08.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Krizi aştık şimdi çalışma zamanı' 
</HEADLINE>
<TEXT>

   Kerevitaş'ın sahibi Osman Merzeci, "Ayaklarımız yere sağlam basıyor, artık verimli iş yapmayı öğrendik" dedi 
   EKONOMİ SERVİSİ 
   
   İstanbul Yaklaşımı'na girerek birikmiş borçlarını yeniden yapılandıran Kerevitaş, gelecek 3 yıl için yeni hedefler belirledi. Merzeci Holding, Temmuz 2002'de 62 milyon dolarlık borçlarının yeniden yapılandırılmasını sağlayan 4743 sayılı kanun kapsamına alınmıştı. Kerevitaş Yönetim Kurulu Başkanı Osman Merzeci, geçtiğimiz hafta cuma günü düzenlediği toplantıda, "Krizi aştık, şimdi çalışma zamanı" diyerek işe Superfresh'in logo ve ambalajlarını yenileyerek başladıklarını söyledi. 
   Modern, tüketiciye daha yakın bir logo yarattıklarını söyleyen Merzeci, SuperFresh'in, dondurulmuş gıda pazarının lideri olduğunu ve ürün gruplarına göre yüzde 50 - 90 arasında pay alabildiğini anlattı. Dondurulmuş gıdada Avrupa'da kişi başı tüketimin 27 kilogram Türkiye'de ise bu rakamın 700 gram olduğunu söyleyen Merzeci, "Sektörün geleceği açık. 2004 sonunda satışlarımızı yüzde 25 artırarak 50 milyon dolara çıkarmayı hedefliyoruz" dedi. 
   
   Kriz 1999 yılında başladı 
   Türkiye'de krizin 1999'lardan itibaren başladığını, piyasada pek çok şirketin ayaklarının yere basmadığı bir dönem yaşadığını söyleyen Merzeci, "Hepimizin ayakları havada uçuyordu. Ama krizlerle birlikte daha az işçiyle daha verimli çalışmanın yollarını öğrendik" dedi. 
   
   
</TEXT>
</DOC>
