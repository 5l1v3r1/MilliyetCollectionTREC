<DOC>
<DOCNO> 153226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sondun39.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçiş kapısı isteyen Rumlar eylem yaptı 
</HEADLINE>
<TEXT>

     KKTC Bakanlar Kurulu'nun kararıyla Kıbrıs'ta karşılıklı geçişler serbest bırakılırken, 1974 öncesinde KKTC'nin Yeşilırmak bölgesinden yaşayan Rumlar, sınırda eylem yaptı. 
     Rum radyosunun haberine göre, 1000 kadar Rum, 200 araçlık bir konvoyla bölgedeki BM Barış Gücü kontrol noktasına yürüyerek, Yeşilırmak bölgesinden KKTC'ye geçiş yapabilmek için kapı açılmasını istedi. 
     Rumlar, taleplerini dile getiren bir mektubu BM Barış Gücü yetkililerine verdi. Eylem sırasında BM Barış Gücü görevlileri ile Rumlar arasında arbede yaşandığı belirtildi. 
     Bu arada, Rum Yönetimi Adalet ve Kamu Düzeni Bakanı Doros Theodoru, BM Barış Gücü'nün UNFICYP serbest geçişlerdeki tutumunu eleştirerek, BM Barış Gücü'nün görevinin KKTC makamlarının işlevini kabul etmek değil, seyahat özgürlüğünü kolaylaştırmak olduğunu söyledi. 
     Rum polis müdürünün bugün BM Barış Gücü komutanıyla görüşeceğini açıklayan Theodoru, ayın zamanda BM Barış Gücü nezdinde protesto yapacaklarını bildirdi. 
     Öte yandan, Rum yönetimi sözcüsü Kipros Hrisostomidis, Rumların kitlesel olarak KKTC'ye gitmelerini, ''doğal'' ve ''dönüş arzularını dile getirme'' şeklinde niteledi. 
     ''Son gelişmelerin Kıbrıs halkının bir olduğunu kanıtladığını'' iddia eden Hrisostomidis, ''birlikte yaşama ve var olmanın mümkün olmadığı iddiasının yıkılmakta olduğunu'' söyledi. KKTC'ye geçen Rumların pasaport göstermelerine karşı çıkan Hrisostomidis, geçişlerde pasaport ibraz etmenin ''yasadışı bir faaliyet'' olduğunu ileri sürdü. 
     




</TEXT>
</DOC>
