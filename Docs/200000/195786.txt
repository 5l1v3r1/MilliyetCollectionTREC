<DOC>
<DOCNO> 195786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sontur26.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı Bu çaptaki bir olayı içimizdeki örgüt yapamaz 
</HEADLINE>
<TEXT>

     İçişleri Bakanı Abdülkadir Aksu, İstanbul'daki patlamalara ilişkin, ''Bu çapta bir olay içimizdeki bir örgütün tek başına yaptığı iş olmayabilir, ama bunları söylemek için çok erken. Biz her ihtimali değerlendiriyoruz'' dedi. 
     Patlamaların meydana geldiği Şişli ve Kuledibi'nde incelemelerde bulunan Bakan Aksu, basın mensuplarına yaptığı açıklamada, her iki patlamada 16 kişinin hayatını kaybettiğini, 146 civarında yaralı bulunduğunu söyledi. 
     Aksu, patlamaların gerçekleştiği yerlerde bomba uzmanı ekipler ile itfaiyenin çalışmalarını sürdürdüğünü kaydetti. 
     Bakan Aksu, bir soru üzerine, her iki patlamaya ilişkin değerlendirme yapacaklarını belirterek, ''Bu çapta bir olay içimizdeki bir örgütün tek başına yaptığı iş olmayabilir, ama bunları söylemek için çok erken. Biz her ihtimali değerlendiriyoruz'' dedi. 
     ''Sadece ülkemizdeki örgütleri değil, uluslararası bütün örgütleri değerlendireceğiz'' diyen Aksu, yakında olayın açıklığa kavuşacağını vurguladı. 
     
     ''İHBAR YA DA İSTİHBARAT ULAŞMADI'' 
     İçişleri Bakanı Abdülkadir Aksu, ''olayın oluş şeklinin henüz kesinlik kazanmadığını'' ifade ederek, sözlerini şöyle sürdürdü 
     ''Arabayı getirip park etmiş olabilir, saat kurmuş patlatmış olabilir. İçindeyken de patlatmış olabilir. Ancak orada kesinlikle araba park ettirilmiyor. Akla gelen kendisinin de içinde olabileceği. Her iki olay yerini gördükten sonra, büyük bir ihtimalle bunlar hareket halinde gelip tam arzuladıkları noktada eylemi gerçekleştirmiş olabilirler.'' Başka bir soru üzerine ''eylem yapılacağına ilişkin herhangi bir ihbar ya da istihbaratın ulaşmadığını'' dile getiren Aksu, eylemleri üstlenen bir örgütün de olmadığını söyledi. 
     Bakan Aksu, ''bu tür saldırıların yurtdışında çok olduğunu, Türkiye'de ise ilk defa yaşandığını'' kaydederek, bütün örgütler üzerinde durulduğunu bildirdi. 
     Abdülkadir Aksu ile birlikte İstanbul Valisi Muammer Güler, Büyükşehir Belediye Başkanı Ali Müfit Gürtuna ve İstanbul DGM Cumhuriyet Başsavcısı Aykut Cengiz Engin de, patlamaların olduğu bölgeye geldiler. 
     Bakan Aksu, patlamaların meydana geldiği bölgedeki incelemelerinin ardından Güler, Gürtuna ve Beyoğlu Belediye Başkanı Kadir Topbaş ile birlikte Beyoğlu Tünel'deki Türkiye Hahambaşılığı'na ait binayı ziyaret etti. 
     
</TEXT>
</DOC>
