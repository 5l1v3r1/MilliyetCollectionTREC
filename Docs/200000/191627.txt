<DOC>
<DOCNO> 191627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sonspo15.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan derbisi kana bulandı .. 
</HEADLINE>
<TEXT>

     Avrupa Şampiyonlar Ligi'nde Galatasaray ile birlikte D Grubu'nda yer alan Pire Olympiakos'un, Yunanistan Ligi'nin 8. haftasında dün AEK Atina karşısında 1-0 kazandığı maç sonrasında çıkan olaylarda 2 taraftar bıçakla yaralandı. 
     Atina derbisi öncesinde ve sonrasında çıkan olaylarda çok sayıda taraftar da fırlatılan taşlar nedeniyle darbe alırken, Yunanistan'daki televizyon kanalları, göğsünden yaralanan iki taraftarın sağlık durumlarının ciddiyetini koruduğunu belirttiler. 
     Stat içinde çıkan kavgada ise güvenlik güçlerine sandalye, bozuk para, taş ve benzeri cisimler atan AEK taraftarları çevik kuvvet ekipleriyle de çatıştılar. 
     Öte yandan, Olympiakos takımı taraftarlarının, karşılaşma sonrasında AEK Nea Zmirni Stadı çevresindeki çöp bidonlarını ateşe vermeleri sonucu park halindeki bazı araçlarda küçük çapta maddi hasarlar meydana geldiği belirlendi. 
     
</TEXT>
</DOC>
