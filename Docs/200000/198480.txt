<DOC>
<DOCNO> 198480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sontur14.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Anıtkabir'i 24 ülkeden getirilen ağaçlar süslüyor... 
</HEADLINE>
<TEXT>

     Ata'nın kabrini 24 ülkeden 57 yıl önce gönderilen çeşitli türlerdeki yüzlerce ağaç süslüyor. 
     Anıtkabir'in peyzajı için 57 yıl önce başta ABD, İngiltere, Fransa, Almanya olmak üzere 24 ülkeden gönderilen çeşitli türlerdeki yüzlerce fidan, artık muhteşem bir ormana dönüştü. 
     İ.Ü. İletişim Fakültesi Gazetecilik bölümü uzmanı Birsen Altıner, üniversitenin hazırladığı ''Cumhuriyetimiz 80 Yaşında'' adlı kitapta, Anıtkabir'le ilgili ilginç bilgilere yer verdi. 
     Altıner'in araştırmasına göre, Anıtkabir'in inşaatı devam ederken toprak kaymasını önlemek ve çevresinde yeşil bir kuşak oluşturmak amacıyla ağaçlandırma çalışmaları da yapıldı. Peyzaj çalışmasına 1946 yılında başlanan Anıtkabir'de, Atatürk'ün ''Yurtta Sulh, Cihanda Sulh'' özdeyişinden yola çıkılarak çeşitli yabancı ülkelerden ve Türkiye'nin bazı bölgelerinden getirilen fidanlarla ''Uluslararası Barış Parkı'' oluşturulması planlandı. 
     Bu çerçevede başta ABD, İngiltere, Almanya, Fransa, İsrail, Yunanistan olmak üzere 24 ülkeden çeşitli türlerde fidanlar hediye edildi. 
     
     HANGİ ÜLKEDEN HANGİ FİDANLAR GÖNDERİLDİ 
     Altıner'in araştırmasına göre, Anıtkabir'e fidan gönderen ülkeler ve fidan türleri şöyle 
     ABD 310 mavi ladin, 100 mavi selvi, 100 sedir. 
     Afganistan 15 akkavak, 10 nesteren gül, 12 çitlenbik. 
     Avusturya 55 dağ çamı Batı Almanya 25 bataklık meşesi, 10 huş ağacı, 13 ıhlamur, 5 atlas sediri, 5 yabancı selvi, 8 Pinus Sabiniana, 17 erik, 5 yatık ardıç, 200 gül. 
     Belçika 10 kotoneaster, 13 şimşir, 12 top mazı, 12 yatık ardıç, 12 sedir, 12 akçaağaç, 12 porsuk, 12 göknar, 12 sarıçam. 
     Danimarka 20 kayın, Finlandiya 275 huş ağacı. 
     Fransa 10 kızılağaç, 10 sarıçam, 10 sahil çamı, 10 fıstık çamı, 10 Avrupa melezi, 10 göknar, 10 kayın, 10 Avrupa ladini. 
     Güney Çin Bir miktar Armand çamı ile Çin göknarı tohumu. 
     Hindistan 289 sahil çamı. 
     Irak 20 Musul fıstığı. 
     İngiltere 50 kiraz, 50 porsuk, 100 karaçam, 50 meşe. 
     İspanya 1 karaağaç, 1 selvi, 4 sahil çamı, 1 dişbudak, 2 kestane, 3 ardıç, 1 ceviz, 1 meşe. 
     İsrail 30 sahil çamı. 
     İsveç 10 huş ağacı. 
     İtalya 5 karayemiş, 5 mezarlık selvisi, 8 fıstık çamı, 10 mavi selvi, 5 karaçam, 7 sedir. 
     Japonya 35 kiraz. 
     Kanada 30 akçaağaç. 
     Kıbrıs 5 çam. 
     Mısır 8 akkavak, 6 katalpa, 6 gladiçya, 6 akasya, 6 salkım akasya. 
     Norveç 12 gürgen. 
     Portekiz 50 mezarlık selvisi, 50 sahil çamı. 
     Yunanistan 5 kayın, 5 göknar, 5 porsuk, 5 çoban püskülü ve 5 karaçam. 
     
     EN FAZLA FİDAN ABD'DEN 
     Altıner'in araştırmasına göre, Anıtkabir için en fazla fidanı ABD gönderdi. ABD neredeyse küçük bir koru oluşturulabilecek 510 ladin, selvi ve sedir fidanı gönderirken, Yugoslavya da çeşitli türlerdeki 296 fidanla Anıtkabir'in peyzajına katkıda bulundu. 
     Yugoslavya'nın gönderdiği fidanlar şöyle 
     ''10 ıhlamur, 5 zofora, 5 kestane, 10 erguvan, 10 çınar, 20 selvi kavak, 5 katalga, 5 fındık, 10 söğüt, 5 maklora, 10 çitlenbik, 20 meşe, 20 polyanta gül, 20 gül, 19 mazı, 11 yalancı selvi, 5 boylu ardıç, 8 karaçam, 10 huş, 1 alıç, 10 taflan, 10 berberis, 2 mavi sedir, 20 yatık ardıç, 10 leylak, 6 karayemiş, 10 erguvan, 6 mahonya, 3 porsuk, 10 söğüt.'' 
     
</TEXT>
</DOC>
