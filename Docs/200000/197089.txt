<DOC>
<DOCNO> 197089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sontur11.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de freni patlayan Tır, 10 araca çarptı, 23 yaralı var... 
</HEADLINE>
<TEXT>

     İzmir'in Bornova İlçesi'nde freni patlayarak karşı yöne geçen TIR'ın çarptığı araçlardaki 23 kişi yaralandı. 
     Alınan bilgiye göre, Manisa'dan İzmir yönüne gelen kimliği henüz belirlenemeyen şoförün kullandığı 35 AEC 34 plakalı TIR'ın freni patladı. 
     Yokuş aşağı giderek hızlanan TIR, 57. Topçu Tugayı Kavşağı'nda karşı şeride geçerek kırmızı ışıkta bekleyen araçlara çarptı. TIR'ın çarptığı 2'si okul servisi olmak üzere 10 araçta bulunan 23 kişi yaralandı. 
     Aralarında öğrencilerin de bulunduğu 22 yaralı Ege Üniversitesi Tıp Fakültesi Hastanesi'nde, 1 yaralı da Bornova Devlet Hastanesi'nde tedavi altına alındı. 
     TIR şoförünün ve diğer yaralıların kimlik tespit çalışmalarının sürdüğü bildirildi. 
     Kaza nedeniyle bir süre kapanan İzmir-Manisa karayolu, araçların kaldırılmasından sonra trafiğe açıldı. 
     
</TEXT>
</DOC>
