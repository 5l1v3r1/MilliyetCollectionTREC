<DOC>
<DOCNO> 153675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/yazar/altan.html </URL>
<DATE> 2003/05/01/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Kara çarşaf ve açık bacaklı kadın afişleri 
</HEADLINE>
<TEXT>

     Ankara'daki atanmışlar - seçilmişler didişmesinden çok daha bireysel varlığımızı ilgilendiren bir konu havanın durumu. Tabii cüzdanınız, siyasal barometrenin düşüşleriyle yükselişlerinden bağımsızsa... 
     Örneğin mesleğinize düşkün bir mobilya ustası, yahut bir su tesisatçısı, yahut evrensel değerde bir astronomi tarihçisi, yahut uluslararası bir otel zincirinin çok sevilen bir aşçısı, yahut İsveç Tıp Fakültesi'nden de teklif alan bir tıp bilgini, yahut deniz ticaret hukuku avukatıysanız... 
     Boğayı boynuzlarından tutup her gün yere çökertmenin tadı, meteorolojik barometrenin yükselişiyle bağımlıdır... 
     
     Güneşli bir günde Sultanahmet Meydanı'nda şöyle bir dolaşmak... 
     395 yılında, I. Theodosius'un Mısır'dan getirtmiş olduğu o muhteşem Dikilitaş İstanbul'a geldiğinde 1500 yaşındaymış... 
     Kara çarşaflı kadınlarla, tazelerin sayısı bir hayli artmış... Takkeyle dolaşan gençlerin de... 
     Onlar da kendilerine bir kimlik arayan yoksul kesim insanları... 
     
     Son 70 yılda kaç milyar dolarlık silah alındığını ve bunların miadının ortalama ne kadar zamanda dolduğunu bir Tanrı kulunun bilmediği kentlilerinin dünya ekonomisi içinde evrensel bir burjuvalaşmaya köylülerinin de, kentlerde evrensel bir işçi sınıfına dönüşmediği salt bürokratlarının sanal bir "görüntü çağdaşlığı"na takılı kaldığı toprak rantından pay kapma özlemindeki mesleksiz Şark yığınlarında, eli sopalı egemenlere karşı çarşaf ve takke tepkisi çok mu şaşırtıcıdır 
     
     Sultanahmet'te III. Ahmet Çeşmesi'ne de şöyle bir baktıktan ve Patrona Halil başkaldırısıyla, Sadrazam Nevşehirli İbrahim Paşa'yı da şöyle azıcık görür gibi olduktan sonra Cafer Ağa Medresesi'nde bir kahve içer ve Abdülmecit'in medrese kapısına asılmış fermanlarını okursanız... 
     
     Meteorolojik barometre yükselmişse, hava da güneşliyse Bizans'tan Ceneviz'e, yahut Osmanlı payitahtından, "Levantenler" diyarına geçivermenin tadı inkar edilebilir mi 
     Nişantaşı, Teşvikiye, Maçka... 
     Son moda kot pantolonları ve hem öpülesi göbeklerini, hem bellerinin arkasını açıkta bırakmış tişörtleriyle, genç kızlar... Ayakkabılarının burunları da sivri mi sivri... 
     Görkemli bir yapının, damından temeline bir yanını baştan aşağı kapatmış bacakları görüntü estetiğini tırmalamadan açık, adeta çiftleşme pozisyonunda, genç bir kadın fotoğrafının sergilediği reklam afişi... 
     
     Ankara'da seçilmişlerle atanmışlar, ülke çıkarları gerekçesiyle egemenlik rantı paylaşımında didişe dursunlar... 
     Biliyorsunuz egemenlik rantı, karlı olmaktan çıkıncaya dek sürüp gider bu tür didişmeler... 
     20. yüzyıl boyunca İsveç'te kaç siyasal idam, Türkiye'de kaç siyasal idam yaşandı 
     Nedeni, Türkiye'de egemenlik rantının İsveç'tekinden çok daha büyük olması... 
     
     Tüm dünyada son zamanlarda en çok sorulan sorunun ne olduğunu biliyorsunuz 
     - ABD, kendi silah gücüne dayalı bir dünya imparatorluğu mu kurma peşinde 
     Silah gücüne dayalı bir dünya imparatorluğu kurmak, karlı ise neden kurmasın 
     Ama ya karlı değilse... 
     
     Her patlayan bombayla kurşunlar, şu kadar insan öldürürken, silah yapımcılarına da şu kadar kar sağlıyor... 
     Ancaaak... 
     Her öldürülen insanla silahçılar kar ederken de her öldürülen insanla telekomünikasyon endüstrisi bir müşteri kaybediyor. 
     Silahçıların karını azaltıp, gerekli yatırımlarla yoksul yığınları zenginleştirmek ve gerek telekomünikasyon, gerek otomotiv pazarlarını genişletmek daha karlı değil mi acaba 
     
     Türkiye 20. yüzyılı ıskaladı. "Yaşam kalitesi" açısından, Yunanistan'ın dahi 57 basamak altına düştü... 
     Biraz itiş kakış ve İstanbul depremi gibi ters sürprizler olsa bile küreselleşme süreciyle evrensel ekonomi, 21. yüzyılı da ıskalatmayacaktır Türkiye'ye. Enseyi karartmayın. Hava güzelse çarşaflılar dünyasıyla, afişlerde bacakları sevişme pozisyonunda açılmış kadınlar dünyasında dolaşın... 
     
     





</TEXT>
</DOC>
