<DOC>
<DOCNO> 171925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/sondun01.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Filipilinler'de ''darbe denemesi'' 
</HEADLINE>
<TEXT>

     Filipinler'in başkenti Manila'da, hükümete meydan okuyan 30 askerin kentin en büyük alışveriş ve bankacılık merkezi Glorietta'ya patlayıcı bubi tuzakları yerleştirdikleri bildirildi. 
     Filipin yayın organları, sabah çok erken saatte yapılan eylemin, Devlet Başkanı Gloria Macapagal Arroyo'ya karşı askeri darbe hazırlığının ''gövde gösterisine'' benzediğini belirtti. 
     AP, büyük alışveriş merkezi kompleksini basan askerlerin sayısının 100 olabileceğini kaydederken, üniformalı silahlı kişilerin, alışveriş merkezine, çok etkili C-4 patlayıcıları yerleştirdikleri ifade edildi. 
     Genelkurmay başkanlığının resmi açıklamayla tam destek verdiği Devlet Başkanı Bayan Arroyo, bugün, darbe hazırlığı işareti veren ve silahlarıyla firar eden alt rütbeli bazı subayların tutuklanması için emir vermişti. 
     
     "Darbe değil" 

     Manila'da, sabaha karşı kentin en büyük alışveriş ve bankacılık merkezi Glorietta'ya C-4 patlayıcılarıyla bubi tuzakları yerleştiren askerler, ''Bu hareket, darbe girişimi değil. Kimseye zarar vermek istemiyoruz'' dediler. 
     ABS-CBN televizyonuna açıklama yapan kolu kırmızı pazıbentli muharebe üniformalı bir subay, ''İktidarı ele geçirme niyetinde değiliz. Birkaç saat sonra bir duyuruda bulunacağız'' dedi. 
     Filipinler Genelkurmay Başkanı Narciso Abaya, silahlı kuvvetlerin Devlet Başkanı Gloria Macapagal Arroyo'ya desteğinin tam olduğunu vurguladı. 
     
     ARROYO'DAN İSYANI BİTİRİN EMRİ... 

     Filipinler Devlet Başkanı Gloria Arroyo, ordu ve polis birliklerine, hükümetin istifası amacıyla başkaldıran askerlerin isyanını sona erdirme emrini verdi. 
     Devlet Başkanı Arroyo'nun sözcüsü Ignacio Bunye, verilen ültimatomun dolmasına saatler kala düzenlediği basın toplantısında, ''anayasal hukukun gereğince ordu ve polis birliklerinin derhal ve gerektiği şekilde harekete geçerek isyanı bastırma ve sona erdirme'' emri verildiğini belirtti. 
     Arroyo'nun danışmanı Roberti Pagadanganan da, bu emri alan ordu ve polis birliklerinin mahkeme izni gerekmeden isyancıları tutuklama yetkisine sahip olduklarını kaydetti. 
     Bu arada, sayıları yaklaşık 200 olan isyancı askerlerin 50 kadarının teslim olduğu bildirildi. 
     Filipinler Devlet Başkanı Gloria Macapagal Arroyo, isyancı askerlere eylemlerini sona erdirmeleri ve teslim olmaları için bugün öğle saatlerine kadar süre vermişti. 
     
</TEXT>
</DOC>
