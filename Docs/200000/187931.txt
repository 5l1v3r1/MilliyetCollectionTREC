<DOC>
<DOCNO> 187931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/spor/spo06.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ada'dan sıcak adım 
</HEADLINE>
<TEXT>

   İngiltere Milli Takımı'nın yıldızı Beckham, Türkiye'de çok sıcak karşılandıklarını söyledi, "Güzel bir ülkeye geldik, dostluktan başka bir şey görmedik" dedi 
      MURAT AĞCA 

   
   Kriz motivasyonu 
   İNGİLTERE Milli Takımı teknik direktörü Sven Goran Eriksson ve kaptan David Beckham, dün medya önünde "birlik ve beraberlik" mesajı verdi. Rio Ferdinand'ın doping testine girmemesi sonrası bir grup milli futbolcunun başlattığı isyan ve boykot tehdidi ile sarsılan İngiltere'de, takım arkadaşları adına konuşan Beckham, "Hafta içinde yaşananlar bizi birbirimize daha da yakınlaştırdı. Kriz geride kaldı. Sadece maça odaklandık" dedi. 
   
   'Memnun değiliz' 
   RİTZ Otel'de adeta bir basın ordusuna konuşan Beckham, sözlerini şöyle sürdürdü "Ferdinand'ın doping testine gitmesi gerektiğini düşünmemize karşın sonrasında yaşananlar için memnun değiliz. Konu artık federasyonda ve bize yeniden gözden geçirileceği taahhüt edildi. Her iki takım da vatansever bir tavır içinde sahaya çıkacak. Ülkemiz için oynayıp, iyi bir sonuç elde edeceğiz. Daha önce bu denli sorunlu bir durumla karşı karşıya kalmamıştım". 
   
   Övgüler yağdırdı 
   KAPTAN Beckham, Türkiye'de dostluktan başka bir şey görmediğini de belirterek, "Türkiye çok güzel bir ülke. İnsanlar çok sıcak ve dost canlısı. Her iki takım da finalleri hak ediyor ama öne çıkan biz olmak istiyoruz" diye konuştu. Teknik Direktör Eriksson da "Olumlu bir atmosfer olacağını düşünüyorum. Maça yoğunlaştık. Türkiye'yi asla hafife almıyoruz. Owen'ın oynamaması bizim için şansızlık" ifadelerini kullandı. 
   
   
</TEXT>
</DOC>
