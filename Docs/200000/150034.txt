<DOC>
<DOCNO> 150034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sontur08.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç kız, kazayla yuttuğu dantel iğnesiyle 2 ay dolaştı... 
</HEADLINE>
<TEXT>

     Van'ın Özalp İlçesi'nde bir geç kız, çeyizini işlediği dantel iğnesini yuttu. Mideyi geçerek ince bağırsakları delen ve sol kalça kemiğine kadar ilerleyen iğne, 2 ay sonra vücuttan alınabildi. 
     Alınan bilgiye göre, Van'ın Özalp İlçesi Zincirkıran Köyü'nde oturan Perişan Coşkun, yaklaşık iki ay önce çeyizini işlerken ağzında tuttuğu dantel iğnesini, nefes aldığı sırada yuttu. 
     Özalp Devlet Hastanesi'ne kaldırılan Perişan Coşkun'un çekilen röntgen filminde iğnenin görülmediği belirtildi. Daha sonra köyüne giden ve önceki gün tekrar rahatsızlanan Perişan Coşkun, Van Devlet Hastanesi'ne getirildi. Burada çekilen röntgende, iğnenin sol kasığında olduğu tespit edilen Coşkun, hemen ameliyata alındı. 
     Ameliyatı gerçekleştiren Opt. Dr. Abdullah Lenk, ''Hastanın yuttuğu iğne, mideyi geçtikten sonra bağırsakları delerek sol kasık bölgesine yerleşmiş. 20 dakika süren operasyon sonucu iğneyi çıkardık. Çıkarılan iğne 3 santimetre uzunluğundaydı. Zamanında müdahale etmeseydik, bu iğne vücudu daha çok dolaşacak ve hastamıza zarar verecekti'' dedi. 
     
</TEXT>
</DOC>
