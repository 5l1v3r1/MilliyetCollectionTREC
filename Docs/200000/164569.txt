<DOC>
<DOCNO> 164569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/yazar/tamer.html </URL>
<DATE> 2003/06/21/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Ekonomik seçkinler Esmer'i yordu 
</HEADLINE>
<TEXT>

     Anket aslında, Esmer'in 1990'dan beri sürdürdüğü Türkiye Değerler Araştırması'nın bir uzantısı. İlk kez ekonomik seçkinlere uygulanıyor. 
     Avrupa'da 30 yıldır uygulanmakta olan Dünya Değerler Araştırması'nda ekonomik seçkinlerin yanı sıra askeri seçkinler ve sivil bürokratik seçkinler gibi ayrı bölümler de var. Ama anket çalışmalarına ekim ayında başlayan öğrenciler, ekonomik seçkinlere ulaşmakta, onları ikna etmekte, hatta kimi zaman sekreterleri aşmakta o denli zorlanmışlar ki, Prof. Esmer diğer seçkin grupları da uygulamaya dahil etmeyi şimdilik göze alamıyor. 
     
     En büyük 500 firma 
     Araştırmada ekonomik seçkinleri, Türkiye'nin en büyük 500 firmasının sahip, ortak ve yöneticileri olarak tanımlamışlar. İlk 500'den İstanbul merkezli olanlara ulaşmayı hedeflemişler. Sonuçta 100 kadar şirketten 217 kişiye 37'si kadın anketi uygulayabilmişler. 
     Esmer, anket uygulananlar arasında Koç, Sabancı, Eczacıbaşı, Şahenk soyadlı bulunmadığını, biraz da sitemle dile getiriyor. Ardından da her zamanki muzipliğiyle "Nijerya'da böyle bir sorun yok. Orada istediğin herkese ulaşabiliyorsun" diyor. Nasıl ulaşıldığını öğrenmesi ise hayli ilginç olmuş. 
     
     Nijerya'da rüşvetle 
     Dünya Değerler Araştırması'yla ilgili çalışmalar sırasında bakmış ki, Nijerya'daki araştırmalar çok pahalı, kişi başına 250 - 300 dolar. Türkiye'deki Ekonomik Seçkinler Araştırması'nın herhangi bir bütçesi bulunmadığını da bu arada belirtelim. Yılmaz Esmer, Nijerya'daki neden pahalı diye kurcalayınca öğrenmiş ki, orada şirketin kapıdaki bekçi ve güvenlik görevlisinden başlayarak herkese rüşvet verip engelleri teker teker aşarak patrondan randevu alınabiliyormuş 
     
     Düşük güven toplumu 
     Esmer'e göre bizim ekonomik seçkinlere ulaşmaktaki tek sorun sekreterleri aşamamak değil "Bize güvenmediler. Yanıtlayacakları anket çalışmasının anonim kalmayabileceğinden kaygı duydular. Oysa anket formunu dolduranın yanında zarfa koyup kapatıyordu öğrencilerim. Yöntem buydu. Türkiye bir düşük güven toplumu. Ben bunca yıldır bu kadar araştırmaya katıldım. Tartışmasız en zoru buydu " 
     Ekonomik Seçkinler Değerler Araştırması'nın sonuçları da hayli ilginç ve Prof. Esmer'in daha önce halk arasında yaptığı anket sonuçlarından oldukça farklı. Ankete yanıt veren 217 ekonomik seçkinden 20 kadarıyla birlikte hafta içinde Boğaziçi Üniversitesi'nde araştırma sonuçlarını dinledik. Ekonomik seçkinlerimizin 62'si son seçimlerde CHP'ye oy vermiş. AKP'ye oy verenlerin oranı sadece 5, ANAP'a 10, diğerleri 3 - 4. 
     
     IMF'ye güven mi 
     "İnsanların çoğunluğuna güvenilebilir mi " sorusuna verilen "hayır" yanıtları 61'ken, "evet"ler 39'da kalıyor. En çok hangi kuruma güveniyorsunuz diye sorulduğunda ve kurumlar sıralandığında 90.2 ile ordu açık ara başı çekiyor. TRT, TÜSİAD, NATO, BM, AB, TOBB ve IMF de ekonomik seçkinlerin güven duydukları kurumlar arasında. Aynı soru halka sorulduğunda IMF, en az güven duyulan kurumlardan biri olarak karşımıza çıkıyor. 
     Zaten Prof. Esmer'in saptamalarına göre güven konusunda ekonomik seçkinler, halktan bayağı farklı düşünüyor. İnsanların gelir düzeyi arttıkça güven duygusu da artıyor olmalı ki, "İnsanların çoğunluğuna güvenilebilir mi " sorusuna ekonomik seçkinlerden gelen 39'luk "evet" yanıtına karşılık, aynı soru halka sorulduğunda bu oran 7'de kalıyor. 
     
     

</TEXT>
</DOC>
