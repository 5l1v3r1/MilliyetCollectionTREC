<DOC>
<DOCNO> 198727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/guncel/agun.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör sözlüğü 
</HEADLINE>
<TEXT>

   İstanbul'da düzenlenen dört bombalı saldırının ardından bazı sözcükler hafızalara yerleşti. İkiz saldırı, kamyonet, gübre, amonyak ve İmamlar Birliği adeta saldırıların şifresi gibiydi. İşte İstanbul'daki terörün sözlüğü 
      İSTANBUL Milliyet 
   
   Bombalı kamyonet 
   Türkiye ilk kez bomba yüklü kamyonet eylemiyle tanıştı. Kuledibi'ndeki Neve Şalom, Şişli Beth Israel sinagogları, İngiltere Başkonsolosluğu, HSBC binaları, Isuzu ve Hino marka kamyonetlerle hedef seçildi. Eylem yöntemi, direkt olarak El Kaide bağlantısını gündeme getirdi. 
   Amonyak kokusu 
   Bombalar amonyum nitrat, nitro gliserin, potasyum fosfat ve sodyum florat gibi maddelerle yapılmıştı. Bu nedenle patlamaların ardından amonyak kokusu yayıldı. Bombalar 5 - 6 kiloluk bidonlar içerisinde saklandı. Her bomba yaklaşık 300 veya 400 kiloluktu. En büyük patlama İngiliz Başkonsolosluğu'nda gerçekleşti. 
   Gübre 
   Türkiye, tarımda verimi artırmak için kullanılan gübrenin ilk defa bir bombalı saldırıda kullanıldığını gördü. Teröristler, amonyum nitrat türevi gübreyi şiddetini artırmak için yemek kazanlarında hazırlamışlardı. 
   Bingöl 
   Teröristlerin üçü Bingöl doğumluydu. Gökhan Elaltuntaş, Mesut Çabuk ve Azad Ekinci aranıyor arasında yakın bir bağ söz konusuydu. Bu durum gözleri Bingöl'e çevirdi. Yerli - yabancı basın Bingöl'e gitti. Bingöl, daha önce de Hizbullah eylemleriyle gündeme gelmişti. 
   İkiz Saldırı 
   Türkiye'de ilk defa terörist bir saldırı birkaç dakika arayla aynı anda farklı iki yere yapıldı. Beş gün sonra da yine ikiz saldırı olarak yinelendi. El Kaide'nin ABD'de 11 Eylül'deki saldırılarını anımsatıyordu. 
   Selefiler 
   Cezayir merkezli olduğu bilinen radikal dinci Selefiler de El Kaide'yle irtibatlandırılıyor. 1999'da Ankara'da yapılan baskında ele geçirilen Selefilere üye 16 kişinin ifadesi, üst düzey komutanlara yönelik saldırıyı önlemişti. İfadelere göre Selefiler, üst düzey komutanlara bombalı kartpostallar göndererek saldırıda bulunacaktı. Ayrıca, model uçaklarla uçan bombalar yaptıkları ve saldırı planladıkları da ortaya çıkmıştı. 
   İmamlar Birliği 
   Örgüt 1933'te Ürdün'de Ahmet Fadıl El Hataylı önderliğinde İsrail'in işgal ettiği Filistin topraklarını geri almak amacıyla kuruldu. Örgüt, ilk eylemini de Ürdün'de gerçekleştirdi. Alkol satan yerleri ve sinemaları hedef alan örgüt, daha sonraki yıllarda askeri kamplarını Afganistan'a taşıdı. Örgütün ihtiyaçlarının El Kadie tarafından karşılandığı biliniyor. 
   Vahabilik 
   Kurucusu 1703'te Suudi Arabistan'da doğan Muhammet bin Abdülvahab. Dine sonradan sokulan tüm gelenekleri küfür sayıyor ve bu geleneklerin er veya geç yıkılacağına inanıyorlar. Sünniliğe ve Şiiliğe karşı oldukları biliniyor. Mezhebin kurucusuna göre dinin emirlerine uymayanlar, ibadette kusur edenler Müslüman sayılamaz ve bu gibilere karşı silah kullanılabilir. 
   Ayyıldızlı cenaze 
   Türkiye Hahambaşılığı, hayatını kaybeden Musevi vatandaşlarımızın cenazelerinin Türk bayrağına sarılması için İstanbul Valiliği'ne başvurdu. Valilik, bu isteğe anında olumlu cevap verdi. Cenazeler, tören alanlarına Türk bayrağına sarılı getirildi. Diyanet İşleri Başkanlığı'da bir temsilciyi sinagogdaki tören için görevlendirdi. 
   Puzzle çalışması 
   Adli Tıp Kurumu'nda uygulanan yöntemle parçalar puzzle yapboz gibi birleştirildi. Parçalanmış cesetlerin kemik yapıları belirlenerek boyları ortaya çıkarıldı. Sonra güvenlik kameralarındaki görüntülerin de yardımıyla önceden hazırlanmış kafatası kalıpları içinde bir araya getirildi. Böylelikle saldıganların kimlikleri tespit edildi. 
   Kurtarma ekibi ZAKA 
   İstanbul'daki Sinagog saldırılarından sonra İsrail Arama Kurtarma ekibi ZAKA ülkemize geldi. Yedi kişilik ekibin adının anlamı "Felaket Kurbanlarının Teşhisi" anlamına geliyor. Bir grup gönüllü tarafından 1995 yılında kuruldu. 
   El Masri Tugayları 
   Adını, Afganistan'da ABD tarafından vurulan liderlerinden alan, El Kaide'ye bağlı "Ebu Hafız el Masri Tugayları", İstanbul'daki saldırıların sorumluluğunu üstlenmişti. 
   Ebu Musab El Zarkavi 
   El Kaide'nin en etkin isimlerinin başında gelen Ürdünlü El Zarkavi'nin İstanbul'daki saldırıları organize ettiği öne sürülüyor. Bağdat'taki Ürdün Büyükelçiliği'ne yönelik saldırıda kilit isim olan ve İran'da yaşadığı tahmin edilen Zarkavi, kimyasal ve biyolojik silahlarda uzman. ABD, Zarkavi'nin başına 5 milyon dolar ödül koydu. 
   
   
   
   
   
</TEXT>
</DOC>
