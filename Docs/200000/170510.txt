<DOC>
<DOCNO> 170510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/spor/spo15.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Gençler teselli peşinde      SELANİK'TE yapılan 7. Dünya Genç Erkekler Basketbol Şampiyonası klasman maçında Türkiye, Porto Riko'ya 85-78 yenildi. İlk yarısı 43-42 rakip takımın üstünlüğü ile kapanan maçta Valentin ve Uluğ'nun skorer oyunu Millilerimiz'e galibiyeti getirmeye yetmedi. Genç Milliler, bugün Dünya yedinciliği için daha önce grup maçında yendiği Slovenya ile karşılaşacak. 
     
Boğaz'da yat keyfi      FENERBAHÇE Kulübü Yelken Şubesi'nce düzenlenen Fenerbahçe Kupası'nın 2. ayağı olan Semih Arıcan Yat Yarışları, İstanbul Boğazı'nda yapıldı. Organizasyonda, yarış sınıfında Nazlı İmre'ye ait "Idefix", yarış - gezi sınıfında Selçuk Arıca'ya ait "Narin", gezi sınıfında ise Ahmet Güngör'e ait "Relax" isimli yatlar ilk sırayı aldılar. 
     
Fadiga ucuz kurtuldu      EMRE ve Okan'ın takımı Inter'in, Auxerre'den yeni tranferi Khaliou Fadiga'da kalp hastalığı olduğu ortaya çıktı. Doktorlar, Dünya Kupası'nda Senegal ile yıldızı parlayan sol kanat oyuncusunun kalbinde sorun olduğunu açıklarken, Inter de transferin suya düştüğünü duyurdu. Geçtiğimiz sezon ligde ve kupada toplam 50 maça çıkan Fadiga'nın sahada ölmemesinin büyük bir şans olduğu ifade edildi. 
     
Ronaldinho Barça'da      BARCELONA, Brezilyalı yıldız futbolcu Ronaldinho ile anlaştı. David Beckham'ı ezeli rakibi Real Madrid'e kaptıran Barça, ünlü futbolcuya beş yıl için 20 milyon sterlin ödeyecek. Katalan kulübü sözcüsü Juanho Castillo, genç futbolcuyla anlaştıklarını resmen açıkladı. Castillo, sağlık kontrolünün ardından Ronaldinho'nun hafta başında imza atacağını belirtti. 
     
ANADOLU TURU      Gençlerbirliği'nde Kerem şoku 
     GENÇLERBİRLİĞİ'NİN sezon başında Galatasaray'dan transfer ettiği genç kaleci Kerem dün Teknik Direktör Ersun Yanal tarafından Belçika kampından gönderildi. Yanal, "Ben buraya yedek kalmaya değil, oynamaya geldim. Ama görüyorum ki böyle bir şansım olmayacak" diyen Kerem'e, "Topla valizini yarın sabah git. Seni burada görmek istemiyorum" karşılığını verdi. Ersun Yanal konuyla ilgili olarak, "Böyle oyuncuların Gençlerbirliği'nde yeri yok" dedi. Bu arada Gençlerbirliği Dunderleeuw'a 1-0 yenildi. 
     
     Bursa'da ikinci durak Romanya 
     YENİ sezon hazırlıklarını Hollanda'da sürdüren Bursaspor, 24-30 Temmuz tarihleri arasında Romanya'da düzenlenecek dörtlü turnuvaya katılacak. Basın Sözcüsü Sedat Kaya, Brasov, National ve Sportul takımlarının katılacağı turnuvanın ardından 2 Ağustos'ta Bursa'ya döneceklerini söyledi. Kaya, Teknik Direktör Hagi'nin kendilerinden transfer talebinde bulunmadığını, Fenerbahçeli Ceyhun ve Galatasaraylı Suat ile de ilgilenmediklerini sözlerine ekledi. 
     
     'Kefilimiz Ahmed Hassan' 
     ANKARAGÜCÜ'NÜN Mısırlı oyuncuları Ramadan ve Disukuy, Avrupa'nın en zorlu liglerinden birine geldiklerini, başarılı olmak için çok çalışacaklarını söylediler. Kefilimiz Ahmed Hassan diyen yeni transferler, "Bizi Ankaragücü'ne tavsiye eden Ahmed Hassan'dır. O Mısır'ın yetiştirdiği birkaç iyi oyuncudan biridir. Bir kere O'nu utandırmamak için iyi oynamak zorundayız. Sadece biraz sabır istiyoruz" diye konuştular. 
     
     Multescu sıkıntılı 
     SAMSUNSPOR'DA sol kanada bir türlü transfer yapılamaması Teknik Direktör Gigi Multescu'yu huzursuz etti. Daha önce anlaşmaya varıldığı halde Türkiye'ye gelmek istemeyen Jilson'dan tamamen ümidini kesen Karadeniz ekibi, arayışlarını sürdürüyor. Hazırlık maçlarında büyük sıkıntı çektiğini söyleyen Multescu, "Lige kadar mutlaka transfer yapmalıyız. Brezilya'nın Palmeiras takımında forma giyen Adailton'u kampa davet ettik. Ancak o da gelmedi" dedi. 
     
     Vestel Manisa Deniz'i alıyor 
     İKİNCİ Futbol Ligi A Kategorisi takımlarından Vestel Manisaspor, Almanya'nın St. Pauli takımında forma giyen Deniz Kaçan ile söz kesti. Profesyonel Şube Sorumlusu Semih Vardarer, daha önce 19 Yaş Altı Milli Takımı'nda forma giyen Deniz ile her konuda anlaştıklarını, bu oyuncunun kulübeyle de pazarlıkların son aşamaya geldiğini söyledi. Bu arada Vestel Manisaspor Münih Ataspor'u 10-0 mağlup etti. 
     
     Gaziantep'ten kötü start 
     İKİNCİ etap çalışmaları için Almanya'nın Rees kentine giden Gaziantepspor ilk hazırlık maçında Üçüncü Lig takımlarından Köln Yurdumspor'a 3 - 1 mağlup oldu. Konuk ekibin gollerini Anderson, Soner ve Murat kaydederken Kırmızı - Siyahlılar'ın tek sayısı Şevki'den geldi. 28 Temmuz'a kadar 6 hazırlık maçı daha yapacak olan Gaziantepspor'da, Fenerbahçe'den transfer edilen Ganalı Johnson'un da kampa katıldığı ve son derece istekli olduğu gözlendi. 
     
     Malatyaspor'un keyfi yerinde 
     MALATYASPOR'UN Makedon Bregalnica karşısında aldığı 1-0'lık galibiyet ve ortaya konan başarılı futbol Teknik Direktör Ziya Doğan'dan tam not aldı. Avusturya'da yeni sezona hazırlanan Sarı - Kırmızılı takımın tecrübeli çalıştırıcısı, "Şu ana kadar her şey yolunda gidiyor. Bazı eksiklerimiz var ancak bunları da en kısa zamanda gidereceğiz" dedi. 
     
     HAZIRLIK MAÇLARI 
     İstanbulspor - Kasımpaşaspor 0 - 0 
     Rizespor - Maccabi Tel Aviv 3 - 1 
     

</TEXT>
</DOC>
