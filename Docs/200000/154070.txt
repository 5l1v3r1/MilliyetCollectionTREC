<DOC>
<DOCNO> 154070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sontur01.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
AKUT yine işbaşında... 14 kişiyi enkazdan kurtardılar 
</HEADLINE>
<TEXT>

     Arama Kurtarma Derneği AKUT Bingöl operasyon ekibinin şehir merkezinde çalışmalarını yürüttüğü ve 14 kişiyi enkazdan canlı olarak kurtardığı bildirildi. 
     AKUT'tan yapılan yazılı açıklamada, Bingöl'de meydana gelen 6.4 büyüklüğündeki deprem sonrasında, AKUT'un yaklaşık 1 yıldır çalışan Bingöl operasyon ekibinin saat 04.00 sularında enkaz başında göreve başladığı kaydedildi. 
     Bingöl ekibinin, şehir merkezinde Korkmaz Petrol yakınındaki enkazda çalıştığı ifade edilen açıklamada, saat 18.00 itibariyle 14 kişinin enkazdan canlı olarak kurtarıldığı belirtildi. 
     Açıklamada, AKUT'un, Ankara, İstanbul ve Bingöl'de bulunan personelinden oluşan 45 kişilik bir kadroyla bölgede arama kurtarma faaliyetlerinde bulunduğu bildirilerek, yaklaşık 20 kişilik bir ekibin de İstanbul'daki merkezde koordinasyonu sağladığı kaydedildi. 
     Öte yandan Çağdaş Yaşamı Destekleme Derneği'nden ÇYDD yapılan yazılı açıklamada da derneğin Fatih şubesinden 3 kişilik kurtarma ekibinin Bingöl'e gittiği bildirildi. 
     Derneğin Van şubesinden bir ekibin malzeme desteğiyle hafta sonunda Bingöl'de olacağı kaydedilen açıklamada, dernek genel merkezinin de Bingöl Valiliği'yle irtibata geçerek ihtiyaç belirleme çalışması yaptığı belirtildi. 
     Açıklamada ayrıca, depremde yıkılan Çeltiksuyu YİBO öğrencilerinden kurtulanlara eğitim desteği sağlanacağı da ifade edildi. 
     




</TEXT>
</DOC>
