<DOC>
<DOCNO> 197295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sontur01.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, Tübitak kanunundaki değişikliği TBMM'ye iade etti 
</HEADLINE>
<TEXT>

     Cumhurbaşkanı Ahmet Necdet Sezer, ''Türkiye Bilimsel ve Teknik Araştırma Kurumu Kurulması Hakkında Kanuna Bir Geçici Madde Eklenmesi Hakkında Kanun''u bir kez daha görüşülmesi için TBMM'ye iade etti. 
     Cumhurbaşkanlığı Basın Merkezi'nden yapılan açıklamaya göre, iadenin gerekçesinde, TÜBİTAK'ta toplantı ve karar yeter sayısı gözetilmeden, bilim kurulunun boş bulunan tüm üyelikleri için Başbakan'a atama yetkisi veren düzenlemenin, kurumun özerkliği, kamu yararı ve hukuk devleti ilkesiyle bağdaşmadığı vurgulandı. 
     Ayrıca boş bulunan üyeliklerin tümüne siyasal organca atama yapılmasının, TÜBİTAK Bilim Kurulu'nun ulusal ve uluslararası saygınlığına, çalışmalarının ve yayımlarının yansızlığına gölge düşüreceğine dikkat çekilen gerekçede, daha sonra şöyle denildi 
     ''İncelenen Yasa'nın gerekçesinde belirtilen sorunun, yalnızca Bilim Kurulu Başkanlığı'na bir kezlik doğrudan Başbakan'ın önerisi üzerine Cumhurbaşkanı'nca atama yapılmasıyla bir başka deyişle, incelenen Yasa ile getirilen geçici 3. maddenin ikinci fıkra kuralının korunmasıyla çözülmesi olanaklıdır. 
     Gerekçede, yayınlanması uygun görülmeyen 5001 sayılı, ''Türkiye Bilimsel ve Teknik Araştırma Kurumu Kurulması Hakkında Kanuna Bir Geçici Madde Eklenmesi Hakkında Kanun''un bir kez daha görüşülmesi için, Anayasa'nın değişik 89 ve 104. maddeleri uyarınca göre gönderildiği bildirildi. 
     
     GEREKÇE 

     Cumhurbaşkanı Sezer, iade gerekçesinde, ''TÜBİTAK'ın her türlü dış etkilerden ve siyasal karışmalardan uzak tutulması ve bilimsel saygınlığının korunmasına özen gösterilmesi gerekmektedir'' dedi. 
     Cumhurbaşkanlığı Basın Merkezi'nden yapılan açıklamada, geri gönderme gerekçesine de yer verildi. 
     Gerekçede, söz konusu yasa değişikliğinin geçici 3. maddesinin 1. fıkrasında, ''Bu Kanunun yürürlüğe girdiği tarihte boş bulunan Bilim Kurulu üyeliklerine, 4'üncü maddede belirtilen niteliklere uygun kişiler arasından, 4'üncü maddenin ikinci fıkrasında belirtilen oranlar çerçevesinde bir defaya mahsus olmak üzere Başbakan tarafından atama yapılır'' denildiği anımsatıldı. 
     TÜBİTAK'ın kuruluş amacı, işleyişi, organları, bilim kurulun yapısı ve görev süresine ilişkin düzenlemelerin anımsatıldığı gerekçede, kurum başkanının müspet bilimler alanında eser, araştırma ve buluşlarıyla tanınmış kişiler arasından bilim kurulunca seçilip Başbakan'ın önerisi üzerine Cumhurbaşkanı'nca atandığına yer verildi. 
     
     ''VESAYET YETKİSİ, DOĞRUDAN SEÇMEYİ İÇERMEZ'' 

     TÜBİTAK'ın hizmet yönünden yerinden yönetim kuruluşu olduğu, merkezi yönetimin sıralı denetiminin dışında bulunduğu belirtilen gerekçede, Anayasa'nın 123. maddesindeki 'idarenin bütünlüğü' ilkesinin gereği olarak, Başbakan'ın Kurum üzerinde 'vesayet' yetkisi bulunduğu, ancak bu yetkinin başkan ve üyelerin seçimi ile Kurum'un denetiminde somutlaştığı vurgulandı. Gerekçede, ''Başbakan'ın Başkan ve üyelere ilişkin vesayet yetkisi, bu kişileri doğrudan seçme ya da belirleme hakkını içermemektedir.'' denildi. 
     Kuruluş amacı, oluşumu, Başkan ve üyelerinin seçim yöntemi, denetimi, görev ve yetkileri bir arada düşünüldüğünde tüm düzenlemelerin, TÜBİTAK'ın ''İdari, mali ve bilimsel özerkliğini'' sağlamayı amaçlayan hukuksal araçlar olduğunun görüldüğü belirtilen gerekçede, ''Yapılacak yasal düzenlemelerin, Kurum'un işlevinden kaynaklanan bu özerk yapısına zarar vermemesi gerekmektedir.'' denildi. 
     İncelenen Yasa'yla, Yasa'nın yürürlüğe girdiği günde boş bulunan Bilim Kurulu üyeliklerine yapılacak seçimin yönteminin değiştirildiği, 278 sayılı Yasa ile Bilim Kurulu'na tanınan üyeleri seçme yetkisinin, bir kez kullanılmak üzere Başbakan'a devredildiği anımsatıldı. 
     Yeni yasanın gerekçesinde, ''Kurum Başkanlığı ile altı üyeliğinin boşaldığı, böylece Bilim Kurulu'nun toplantı ve karar yeter sayısının kalmadığı, bu nedenle boş bulunan ya da boşalacak olan Başkan ve üyelik için Bilim Kurulu'nca seçim yapılmasına olanak bulunmadığı, İncelenen Yasa'nın, Kurum'un etkinliğini sürdürebilmesi için hazırlandığının belirtildiği'' kaydedildi. 
     Gerekçede, 278 sayılı Yasa'nın 498 sayılı Kanun Hükmünde Kararname ile değişik 5. maddesinin ikinci fıkrasında ''Başkan, Bilim Kurulu'nca müspet bilimler alanında eser, araştırma ve buluşlarıyla tanınmış kişiler arasından seçilir ve Başabakan'ın teklifi üzerine Cumhurbaşkanı tarafından atanır'' denilerek, Başkan'ın seçim yönteminin belirtildiği vurgulandı. 
     
     ''SEÇİLEN KİŞİ ÖNERİLMEDİ'' 

     Gerekçede, Bilim Kurulu Başkanlığı için yapılan seçim sonucunun 6 Mayıs 2003 gününde Başbakanlığa iletildiği, buna rağmen seçilen kişinin atanmak üzere Başbakanca Cumhurbaşkanı'na önerilmediği ifade edildi. Görev süreleri dolanlar yerine seçilen 6 üyenin seçimi Başbakan tarafından onaylanmadığı için seçimin kesinleşmediği ve böylece Bilim Kurulu'nun toplantı ve karar yeter sayısını kaybettiği kaydedilen gerekçede, Kurul'da halen altı üye kaldığı, bu nedenle Bilim Kurulu'nun toplanamaz ve görev yapamaz duruma düşürüldüğü savunuldu. 
     Gerekçede, şu görüşlere yer verildi 
     ''Görevlerinin niteliği, bilimsel etkinliklerinin ağırlık ve önemi nedeniyle tüzel kişilik, idari, mali ve bilimsel özerklik tanınarak kurulan TÜBİTAK'ın her türlü dış etkilerden ve siyasal karışmalardan uzak tutulması ve bilimsel saygınlığının korunmasına özen gösterilmesi gerekmektedir. 
     Bu nedenledir ki, TÜBİTAK'ın ilk kuruluşunda, Bilim Kurulu ilk kez oluşturulurken, tüm üyelerin bir kezlik Başbakan'ca atanması olanaklı iken, 278 sayılı Yasa'nın geçici 1. maddesiyle Başbakan'a yalnızca beş üyeyi seçme yetkisi verilmiş, kalan üyeleri seçme yetkisi Bilim Kurulu'na bırakılarak, Kurum'un özerk yapısına özen gösterilmiştir. 
     Üstelik, geçici 1. maddede, Başbakan'a tanınan beş üyeyi seçme yetkisi, doğrudan kullanılacak bir yetki olarak düzenlenmemiş üniversitelerin göstereceği üçer, Milli Eğitim Bakanlığı'nca saptanacak üç, Milli Savunma, Bayındırlık, Sağlık ve Sosyal Yardım, Tarım ve Sanayi bakanlıklarınca saptanacak birer aday arasından seçim yapılması öngörülerek, Başbakan'a verilen yetki sınırlandırılmıştır.'' 
     
     KAMU YARARI VE HUKUK DEVLETİ İLKESİ 

     Anayasa'nın 2. maddesinde, hukuk devleti ilkesinin Türkiye Cumhuriyeti'nin nitelikleri arasında sayıldığına dikkat çekilen gerekçede, bu ilkenin, Anayasa'nın bağlayıcılığı yanında yasa koyucunun evrensel hukuk kurallarına da uymasını zorunlu kıldığı ifade edildi. 
     Evrensel hukuk kurallarının, yasaların genel ve nesnel olmasını, kamu yararı amacıyla çıkarılmasını gerektirdiğine yer verilen gerekçede, daha sonra şöyle denildi 
     ''TÜBİTAK'ta, toplantı ve karar yetersayısı gözetilmeden, Bilim Kurulu'nun boş bulunan tüm üyelikleri için Başbakan'a atama yetkisi veren düzenleme, Kurum'un özerkliği, kamu yararı ve hukuk devleti ilkesiyle de bağdaşmamaktadır. 
     Ayrıca, boş bulunan üyeliklerin tümüne siyasal organca atama yapılması, Bilim Kurulu'nun ulusal ve uluslararası saygınlığına, çalışmalarının ve yayımlarının yansızlığına gölge düşürecektir. 
     İncelenen Yasa'nın gerekçesinde belirtilen sorunun, yalnızca Bilim Kurulu Başkanlığı'na bir kezlik doğrudan Başbakan'ın önerisi üzerine Cumhurbaşkanı'nca atama yapılmasıyla bir başka deyişle, incelenen Yasa ile getirilen geçici 3. maddenin ikinci fıkra kuralının korunmasıyla çözülmesi olanaklıdır.'' Gerekçede, yayınlanması uygun görülmeyen 5001 sayılı, ''Türkiye Bilimsel ve Teknik Araştırma Kurumu Kurulması Hakkında Kanuna Bir Geçici Madde Eklenmesi Hakkında Kanun''un bir kez daha görüşülmesi için, Anayasa'nın değişik 89 ve 104. maddeleri uyarınca TBMM'ye geri gönderildiği bildirildi. 
     
</TEXT>
</DOC>
