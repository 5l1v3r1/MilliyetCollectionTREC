<DOC>
<DOCNO> 165046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/guncel/gun04.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bedelli yerine bedelsiz 
</HEADLINE>
<TEXT>

     GÜNSELİ ÖNAL 

     Bedelli askerlik konusunda yasa önerisi hazırlamak üzere TBMM Milli Savunma Komisyonu'nda kurulan Alt Komisyon'un Başkanı CHP Ardahan Milletvekili Ensar Öğüt, Genelkurmay Başkanlığı'nın askerlik süresinin kısaltılması yönündeki teklifinin 1973 - 74 doğumluların sorununu çözmediğini söyledi. Öğüt, bu gruptaki yığılmayı eritmek için bedelli yerine "bedelsiz" askerliğin gündeme getirilebileceğini belirtti. 
     
     ERDOĞAN'A ANLATACAK 
     Genelkurmay Başkanlığı'nın önerisinin memnuniyet verici olduğunu, bir daha bedelli askerlik olmaması düşüncesi taşıdığını ifade eden Öğüt, büyük yığılma olan 30 yaş grubuna giren yükümlülerin sorunlarına rahatlatıcı bir çözüm getirebilmek için Başbakan Tayyip Erdoğan ile Genelkurmay Başkanı Orgeneral Hilmi Özkök'den randevu istedi. Bu yaştaki yükümlülerin çoğunda işini kaybetme korkusu olduğunu, bu nedenle bedelli askerlik beklentisinde olduklarını kaydeden Öğüt, şunları söyledi 
     
     POLİSLER DE SIRADA 
     "Komisyon olarak bu yaş grubunu rahatlatacak çözümü bulmaya çalışıyoruz. Alternatifli düşüncelerimiz var. Bedelli askerlik istenmiyorsa o zaman bedelsiz askerlik olur. Bedelli askerlikten gelecek parayı öncelikli görmüyoruz. Önemli olan bu vatandaşlarımızın sorununa bir çözüm bulabilmek." Öğüt, 10 binin üzerinde polisin de askerlik sorununa çözüm beklediğini belirterek, İçişleri Bakanlığı ile görüşerek bu yaş grubundaki polislerin görevde geçen sürelerinin askerlikten sayılmasını önereceklerini söyledi. 
     

</TEXT>
</DOC>
