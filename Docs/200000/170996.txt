<DOC>
<DOCNO> 170996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sontur10.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, ABD'ye gitti... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ABD Dışişleri Bakanı Colin Powell'ın daveti üzerine ABD'ye gitti. 
     Gül, Esenboğa Havaalanı'nda yaptığı açıklamada, Washington programına ilişkin bilgi verdi ve Türk askerinin Irak İstikrar Gücü'nde yer alması konusunda, basında kargaşa varmış gibi izlenim yaratılmasını doğru bulmadığını söyledi. 
     Gül, Washington gezisinin sadece ''İstikrar gücüne katılım görüşmeleri'' olarak algılanmaması gerektiğini de söyledi. 
     Dışişleri Bakanı ve Başbakan Yardımcısı Abdullah Gül, Türk askerinin Irak'taki İstikrar Gücü'nde yer alması konusunda Türkiye'de ''kargaşa varmış gibi izlenim yaratılmasının yanlış olduğunu'' söyledi. 
     Gül, ABD'ye hareketinden önce Esenboğa Havaalanı'nda yaptığı açıklamada, ziyareti sırasında Irak'a asker gönderilmesinin yanı sıra Balkanlar, Kafkasya, Transatlantik ilişkileri, ekonomik ilişkiler ve terörle mücadele gibi konuların ele alınacağını belirterek, ziyaretin yalnızca Irak'a asker gönderilmesi olarak algılanmasının doğru olmayacağını kaydetti. 
     Asker gönderilmesine ilişkin basının ''kargaşa varmış gibi bir izlenim yarattığını'' ifade eden Gül, ''Bunların hiçbiri doğru değildir'' diye konuştu. 
     Ankara'yı ziyaret eden Amerikalı askeri yetkililerin Irak'ta beraber hareket etme arzularını gayrı resmi olarak Türkiye'ye ilettiklerini kaydeden Gül, bu konunun çeşitli seviyelerde istişare edilmekte olduğunu söyledi. 
     ABD'nin 26 Mart'ta, aralarında Türkiye'nin de bulunduğu 50'ye yakın ülkeye savaş sonrası Irak'ın geleceğine ilişkin katkılarının neler olacağı sorusunu ilettiğini hatırlatan Gül, Türkiye'nin de ABD'nin sorusu üzerine kendi olası katkılarını ABD'ye ilettiğini, bunların dışında resmi talebin söz konusu olmadığını kaydetti. 
     Gül, asker gönderilmesi konusunun Anayasa, BM, NATO, komşuluk ve müttefiklik ilişkileri çerçevesinde değerlendirileceğini belirtti. Gül, ''Kargaşa söz konusu değil, bunlar ulusal meseleler, herkes Türkiye'nin çıkarları doğrultusunda hareket etmeli'' dedi. 
     ABD ziyaretinin, hükümetleri döneminde bu ülke ile yapılan en üst düzeyde temas olduğunu söyleyen Gül, ABD Dışişleri Bakanı Colin Powell, Başkan Yardımcısı Dick Cheney, ABD Başkanı George Bush'un Ulusal Güvenlik Danışmanı Condoleezza Rice, kongre üyeleri, Türk-Amerikan dernekleri ve Musevi toplumu temsilcileriyle görüşeceğini, Washington Institute adlı kuruluşta bir konuşma yapacağını belirtti. Gül, ABD'nin talebi üzerine Pentagon'da da temaslarda bulunacağını kaydetti. 
     Gül, iki ülke arasında köklü ilişkilerin bulunduğunun altını çizerek, ilişkilerde zaman zaman zorlu günler olsa da ilişkilerin müttefiklik anlayışı içinde sürdüğünü söyledi. Gül, ziyaret ile ilişkilerin daha sağlıklı zemine oturtulacağını ve beraber devam etme niyetinin teyit edileceğini umduğunu da kaydetti. 
     
</TEXT>
</DOC>
