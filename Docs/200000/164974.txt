<DOC>
<DOCNO> 164974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sonspo15.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Baskılı ve ticari futbola hayır ' 
</HEADLINE>
<TEXT>

     İtalya'nın kuzeyindeki Milano kentinde dün yaklaşık 50 bin kadar fanatik futbol taraftarı, ''baskılı ve ticari futbola hayır'' adı altında gösteri düzenledi. 
     İtalyan hükümetinin aldığı yeni kararlara göre, statlarda şiddet olaylarına karışanların veya ırkçı faaliyetlerde bulunanların kamera ile tespit edilip 36 saat içinde göz altına alınması ön görülürken, buna bağlı olarak ligin son haftalarında bir çok kulübün fanatik taraftarları şiddet yanlısı olaylara karıştığı için tutuklanmıştı. 
     Milano'da toplanan 1. ve 2. ligdeki tüm takımların tarafları da yaptıkları gösterilerde arkadaşlarının serbest bırakılmasını istediler. ''Yeni yasa taraftar mı, mafya mı '', ''Fanatik taraftarlara özgürlük'' şeklinde pankartlar taşıyan taraftarlar, aynı zamanda 1. ve 2. ligdeki kulüplerin bağlı olduğu Kulüpler Birliği'ni de ''futbolu ticarileştirdiği'' gerekçesiyle protesto etti. 
     Taraftarlar, maç biletlerinin daha ucuz olmasını ve tüm maçların her pazar 15.00'da başlamasını isteyip, şifreli televizyonlarda maçların canlı yayınlanmasına karşı olduklarını ifade ettiler. 
     
</TEXT>
</DOC>
