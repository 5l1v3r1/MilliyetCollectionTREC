<DOC>
<DOCNO> 198458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sonspo31.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi öncesi amigolardan dostluk mesajı 
</HEADLINE>
<TEXT>

     Birinci Süper Futbol Ligi'nde, 30 Kasım Pazar günü Fenerbahçe ile Beşiktaş arasında yapılacak derbi maç öncesinde, her iki takımın tribün liderleri dostluk mesajları verdi. 
     İstanbul Emniyet Müdürlüğü'nün Gayrettepe'deki kompleksinde yapılan güvenlik toplantısına, İstanbul Emniyet Müdür Yardımcısı Tayfur Erdal Ceren ile emniyet yetkililerinin yanısıra Fenerbahçe'nin tribün liderlerinden, ''Sefa'' adıyla tanınan Nihat Özpolat, Beşiktaş'ın tribün liderlerinden Murat Akyıldız ile Alen Markaryan da katıldı. 
     Toplantıda, konuk takım seyircisinin, Fenerbahçe Şükrü Saracoğlu Stadı'nda saat 19.00'da yapılacak olan maça geliş gidişleri, içeriye alınışları ve güvenlik konusunda görüşmeler yapıldı. 
     Görüşme sonrası gazetecilerin sorularını yanıtlayan Murat Akyıldız, dostça bir maç olmasını temenni ettiklerini, kendi taraftarlarının en geç pazar günü sabah saat 11.00'de BJK İnönü Stadı'nın yanına gelmelerini ve buradan toplu halde Kadıköy'e gidileceğini söyledi. Akyıldız, hiçbir Beşiktaş taraftarının maça bireysel olarak gelmemesini ve kesinlikle meşale getirilmemesini istedi. 
     Nihat Özpolat da, Fenerbahçe taraftarlarından aynı istekte bulunarak, her iki takıma derbide başarılar diledi. 
     Daha sonra tokalaşarak başarı dileyen tribün liderleri, emniyetten ayrıldı. 
     
</TEXT>
</DOC>
