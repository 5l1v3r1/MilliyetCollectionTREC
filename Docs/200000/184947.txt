<DOC>
<DOCNO> 184947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/yazar/okur.html </URL>
<DATE> 2003/09/27/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
TÜSİAD Irak'a gitme kararı aldı 
</HEADLINE>
<TEXT>

   
   Türkiye Ekonomik ve Sosyal Etütler Vakfı TESEV , iki önemli raporun hazırlığı içinde. Raporu hazırlama kararı alan birim TESEV Dış İlişkiler Komisyonu. Bu komisyonun başkanı İshak Alaton. 
   Komisyonda kimler var Yalım Eralp, Özdem Sanberk, İlter Türkmen. Üç komisyon üyesi de emekli büyükelçi. Türkmen aynı zamanda eski bakan. Tabii komisyonda başkan Can Paker de yerini alıyor. 
   
   TESEV'den Kürt raporu 
   Peki komisyonun hazırlamak istediği raporlar ne 
   İlki Kuzey Irak ve Kuzey Iraklı Kürtler. Aynı zamanda Türkiye'deki Kürtler. TESEV cephesinden olay, "Kürtlerle barışmak istiyoruz" diye geliyor. 
   İkinci rapor ise Kıbrıs ve AB. TESEV bu çalışmaları yaparken bir başka önemli gelişme daha yaşanıyor. 
   
   2023 vizyonu 
   ARGE Yönetim, aralık ayında önemli bir beyin fırtınasına hazırlık yapıyor. Projenin adı Türkiye'nin 20 yıl sonraki vizyonu. 
   Projeyi Yılmaz Argüden ve Nuri Çolakoğlu hazırlıyor. Her yıl tekrarlanacak. Hükümetten, siyaset dünyasından, bilim adamlarından, iş dünyasından, akademisyenlerden, medyaya kadar geniş bir kesimin bu platform içinde yer alması planlanıyor. Ayrıca 8 ile 10 arasında dünya çapında stratejist de yurtdışından davet edilecek. Türkiye'nin 20 yıl sonra ne durumda olabileceği 5 ile 6 farklı senaryo ile tartışılacak. 
   Peki, biz bu iki gelişmeyi niye yazdık 
   Çok basit. Geçen hafta sonu TÜSİAD Başkanı Tuncay Özilhan'ın "Irak'a asker gönderilmesin" açıklaması. Kimileri, "TÜSİAD içinde AB yolculuğunu savunanların çıkışı" diye konuyu tartıştı. Kimileri, "ekonomik programı uygulayan hükümete destek olma" biçiminde yorum yaptı. 
   TÜSİAD üyeleri ise konuyu için için tartıştı. Bir bölümü sessiz sedasız üç aydan bu yana davetlerde bir araya gelip, "asker gönderme gelecekte Türkiye'deki istikrarı bozar" konuşmalarının TÜSİAD Başkanı'na böyle bir çıkış yaptırdığını söyledi. Ve isimlerinin açıklanmaması kaydıyla "Biz, Irak'a insanİ yardım, eğitim, sağlık gibi konulara odaklanmalıyız" dediler. 
   
   Yolculuk Bağdat'a 
   Bu konuşmalar bir yana, biz, TÜSİAD içindeki gelişmelere odaklandık. Salı akşamı Divan Oteli'nde TOBB Başkanı Rıfat Hisarcıklıoğlu ile TÜSİAD Başkanı Tuncay Özilhan küçük bir grupla bir araya geldi. Ve ertesi gün TÜSİAD önemli bir karar aldı. 
   TÜSİAD, önümüzdeki ay içinde Irak'a çıkarma yapacak. Adres Bağdat ama tarih henüz belli değil. Çünkü önümüzdeki günlerde ABD'nin Türkiye Büyükelçisi Edelman ziyaret edilecek ve bu ziyaretle birlikte tarih belirlenecek. 
   
   Yabancıları bekliyor 
   Ziyaretin nedeni Irak Maliye Bakanı'nın IMF ve Dünya Bankası'nın genel kurul toplantılarında yaptığı açıklama. Petrol ve enerji dışında Irak'taki tüm kamu kuruluşlarının yabancı yatırımcı beklemesi. İşte Irak'ta sayısı 2 bini bulan sanayi tesisleri. 
   Örneğin Şişe Cam'ın Irak'taki cam tesislerine talip olması gibi. 
   
      
   
</TEXT>
</DOC>
