<DOC>
<DOCNO> 174586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/guncel/gun02.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyunun adı 'Korsan Avı' 
</HEADLINE>
<TEXT>

   Sivil trafik ekipleri, sayıları 10 bini bulan korsan taksicileri yakalayabilmek için her yolu deniyor. Bazen doktor bazen de tamirci kılığına bürünen polisler, 6 ayda 1511 korsan taksiciyi ele geçirdi 
      ELVAN EZBER İstanbul 

   
   Sivil trafik ekipleri, sayılarının 10 bine ulaştığı tahmin edilen korsan taksicileri yakalamak için adeta film çeviriyor. Ekipler, senaryo gereği doktor, hostes, tamirci, bazen de engelli gibi hareket ediyor. Rol iyi oynanınca korsan kaçamıyor. Bu yöntemle altı ayda 1511 korsan çalışan araç yakalandı. İstanbul Trafik Denetleme Şube Müdürlüğü'nde 60 kişiden oluşan sivil ekibin şefi, "korsan avı"nda taksicileri yakalayacak sivil memurlara oynayacakları rolü anlatıyor. Polis, 3-4 saatlik provadan sonra, sokakta doktor, tamirci, hasta, hostes ya da görme engelli biri gibi davranarak, korsan taksilerin müşterisi oluyor. Bu yöntemle yılın ilk altı ayında 1050 otomobil, 370 minibüs ve 90 kamyonet yakalandı. 
   Operasyonun en zor kısmının rol yapmak olduğunu söyleyen bir polis memuru, yapılacak bir hatanın oyunu bitirebildiğini belirterek, şöyle konuştu "Bizim onları takip ettiğimiz gibi, korsan taksiciler de bizi takip ediyor. Semte yabancı olduğumuzu fark ettirmemek için operasyon öncesi, muhtardan sokak ve apartman isimlerine kadar her şeyi ezberliyoruz. Görevimiz gereği taksicilerin yüzümüzü unutması için üç ayda bir semt değiştiriyoruz." 
   
   CEZALAR CAYDIRICI DEĞİL 
   Yarı fiyatına yolcu taşıdıkları için tercih edilen korsan taksiler, sürekli farklı yöntemler geliştiyor. Durak kurup abone sistemi bile uygulayan korsan taksiler, el ilanlarını semt sakinlerine dağıtarak, tanıtımlarını yapıyor. Müşterilerini abone yaparak taşımaları, polisin işini de zorlaştırıyor. 
   Korsan taksicilik suçundan ilk kez yakalanan araca 15, ikincisinde 30, üç ve daha çok kez yakalandığında ise 60 gün trafikten men ve 280 milyon lira para cezası uygulanıyor. 
   
   
</TEXT>
</DOC>
