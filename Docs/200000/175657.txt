<DOC>
<DOCNO> 175657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sondun02.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Küba, beyzbolda ABD'yi devirdi... 
</HEADLINE>
<TEXT>

     Küba ulusal takımı, Pan Amerikan Oyunları beyzbol maçında ABD'yi 3-2 yenerek Devlet Başkanı Fidel Castro'ya 77. yaş günü armağanı verdi. 
     Dominik Cumhuriyeti'ndeki oyunlarda Küba beyzbolda 9. altın madalyasını kazanırken, Küba'nın sosyalist devrim lideri Castro da, başkent Havana'da Karl Marx Tiyatrosu'nda tıp fakültesinden yeni mezun 4 bin öğrenciyle bir araya geldi. 
     44 yıldır iktidarda olan, dünyanın en uzun süre makamda kalan hükümet ve Devlet Başkanı Castro, yeni mezun hekimlere, ''İngiltere gibi zengin ülkelere göre, ülkemizde her yurttaşa 5 kat daha fazla doktor düşüyor'' diye hatırlattı. 
     Doğum günlerine özel önem atfetmeyen Castro, sağlık alanında sosyalizmin başarılarını anlattı. 
     Çin, Vietnam, Laos ve Kuzey Kore ile birlikte resmi olarak dünyada 5 komünist devletten biri olan Küba'nın Devlet Başkanı Castro, Kuzey Kore lideri Kim Jong-il'den de kutlama mesajı aldı. 
     Castro, ülkenin, ''ABD'nin 40 yıldır süren ticari engelleri ve ambargo mengenelerinin dibinde, SSCB'nin yıkılmasına rağmen büyük başarıyla hayatta kaldığını'' söyledi. 
     Havana'da binlerce kişi, Pan Amerikan Oyunları ve Castro'nun doğum gününü meydanda kurulu dev ekrandan da izledi. 
     
</TEXT>
</DOC>
