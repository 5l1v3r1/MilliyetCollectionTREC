<DOC>
<DOCNO> 187229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sondun16.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Terminatör'ün zaferi... Oyların yarısından fazlası sayıldı... 
</HEADLINE>
<TEXT>

     California valiliği seçimlerinde oyların yarısından fazlasının sayıldığı ve Avusturya kökenli Amerikalı sinema oyuncusu Arnold Schwarzenegger'in 2 milyondan fazla oy alarak yüzde 48.8 ile önde bulunduğu bildirildi. 
     Eyalet İçişleri Bakanlığı'ndan yapılan açıklamada, seçimleri kaybeden Demokrat vali Gray Davis'in görevden alınması yönündeki oyların da yüzde 55 civarında olduğu kaydedildi. 
     Açıklamada, Demokrat vali yardımcısı Cruz Bustamante'nin 1.3 milyon oy alarak yüzde 31.8 ile ikinci sırada, muhafazakar Cumhuriyetçi Tom McClintock'un yüzde 13.1 ile üçüncü sırada geldiği, Yeşillerin adayı Peter Camejo'nun ise yüzde 2.6 oranında oy aldığı belirtildi. 
     Bu arada, ABD'de çıkardığı dergi ve çektiği filmlerle ''porno kralı'' olarak nitelendirilen Larry Flynt'in seçimlerde 8 bin oy alarak ilk 10 arasına girdiği, porno yıldızı Mary Carey'in de aldığı 5 binden fazla oy ile onuncu sırada bulunduğu açıklandı. 
     Valilik seçimlerine toplam 135 aday katıldı. 
     
</TEXT>
</DOC>
