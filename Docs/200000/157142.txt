<DOC>
<DOCNO> 157142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sontur09.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kandilli Rasathanesi'nde İstanbullulara "Yota" eğitimi... 
</HEADLINE>
<TEXT>

     Boğaziçi Üniversitesi BÜ Kandilli Rasathanesi Deprem Araştırma Enstitüsü, Afete Hazırlık Eğitim Projesi kapsamında geliştirdiği yeni eğitim programı olan Yapısal Olmayan Tehlikelerin Azaltılması YOTA eğitimini başlattı. Rasathanede düzenlenen toplantıda konuşan BÜ Kandilli Rasathanesi ve Deprem Araştırma Enstitüsü Müdürü Prof. Dr. Gülay Barbarosoğlu, Prof. Dr. Ahmet Mete Işıkara'nın önderlik ettiği misyonu devam ettirdiklerini ifade ederek, bu çerçevede YOTA eğitimini bugün başlattıklarını söyledi. 
     YOTA'nın, Afete Hazırlık Eğitim projesinin bir alt projesi olduğunu ve deprem mühendisliği anabilim dalındaki bilimadamlarının 8-9 ay süren çalışmalarıyla hazırlandığını kaydeden Prof. Dr. Barbarosoğlu, ''Projenin fikir babası ve yürütücüsü Sayın Işıkara'dır. Bu konudaki çalışmaların hepsini ondan öğrendik. Sayın Işıkara, hayatını deprem konusunda eğitime adamıştır'' dedi. 
     Prof. Dr. Barbarosoğlu, Prof. Dr. Özal Yüzügüllü'nün danışmanlığını yaptığı projenin, Türkiye Kızılay Derneği ve Amerikan Kızılhaçı'nca da desteklendiğini kaydetti. 
     
     IŞIKARA'NIN KONUŞMASI 
     BÜ Rektörü Danışmanı Prof. Dr. Ahmet Mete Işıkara da başta deprem olmak üzere afete hazırlanmanın, korunma kültürünün topluma yerleştirilmesiyle mümkün olabileceğini söyledi. 
     Korunma kültürünün başında önce güvenli yapının, sonra da yapısal olmayan hasarların azaltılması konusunun geldiğini vurgulayan Prof. Dr. Işıkara, şöyle devam etti 
     ''Gölcük depreminde yaralanan 50 bin vatandaşın 20 bininden fazlası yapısal olmayan hasarlar nedeniyle yaralandı. Bugün alacağınız eğitim, bu nedenle çok önemlidir. Okul, ev, işyeri ve hastaneler yapısal olmayan hasarlar konusunda güvence altına alınmalıdır. Projeyi bıraktığım yerden destekleyen ve sürdüren Prof. Dr. Barbarosoğlu'na teşekkür ederim. 
     Afete hazırlanmada Zorunlu Deprem Sigortası da çok önemlidir. 2000 yılında İstanbul'da yaptığımız bir kamuoyu yoklamasına göre deprem öncesinde, sırasında ve sonrasında ne yapacağını bilenlerin oranı yüzde 29 çıktı. Aynı yıl deprem sigortası yapanların oranı da yüzde 28 idi. Yani deprem sigortası yaptıranlar ile deprem bilinci örtüşüyor. Şu anda İstanbul'da Zorunlu Deprem Sigortası'nı yaptıranların oranı yüzde 40. Yani her 100 kişiden 40'ı ne yapacağını biliyor, kalan 60 kişi ise bunu bilmiyor. Türkiye'de ise Zorunlu Deprem Sigortası yaptıranların oranı yüzde 14. Yani Türkiye'de her 100 kişiden 86'sı, deprem öncesi, sırası ve sonrasında ne yapacağını bilmiyor. Eğitmenlerimiz sayesinde yapısal olmayan hasarların azaltılması konusunda bilinç düzeyini yüzde 100'e çekmemiz lazım. YOTA eğitimin sadece İstanbul'la sınırlı kalmaması ve tüm Türkiye'de yaygınlaştırılması gerekiyor.'' 
     
     YOTA EĞİTİMİ 
     Konuşmaların ardından eğitmenler Bilgen Sungay ve Ömer Çalışkan tarafından gönüllülere YOTA eğitimi verildi. 
     Sungay, yapısal olmayan tehlikelerin ciddiye alınması gerektiğine dikkati çekti. İzmit Depremi'nde yaralanmaların yüzde 50'sinin, ölümlerin ise yüzde 3'ünün yapısal olmayan hasarlardan kaynaklandığına işaret eden Sungay, ev, okul, işyeri ve hastanelerde yapısal olmayan tehlikelerin azaltılması konusundaki önlemlerin bir an önce alınması gerektiğini vurguladı. 
     Çok sağlam binaların bile depremlerde sallanacağını ve önlem alınmadığı takdirde yapısal olmayan tehlikelerin yaralanma, can kaybı gibi tehlikelere neden olabileceğini kaydeden Sungay, herkesin evinde, işyerinde ve okulda ''deprem tehlike avı''na çıkarak, alınacak önlemleri gözden geçirmelerini istedi. 
     Ömer Çalışkan ise elektronik, hafif ve beyaz eşyalar ile mobilyaların deprem anında kayma ya da devrilmeleri tehlikelerine karşı neler yapılabileceği konusunda bilgi verdi. Çalışkan, hafif ve ağır eşyaların sabitlenmeleri konusunda eğitime katılanlara uygulamalı örnekler gösterdi. 
     
</TEXT>
</DOC>
