<DOC>
<DOCNO> 168854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/ekonomi/eko10.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Intesa'nın gönlü h l Garanti'de 
</HEADLINE>
<TEXT>

Banca Intesa Türkiye Temsilcisi Mehmet Buçukoğlu, Güney Amerika'da kriz içindeki bazı ülkelerden çıkma kararı aldıklarını belirterek, ardından Türkiye'ye konsantre olmayı düşündüklerini açıkladı 
     Banca Intesa SPA Türkiye Temsilcisi Mehmet Buçukoğlu, Intesa'nın Güney Amerika'da kriz içindeki bazı ülkelerde mevcut yatırımları satma ve buralardan çıkma kararı bulunduğunu, bunların sonuçlanmasının ardından Türkiye'ye konsantre olmayı tasarladığını bildirdi. 
     Buçukoğlu, Türkiye'de ortaklığın, 11 Eylül terör saldırıları nedeniyle askıya alınan ortaklık görüşmeleri sırasında fiyatta bile anlaşılan Garanti Bankası ile sona bağlanmasının diğer bankalardan daha kolay olduğunu söyledi. 
     
     'Garanti dosyası kapanmadı' 
     Buçukoğlu, İtalya - Türkiye 2003 Yatırım Forumu'nda Türkiye'de yatırım planlayan 2 İtalyan bankası arasında adlarının geçtiğine işaret ederek, şu anda bu yönde resmi bir gelişmenin olmadığını belirtti. Buçukoğlu, Intesa'nın Garanti Bankası ile 2001'de ilgilendiğini ve 13 Eylül 2001'de anlaşma imzalanmak üzere el sıkışıldığını anımsatarak, "Ancak, 11 Eylül sonrası çıkan kaotik durum nedeniyle bu ertelendi, buzdolabına kondu. Hatta ben derin dondurucuya kondu diye tanımlıyorum. Buzdolabına konma kararı Garanti ve Türkiye ile ilgili olumsuzluklar nedeniyle alınmış bir karar olmadığına göre bu zaten dosyası kapanmış bir karar değildi'' dedi. 
     
     Gözleri Türkiye'de 
     Buçukoğlu, kararın derin dondurucudan tekrar dışarıya çıkarılmasının Intesa'nın Güney Amerika'daki mevcudiyetiyle ilgili olduğunu belirtti. 
     Buçukoğlu, Güney Amerika'da kriz içindeki bazı ülkelerde mevcut yatırımları satma ve buralardan çıkma kararları bulunduğunu, bunların sonuçlanmasının ardından Türkiye'ye konsantre olmayı tasarladıklarını söyledi. Buçukoğlu, "Türkiye'ye ilişkin düşünmek söz konusu olabilir'' dedi. 
     
Intesa, Garanti ile anlaşmıştı      Buçukoğlu şunları söyledi "Intesa, Garanti'yi çok iyi tanıyor. Biz Garanti ile kavgalı, kırgın değiliz. 13 Eylül'deki ayrılık son derece dostane oldu. İki taraf da birbirine hak verdi. Ondan sonraki iş ilişkileri hiç soğumadı, artarak devam etti. Dolayısıyla Türkiye'de ortaklığın Garanti Bankası ile sona bağlanması diğer bankalardan daha kolay ama bugün bilinmeyen, tanınmayan bir bankayla herhalde üç ay geçmeden hiçkimseye birşey söyleyemezsiniz. Intesa fiyatta bile Garanti ile anlaşmıştı." 
     

</TEXT>
</DOC>
