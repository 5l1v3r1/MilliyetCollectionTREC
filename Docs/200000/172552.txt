<DOC>
<DOCNO> 172552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/soneko18.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Uzanlar 7 Ağustos'a kadar para ödemezse teminat yanar 
</HEADLINE>
<TEXT>

     Maliye Bakanı Unakıtan, Petkim ile ilgili bundan sonraki süreci değerlendirmesinin istenmesi üzerine, şunları söyledi 
     ''Petkim'de alıcı firmaya bir süre verilmişti. Bu arada o süreç işliyor. Tahmin ediyorum 7 Ağustos'ta bu bitecek. Eğer parası ödenmezse, gelip sözleşme yapmazlarsa, maalesef teminatları yanacak ve bundan sonra acil olarak tekrar ihaleye çıkacağız. 'İkinciye verilir mi ' diye bir soru olabilir. Ama vermiyoruz. Buradaki rakam çok fazla. Dolayısıyla, yeniden ihaleye çıkmak mecburiyetindeyiz. Ama bu süreç çok hızlı olacak.'' Unakıtan, ''IMF İcra Direktörleri Kurulu'nun ayın 4'ü veya 14'ünden sonra toplanması öngörülüyor. Size ulaşan bilgilere göre 14'ünden önce toplanması mümkün mü '' sorusuna, ''Tahmin ediyorum, ondan evvel toplanacak. Ali Babacan'dan aldığım malumata göre, toplantı galiba bu hafta'' karşılığını verdi. 
     
     IMF... 

     Unakıtan, Devlet Bakanı Ali Babacan'dan aldığı bilgiye göre, IMF İcra Direktörleri Kurulu'nun bu hafta toplanabileceğini belirtti. 
     Unakıtan, Sağlık Bakanlığı'nda düzenlenen ''İlaç Sektörünün Sorunları ve Çözüm Önerileri'' konulu toplantıdan ayrılırken, gazetecilerin sorularını yanıtladı. 
     Bir gazetecinin, ''Hükümetin 2003-2004 yılı faiz dışı fazla hedefini tutturamayacağı yönünde, kredi derecelendirme kuruluşu Standard Poor's'un bir açıklaması vardı. Maliye Bakanı olarak bu açıklamayı nasıl değerlendiriyorsunuz'' sorusunu, ''Biz de 'tutturacağız' diyoruz'' diye yanıtladı. 
     ''Onların gerekçelerini göz önünde bulunduracak mısınız '' sorusu üzerine de Unakıtan, şunları söyledi 
     ''Onların gerekçelerini ben henüz görmedim. Ama biz tutturmak için her türlü gayreti gösteriyoruz, her türlü tedbiri alıyoruz. Bugün gördünüz, motorlu taşıt vergileri ile ilgili kanun tasarımız da TBMM Genel Kurulu'nda kabul edildi ve Sayın Cumhurbaşkanımız'ın onayına gitti. Dolayısıyla, bizim herhangi bir şüphemiz yok. Tutturmak için her türlü gayreti yapıyoruz. Tutturmak niyetindeyiz.'' 
     
     TASARRUF PAKETİ 

     Unakıtan, bu yıl için planlanan 2.3 katrilyon liralık tasarruf tedbiri paketinin tamamen gerçekleştirilip gerçekleştirilmediğine ilişkin bir soruyu yanıtlarken, ''Daha önce Başbakanımız Recep Tayyip Erdoğan'ın başkanlığında yapmış olduğumuz bir toplantıda gerçekleştirildi'' dedi. 
     Ek vergilerde kapsamın genişletildiğinin hatırlatılması ve ne kadar gelir beklendiğinin sorulması üzerine Unakıtan, ''Anayasa Mahkemesi'nin vermiş olduğu eşitlik ilkesine aykırılık gerekçesine uygun olarak tasarıyı yeniden hazırladık. O şekilde genel kurulda kabul edildi. İlave çok fazla bir şey değildir. İlave bir şeyler gelir tekrar'' diye konuştu. 
     ''Körfez ülkelerini dolaştınız ama Arap sermayesi ile ilgili herhangi bir hareket olmadığı görülüyor'' diyen bir gazeteciye de Unakıtan, bu konuyla ilgili çalışmaların Hazine'de devam ettiği karşılığını verdi. 
     
</TEXT>
</DOC>
