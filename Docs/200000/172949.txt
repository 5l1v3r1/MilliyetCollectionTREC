<DOC>
<DOCNO> 172949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/yazar/sazak.html </URL>
<DATE> 2003/08/01/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
CHP, merkez, çevre 
</HEADLINE>
<TEXT>

   
   Meclis'in 9 aylık yasama dönemi sonunda CHP, 3 Kasım seçimlerinde 'iktidar'ı kaptırdığı AKP karşısında 'muhalefet'te de yarışı kaybetmiş gözüküyor. CHP toplumsal beklentileri karşılayacak siyaseti bir türlü üretemiyor. 
   AKP - CHP yarışında 'sol'u geri bıraktıran kuramsal gerçeğe 3 Kasım öncesinden bu yana ısrarla dikkat çekiyoruz 
   Tayyip Erdoğan liderliğindeki AKP, kurulduğu andan itibaren solun boşalttığı alana yerleşti. Avrupa'daki benzerlerinin aksine CHP 'sistem'e yakın durarak, 'statüko'nun temsilcisi olurken AKP, değişimin, AB'ye giden yolda reformların savunucusu durumuna geldi. 
   Merkez - çevre diye açıklanan sosyolojik tahlilde CHP'yi 'devletçi', AKP'yi 'halkçı' çizgide görüyoruz. 
   Oysa CHP'nin, 1970'lerde Ecevit'le sola açılırken seslendirdiği 'düzen değişikliği', halktan yana bir duruştu. Meydan okumaydı. 
   CHP'nin o zaman yüzde 40'ları aşan oyu bugün yüzde 20'yi bulmuyor 
   Kemal Derviş'le söyleşimizde 'merkez - çevre' bağlamında CHP'ye yöneltilen eleştiriler üzerinde durduk. 
   Derviş'in değerlendirmesi şöyle 
   "Türkiye'de merkez kelimesi iki anlamda kullanılıyor. İdeolojik olarak ne sağda ne solda olanlar... Ilımlı bir yer. Bir de aydınlar ve sosyologlar tarafından yapılan merkez çevre analizi var. İşte bu iki merkez, bazen birbirine karıştırılıyor. 
   Merkez, yani devlet Devlet bürokrasisi, Silahlı Kuvvetler, sermaye çevreleri, aydınların bir bölümü merkezi tanımlıyor. Çevre ise devlet merkezinden uzak, taşra varoşlar, Anadolu sermayesi. 
   CHP'nin merkezle ilişkilendirilmesi tarihi kimliğinden geliyor Atatürk'ün partisi... Ulus devleti kuran parti CHP, Cumhuriyet kurulurken Silahlı Kuvvetler'in öncü işlevini Türkiye'de hiç kimse inkar edemez. 
   Ulus devletçi merkeze karşı ilk gelişme Demokrat Parti zamanında oluyor. İkinci Dünya Savaşı sonrasında Türkiye yavaş yavaş 1930'ların merkez - çevre modelinden Avrupa türü karma ekonomi toplumuna geçince merkez sağ ve sol arasındaki yarış başlıyor. 1950'de çevre iktidar oluyor. 
   1970'lerde Ecevit'in önderliğinde sosyal demokrat hareket gelişiyor. CHP tarihsel kimliğini, parti geleneğini sahiplenirken aynı zamanda emekçilerin, yoksulların, sermaye ve kapitalist ekonomiden yeterince pay alamayanların partisi oldu. Yüzünü halka döndü. 
   1970'lerde oluşmaya başlayan sentezin bence devam etmesi gerekiyor. CHP sol bir partidir. Bazı aydınlarımız diyor ki, ya Atatürkçü merkez, ya çağdaş sosyal demokrasi. Ya o, ya o .. İkisinin sentezi mümkün. Hem Atatürkçüyüz, hem de çağdaş sosyal demokrat." 
   Derviş, CHP'nin kendisini yenileyerek Avrupa'daki sol partiler gibi iktidara gelebileceğine inanıyor. 
   CHP'de eksik olan 'halkın kendisidir.' 
   Derviş Türkiye'yi biraz daha tanısa bu gerçeği görecek 
   
      
   
</TEXT>
</DOC>
