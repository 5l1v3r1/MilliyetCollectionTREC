<DOC>
<DOCNO> 160857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sontur19.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'nın "kavşak kaza haritası..." 
</HEADLINE>
<TEXT>

     Ankara Büyükşehir Belediyesi Trafik Şube Müdürlüğü'nün ''kavşak kaza haritası'' verilerine göre, başkentin trafik yükünü çeken 60 kavşakta, geçen yıl toplam 6 bin 139 kaza meydana geldi. 
     8 yıldır sürdürülen ''kavşak kaza haritası'' çalışmasında, Ankara Emniyet Müdürlüğü Trafik Denetleme Şube Müdürlüğü'nden alınan bilgiler, bilgisayarda değerlendirilerek harita üzerinde niteliklerine göre sınıflandırıldı. 
     Haritada, resmi kayıtlara göre 2002 yılında meydana gelen yaralamalı, ölümlü ve maddi hasarlı olmak üzere toplam 6 bin 139 trafik kazasının, hangi araçlarla, nasıl meydana geldiği yer alıyor. 
     Verilere göre, kazalar sırasıyla arkadan çarpma, kesişme, sola dönüş, sabit cisme çarpma, yayaya çarpma, karşı karşıya çarpışma, araçtan düşme ve devrilme biçiminde yaşandı. Söz konusu kazalar sonucunda geçen yılın ilk yarısında 2 kişi yaşamını kaybederken, 236 kişi de yaralandı. 
     Geçen yılın ilk 6 ayındaki verilerin dökümü, kazaların yaklaşık yüzde 32'sinin şehir trafiğinin yoğunlaştığı 10 kavşakta gerçekleştiğini ortaya koydu. 
     Bu kavşaklar Kızılay, Kavaklıdere, Genelkurmay, Anatamir, Aydınlıkevler, Konya Yolu-Çiftlik, Akşemsettin, Dikimevi, Kurtuluş ve Akay olarak sıralanıyor. 
     Kazalar, meydana gelişlerine göre, haritada çeşitli renk ve sembollerle ifade ediliyor. Buna göre, haritadaki ''kırmızı'' renk arkadan çarpmaları, ''turuncu'' renk çarpışmayı, ''pembe'' renk sola dönüş halinde çarpmayı, ''yeşil'' renk ise duran araca çarpmaları göstermek için kullanılıyor. ''Mavi daire'' işaretiyle yayaya çarpma, ''mavi kare'' ile maddi hasarlı kaza, ''mavi üçgen'' ile ölümle sonuçlanan kaza simgeleniyor. 
     Trafik Şube Müdürü Dr. Adnan Aslan, Ankara'da 350 sinyalli kavşak bulunduğunu ve haritanın oluşumunda en yoğun 60 kavşağın verilerinin dikkate alındığını ifade etti. 
     Dr. Adnan Aslan, amaçlarının, hazırlanan haritayla kaza nedenlerinin daha rahat görülebilmesini sağlayarak, güvenli trafik oluşumuna katkıda bulunmak olduğunu belirtti. 
     Akay kavşağında daha önce kaza riskinin oldukça yüksek olduğunu, yapılan altgeçitler ve yeni düzenlemeler sonrasında trafik kazalarında gözle görünür bir azalma yaşandığını bildiren Aslan, yapımına başlanan yeni köprülü kavşak ve altgeçitler tamamlandığında, başkentteki kazalarda önemli bir azalma görülmesinin beklendiğini kaydetti. 
     
</TEXT>
</DOC>
