<DOC>
<DOCNO> 171419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/soneko36.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında bugün... Borsa ve döviz yükseldi 
</HEADLINE>
<TEXT>

     Borsa'da işlem gören hisse senetleri bugün ortalama yüzde 0.11 değer kazandı. 
     İstanbul Menkul Kıymetler Borsası İMKB Ulusal 100 endeksi, 1. seansta 84.99 puan kayıpla 10,378.83 puandan kapandı. 2. seansta 96.33 puan artan endeks, günü 10,475.16 puandan tamamladı. 
     Endeksin günlük artışı 11.34 puan olarak hesaplandı. Hisse senetleri piyasasında günlük işlem hacmi 241 trilyon 308 milyar 637 milyon lira oldu. 
     Borsa uzmanları, Dışişleri Bakanı Abdullah Gül'ün ABD ziyaretinin sonucunu bekleyen piyasanın 10,300-10,500 bandında hareket ettiğini belirterek, Borsada daha çok kağıt bazında işlemler olduğunu, endeksin gelecek açıklamaları bu seviyelerde bekleyecek gibi göründüğünü savunuyorlar. 
     Gün sonu itibariyle 10,400 puanın üzerinde kalınmasını, son derece olumlu bir gelişme olarak değerlendiren uzmanlar, yarın için borsanın yükseliş yönünde hareket etme ihtimali bulunduğunu, bu çıkışın 10,680-10,700 seviyelerine kadar olabileceğini kaydediyorlar. 
     
     DÖVİZ 
     Merkez Bankası doların bugünkü efektif kurunu alışta 1 milyon 418 bin 640 lira, satışta ise 1 milyon 428 bin 621 lira olarak açıkladı. 
     Böylece dolar, Merkez Bankası'nın dünkü kurlarına göre, alışta 25 bin 168 lira, satışta ise 25 bin 345 lira yükseldi. 
     Serbest piyasada dün 1 milyon 405 bin liradan kapanan dolar, 1 milyon 416 bin liradan, 1 milyon 603 bin liradan kapanan Euro 1 milyon 625 bin liradan açıldı. 
     Piyasa kapanışında doların satış fiyatı 1 milyon 424 bin liraya, Euro'nun satış fiyatı 1 milyon 630 bin liraya çıktı. 
     
     TAHVİL VE BONO PİYASASI 
     İMKB Tahvil ve Bono Piyasası Kesin Alım Satım Pazarı'nda işlem gören, gösterge niteliğindeki 18 Ağustos 2004 vadeli bugün valörlü tahvilin bileşik getirisi 0.77 puan yükseldi. 
     Bu kağıdın aynı gün valörlü işlemlerinin basit getirisi yüzde 49.75, bileşik getirisi yüzde 49.00'dan kapandı. 
     İMKB Tahvil ve Bono Piyasası Repo Pazarı'nda, gecelik faiz de ortalama yüzde 34.99 olarak belirlendi. 
     
</TEXT>
</DOC>
