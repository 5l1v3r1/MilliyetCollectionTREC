<DOC>
<DOCNO> 172963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sondun11.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
"ABD, Saddam'ı Irak'ta özel mahkemede yargılamak istiyor" 
</HEADLINE>
<TEXT>

     ABD'nin, sağ ele geçirilmesi halinde devrik Irak lideri Saddam Hüseyin'in Irak'ta kurulacak özel mahkemede yargılanmasını istediği bildirildi. 
     New York Times gazetesine demeç veren bir Amerikalı yetkili, Saddam'ın özel mahkemede insanlık suçu işlemekten yargılanmasından yana olduklarını söyledi. 
     Kimliğini belirtmeyen Dışişleri Bakanlığı yetkilisi, Saddam'ı yargılamak için uluslararası mahkeme kurulmasına sıcak bakmadıklarını, ancak Iraklı yargıçların isterlerse üçüncü ülkelerden yardım alabileceklerini kaydetti. 
     Yetkili, ''İstiyoruz ki, Saddam Irak'ta Iraklılarca yargılansın. Bu hakkın Iraklılara verilmesini önemsiyoruz'' dedi. 
     Amerikan ordusu, Irak'ta Saddam'ın izini sürüyor. Yetkililer, 10 gün kadar önce oğulları Uday ve Kusay öldürülen Saddam'ın yakalanması konusunda kendilerinden emin konuşuyorlar. 
     
</TEXT>
</DOC>
