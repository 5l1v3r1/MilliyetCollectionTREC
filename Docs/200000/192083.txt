<DOC>
<DOCNO> 192083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sontur24.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekor uzunlukta Türk bayrağı İstanbul sokaklarında 
</HEADLINE>
<TEXT>

     Şişli Belediyesi'nce diktirilen 3 bin 800 metre uzunluğunda ve 4.5 metre enindeki dev Türk Bayrağı, Cumhuriyet Bayramı'nın 80. yıldönümü kutlama etkinlikleri çerçevesinde, binlerce vatandaşın elleri üzerinde Mecidiyeköy ile Taksim arasında dalgalandı. 
     Dünyanın en büyük bayrağı olduğu bildirilen dev Türk Bayrağı, Mecidiyeköy Meydanı'nda, İstanbul Valisi Muammer Güler, 1. Ordu Komutanı Orgeneral Yaşar Büyükanıt ve Şişli Belediye Başkanı Mustafa Sarıgül tarafından yola çıkarıldı. 
     Yaklaşık 2 saat süren ve öğrenciler ile sivil toplum kuruluşları temsilcilerinin de aralarında bulunduğu binlerce İstanbullunun katıldığı yürüyüşte, 10. Yıl Marşı çalındı. 
     Yürüyüş, Taksim Cumhuriyet Anıtı önünde, ''Cumhuriyeti ve demokrasiyi seviyorum'' mesajıyla son buldu. 
     Daha sonra Şişli Belediye Başkanı Mustafa Sarıgül, Cumhuriyet Anıtı'na çelenk bıraktı. 
     Yürüyüşün ardından dev Türk Bayrağı, tekrar elden ele rulo yapılarak geri götürüldü. 
     Büyük gizlilik içinde 24 ay süren aralıksız bir çalışma sonucu hazırlanan ve sadece dokuması 8 ay süren bayrağın, yaklaşık 300 milyar liraya malolduğu belirtildi. 
     Dev Türk Bayrağı'nın, ''dünyanın en büyük ulusal bayrağı'' olarak Dünya Rekorlar Kitabı'na alınması için girişimde bulunulacağı bildirildi. 
     
</TEXT>
</DOC>
