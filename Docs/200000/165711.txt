<DOC>
<DOCNO> 165711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/dunya/dun05.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'taki direnişin örgütü sahnede 
</HEADLINE>
<TEXT>

     DIŞ HABERLER SERVİSİ 

     Irak'ın başkenti Bağdat'ta dün bir ABD devriyesine düzenlenen saldırı sonucu bir Amerikan askeri daha ölürken, Amerikan askerlerine yönelik son saldırıları "Muzaffer Mücahitler Tarikatı" isimli daha önce adı duyulmamış bir örgüt üstlendi. 
     Merkezi Katar'da bulunan El Cezire Televizyonu, örgütün kuruluşa gönderdiği ve saldırıların üstlenildiği açıklamanın yer aldığı video kasette, Iraklılara, Amerikan askerlerinin konuşlandığı bölgelerden uzak durmaları uyarısında bulunulduğunu bildirdi. Bağdat yakınlarında Amerikan askeri araçlarına düzenlendiği iddia edilen bir saldırının görüntülerini içeren video kasedi yayımlayan El Cezire Televizyonu'nun haberinde, saldırıyı, Muzaffer Mücahitler Tarikatı'na bağlı Şehit Hattab Tugayı Örgütü'nün üstlendiği belirtildi. Video kasette, saldırının yeri ve zamanına ilişkin bilgi verilmezken, örgüt, "gelecekte Amerikan askerlerine yönelik saldırıları sürdürecekleri" sözünü verdi. 
     
     2 ABD askeri öldürüldü 
     Dün Bağdat'ın dış kesimlerinde Amerikan askerlerine karşı düzenlenen iki ayrı saldırıda 2 asker öldü, 9 asker de yaralandı. Irak'ta 1 Mayıs'tan bu yana öldürülen Amerikan askerlerinin sayısı böylece 56'ya yükseldi. 
     

</TEXT>
</DOC>
