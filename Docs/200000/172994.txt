<DOC>
<DOCNO> 172994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/soneko13.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan 5. gözden geçirme bugün bitebilir... 
</HEADLINE>
<TEXT>

     Devlet Bakanı Ali Babacan, Meclis'te yasalaşması gereken başta sosyal güvenlik olmak üzere bazı konuların tahminlerden biraz daha fazla vakit aldığını belirterek, ''1,5 aylık bir gecikmeyle 5. gözden geçirmeyle ilgili bütün koşullar yerine getirilmiş oldu. Bugün IMF İcra Direktörleri Kurulu'nun toplanarak gözden geçirmeyi tamamlamasını bekliyoruz'' dedi. 
     NTV'nin soruları yanıtlayan Bakan Babacan, yürütülen ekonomik programı çok önemli bir eğitim programı olarak nitelerken, bunun Türk ekonomisinin çok önemli yapısal sorunlarını çözme konusunda ve bundan sonra da bir takım problemlerin çözümünün gecikmemesini sağlamak açısından önemli bir program olduğunu söyledi. 
     Bu programın uygulanmasıyla ulaşılacak noktanın, sadece programa bağlı kredilerden ibaret olmadığını vurgulayan Babacan, Türkiye'nin doğru politikalar izlemekte olduğu ve şu anda gitmekte olduğu yönün, önemli problemleri çözecek ve aşacak politikalar olduğunu göstermek açısından önemli olduğuna işaret etti. 
     Dünya Bankası'yla 3 yıllık yeni bir döneme girmek için Ülke Destek Stratejisi Programı yapmaya başladıklarını kaydeden Babacan, program çerçevesinde 4,5 milyar dolarlık bir kredi temininin söz konusu olduğunu bildirdi. 
     
     ABD'DEN GELECEK 8,5 MİLYAR DOLAR 

     ABD'den alınması öngörülen 1 milyar dolar hibe veya 8,5 milyar dolarlık kredi paketine de değinen Bakan Ali Babacan, bunun için 5. gözden geçirmenin tamamlanmasının beklendiğini, 6. gözden geçirmenin başlaması arasındaki üç aylık sürede, farklı bir gelişme olmaması halinde müzakerelerin tamamlanacağını anlattı. 
     Ülkeler arasındaki kredilerin uluslararası kuruluşlardan sağlanan kredilerden biraz daha farklı yaklaşılması gereken krediler olduğunu ifade eden Babacan, şu ana kadar yaptıkları bütün çalışmalarda, 2003, 2004, 2005 yılları için yaptıkları finansman hesaplamalarında ABD'den sağlanabilecek kredinin hiç hesaba katılmadığını bildirdi. 
     Babacan, ''Şu an bu kredinin önünde bir engel görünmüyor. İhtiyatlı olmada fayda görüyoruz. 8,5 milyar dolarlık krediyi yok sayıyoruz, ta ki kasamıza girene kadar'' diye konuştu. 
     Bir takım teknik çalışmaların halen yapıldığını belirten Babacan, geçen hafta birkaç bürokratın ABD'de görüşmeler yaptığını, Ağustos ayının 2. haftasında da bir teknik ekibin hukuki ve teknik finansman detayları konusunda görüşme yapmak üzere ABD'ye gideceğini açıkladı. 
     Babacan, alınması halinde bu kredinin piyasadan alınacak krediden daha uygun bir kredi olacağını söyledi. 
     ABD'den alınması öngörülen 8,5 milyar dolarlık kredi paketinin tek bir kalemde değil, belli bir zaman dilimi içinde geleceğini anlatan Babacan, kesin bir ödeme planı ve tarihe bağlanmadan bu krediyi hiçbir hesapta dikkate almayacaklarını vurguladı. 
     
     ARTIK NE YAPACAĞIMIZ BELLİ... 

     Devlet Bakanı Ali Babacan, bundan sonraki gözden geçirme hedeflerinde hükümetin uygulayacağı program konusunda herhangi bir şüpheye gerek olmadığını belirterek, ''ne yapacağımız belli artık'' dedi. 
     NTV'nin sorularını yanıtlayan Bakan Babacan, gözden geçirme takvimlerini yeniden belirlediklerini, 6. gözden geçirmenin Ekim sonu Kasım başı gibi, 7. gözden geçirmenin de Aralık sonu Ocak başı gibi belirlediklerini, bu takvimi belirlerken meclisin temposunu gözlemleme fırsatı bularak yaptıklarını söyledi. 
     Türkiye'nin IMF'nin kurucu üyelerinden biri olduğuna dikkat çeken Babacan, şunları kaydetti 
     ''Kredi kullanıyor olma normal bir durum değil, bu bir hastalık işareti. Ekonomisi düzgün ülkelere baktığımızda böyle bir ülke yok. Biz de en kısa zamanda tekrar yeni stand-by düzenlemesine gerek kalmadan normal piyasalardan Türkiye'yi borçlanabilir hale getirmek istiyoruz. 
     Bu yıl özellikle senenin ilk yarısında pek çok önemli olaylar yaşanmasına rağmen yurtdışı borçlanmalarda Hazine oldukça başarılı bir grafik çizdi. 
     Tüm yıl için dış borçlanma hedefi 4,5 milyar dolar iken ilk 6 ayda bunun 4 milyar dolarını tamamladık ve Türkiye'nin önümüzdeki yıllarda ihtiyacı olan dış finansmanın rakamlarına baktığımızda, bir de tüm dünya piyasalarında dönmekte olan likidite hacmine baktığımızda biz herhangi bir problem görmüyoruz. Önemli olan ortaya koyduğumuz ekonomik programı istikrarlı ve kararlı bir şekilde yürütmek. iç piyasalar, dış piyasalar tüm iş çevreleri bizim bu konudaki kararlılığımızı gördükçe Türk ekonomisinin geleceği ile ilgili beklentileri de çok daha hızla iyileşmeye devam edecektir.'' Bundan sonra üzerinde sıkı bir şekilde üzerinde duracakları konunun doğrudan yabancı yatırımlar olduğunu belirten Babacan, bugüne kadar akmakta olan yabancı sermayenin sembolik düzeyde olduğunu, bundan sonra özellikle yabancı yatırımcıya dönük pekçok program yapılacağını söyledi. 
     Yatırımcı Konseyi girişimi bulunduğunu hatırlatan Babacan, ''tüm bu konsey üyesi kuruluş başkanlarına bir mektup yazdım. DB Başkanı, IMF Başkanı da konuyla yakından ilgileniyor. Sanırım Kasım sonu Aralık başı gibi böyle bir toplantıyı düzenleriz'' dedi. 
     Hem doğrudan yatırımcıya yönelik, hem de Türkiye'den hisse senedi ya da kamu kağıdı almak isteyen kuruluşlara yönelik programlar olacağını belirten Babacan, geçen yıl 10-15 ülkede buna benzer programlar yaptıklarını ve bunların çok faydasını gördüklerini anlattı. 
     
</TEXT>
</DOC>
