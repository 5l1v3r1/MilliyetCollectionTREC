<DOC>
<DOCNO> 190327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/yasam/yas03.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Üçlüğü yargıç attı 
</HEADLINE>
<TEXT>

   Bir otel hizmetçisine tecavüzle suçlanan NBA'in en ünlü yıldızlarından Kobe Bryant'ın davasına bakan yargıç, sunulan delilleri 'bu suçtan yargılamaya' yeterli buldu. Bryant, ömür boyu hapis tehlikesiyle karşı karşıya kaldı... 
      SEMA EMİROĞLU New York 
   
   Amerikan Ulusal Basketbol Ligi NBA'in en çok kazanan yıldızlarından Kobe Bryant, 'hayatının maçında', ilk devreyi yenik bitirdi. 
   Amerikalı basketbol yıldızı Kobe Bryant'ın, 19 yaşındaki bir otel hizmetçisine tecavüz ettiği gerekçesiyle yargılanmasına karar verildi. Los Angeles Lakers takımının en ünlü yıldızlarından Bryant, yargılanma sonucunda suçlu bulunursa ömür boyu hapis cezasına çarptırılabilecek. Ön duruşmayı yöneten Colorado'nun Eagle bölgesi mahkeme yargıcı Frederick Gannett, davayla ilgili bugüne kadar sunulan delillerin, Bryant'ın 'tecavüzden' yargılanması için yeterli olduğunu açıkladı. Gelecek mart ve mayıs ayları arasında başlaması beklenen yargılama, karısını öldürmekle suçlanan ve sonunda çok tartışılan bir kararla beraat eden eski futbol ve TV yıldızı O.J. Simpson'un mahkemesinden bu yana, Amerikan ve muhtemelen dünya medyasında en çok izlenen yargılama olacak. 
   Geçen hafta Colorado'da yapılan ön duruşmada, Kobe Bryant'ı, Colorado'daki bir otel odasında kendisine tecavüz etmekle suçlayan 19 yaşındaki otel görevlisi genç kadın, olay gecesinde kısa bir öpüşmenin ardından odadan çıkmak isterken yıldız basketbolcunun kendisini boynundan çekip bir sandalyeye dayadığını ve arkasından zorla cinsel temasta bulunduğunu söylemişti. 
   
   
</TEXT>
</DOC>
