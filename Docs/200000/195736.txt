<DOC>
<DOCNO> 195736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/soneko05.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan FT'ye konuştu "2004'te tarih almayı bekliyoruz" 
</HEADLINE>
<TEXT>

     Maliye Bakanı Kemal Unakıtan, Hükümet olarak amaçlarının, kendilerini yatırımcıların yerine koyarak, meseleleri onların gözüyle görmek olduğunu söyledi. 
     Bakan Unakıtan, Financial Times gazetesinin eki olan Foreign Direct Investment'e FDI verdiği mülakatta, Türkiye'nin doğrudan yatırım konusundaki çalışmalarını anlattı. 
     Unakıtan, Hükümet'in, Türkiye'deki iş iklimini geliştirmeyi ve yatırımcılara güven aşılamaya çalıştığını belirterek, Türkiye'ye neden yeteri kadar doğrudan yabancı sermaye gelmeyişinin gerçek nedenlerini araştırdıklarını, bunun arkasındakini anlamaya gereksinim duyduklarını ifade etti. 
     Türkiye'nin, uzun vadeli sermaye çekebilmek için siyasi ve ekonomik istikrar kurması gerektiğinin altını çizen Unakıtan, yatırımcıların önlerini gerebilmesi için açık bir güven sergilenmesi gerektiğini bildirdi. 
     
     KUŞ ÖRNEĞİ... 
     Sermaye çekme konusunda kuş örneğini de veren Bakan Unakıtan, sermayenin bir kuş gibi olduğunu belirterek, şöyle devam etti 
     ''İstanbul'da Eminönü Limanı'na yakın caminin önünde kuşlar var ve insanlar bu kuşları besler. Kuşlar da, herzaman besleneceklerini güvendikleri için asla buradan ayrılmazlar. Türkiye'deki sermaye de, aynı güven hissi içinde olmalı.'' Unakıtan, Hükümet'in stratejisinin de yatırımcılara hem güven vermek, hem de uygun bir yatırım ortamı yaratmak olduğunu kaydetti. 
     
     AB'YE GİRİŞ TARİHİ ALMANIN ÖNEMİ... 
     Maliye Bakanı Unakıtan, Avrupa Birliği'nden AB , giriş konusunda bir tarih almanın, Türkiye'ye daha çok Doğrudan Yabancı Sermaye çekmek için çok kritik olduğunu vurgulayarak, ''eğer biz giriş için bir tarih alırsak, insanlar Türkiye'ye yatırım yapmaya hazır olacak. Biz, 2004 yılında, giriş için bir tarih almayı bekliyoruz'' şeklinde konuştu. 
     Bakan Unakıtan, iş ortamının geliştirilmesiyle, insanların devleti iş kapısı olarak görmekten vazgeçeceğini vurgulayarak, Hükümet'in, artık daha sınırlı bir istihdam sağladığını, özel sektörün daha çok istihdam yaratacağını bildirdi. 
     
</TEXT>
</DOC>
