<DOC>
<DOCNO> 197535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/spor/aspo.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
KAÇIN DÜŞÜYOR 3-0 
</HEADLINE>
<TEXT>

   Galatasaray Denizli'de yenilmiş, Beşiktaş İzmir'de karaya oturmuş, şans meleği Fenerbahçe'ye gülmüştü. Ama rotayı şaşıran Kadıköy Canavarı, Samsun'da türbülansa girdi 
      
   90 dakika    YUSUF KOBAL 

   Tekrarlanması olası Rizespor maçı sonrası futbolcularını zehir zemberek azarlayan Daum'un öfkesi geçmemişti. Çünkü sahaya bir risk kadrosu sürerek, hedef seçtiği oyuncuları kamuoyunun kucağına atıyordu. Talih Daum'a da, Fenerbahçe'de operasyon sürecini tattırıyordu. Değişim arayışlarına son vermeden şampiyonluk nasıl yaşanacak. Belki bunun da reçetesi Alman hocanın cebindedir. Ancak görünen o ki, huzur, istikrar, mutluluk ve başarı Fenerbahçeli'ye haramdan da öte birşey uzunca süredir... 
   Galatasaray, Beşiktaş ve Trabzonspor'un puan kaybetmiş olması, mutluluk ve umut getireceğine, maçtan önce kampta görüyoruz ki, Fenerbahçe'yi gerilime büründürmüş. Ciddi kadro değişimi, suratları asmış, herkesi paniğe sürüklemiş. Küskünleri püskürtme operasyonunun ilk kurbanı Hakan da işin tuzu biberi... 
   Samsunspor'un erken uyarısı daha 6. dakikada geliyor. 40 saniye sonra da Fenerbahçe golü yiyor. Teknik gücü alabildiğince azaltılmış dörtlü savunma bu sıralarda kaderiyle oynuyor. 6. dakikada Serkan'ın savunmanın arkasında yakaladığı topu gol yapamayışı, hemen sonrasında Celil'in ortasında topla buluşan Caner'in, Samsun'a golü kazandırması, facianın ilk işaretini veriyor 1 - 0. 
   Fenerbahçe bir ilkler akşamı yaşıyor. Tomas ilk kez sağda, İsmail ilk kez 11'de, Hooijdonk ilk kez kaptan, Servet ilk kez direkt başlıyor, Semih daha maçın başında bu sezon ilk kez gol umudu oluyor. Epeydir olduğu gibi Tuncay dün Samsun'da da gezinmekte, Hooijdonk nicedir suskun, şimdilerde savunmadan top çıkarmakta... Fenerbahçe ilk kez deplasmanda yenilgiye sürükleniyor. 39. dakikada Samsunspor'un kazandığı frikik, Fenerbahçe gibi bir takıma ikinci hicran golü oluveriyor. Da Silva'nın vuruşunda top, dalgın Fenerbahçeliler'in arasından geçip, filelerle buluşuyor. Fenerbahçe orta sahasının şakülü kaymış. Satış vitrininden indirilen Rebrov oyun kurucu... Bir türlü tekniğini patlatamayan Selçuk'a bu hafta papatya falından 11 çıkmış. 17 kişiye indirilmiş Fenerbahçe kadrosu, yedek bankına 18'lik Olcan'ı oturtmuş. Yani Sebat deplasmanı ve Rize maçlarının ardından Fenerbahçe hem dışarıda hem sahada alabildiğince soyut ve somut bir şekilde daralmış. 
   Bu keşmekeş içinde 48'de Tuncay'ın attığı gol ofsayt gerekçesiyle sayılmıyor, 55'te Serkan yine Recep ile burun buruna geliyor. 67'de ise Fenerbahçe'nin yılgınlığını ve parçalanmışlığını en iyi anlatan pozisyon yaşanıyor. Hooijdonk'un bayram şekeri gibi ikram ettiği topu Rebrov altı pasın önünde Shorunmu'ya nişanlıyor. Öyle ki, "Atamadı" değil de "Atmadı" dedirtircesine... 
   74. dakikada Samsunspor kendini solunum cihazına bağlayan Fenerbahçe savunması ile kaleci Recep'in önünde Caner ile üçüncü golü atıyor. Bunun adı hezimet... 
   Daum'un risk kadrosu, olası iki sonuçtan, olayın doğasına daha uygun olan sonucu üretiyor. Galiba bu sezon yaprak dökümü Fenerbahçe'ye erken geliyor. 
   
   Golcülere sitem    'Pozisyon üretemedik' 
   SARI - Lacivertli ekibin teknik patronu Daum, önemli gol pozisyonlarını değerlendiremediklerini belirtip, "Son vuruşlarda gerekeni yapamadık" ifadesini kullandı. Servet'in kırmızı kart görmesiyle eksik kaldıklarını hatırlatan Alman hoca, "Buna rağmen oyuncularımız ellerinden geleni yaptılar. Ofansif bir kadroya rağmen istediğimiz pozisyonları üretemedik" dedi. 
   
   Tribünde protesto 
   SAMSUNSPOR'UN üçüncü golünün ardından Fenerbahçe tribünleri karıştı. Taraftarlar kötü futbola tepkilerini koltuklar kırıp, sahaya atarak gösterdi. Polis seyircilere müdahale ederken, arada kalan PAF takım oyuncuları buradan çıkarıldı. Bu sırada bazı taraftarların yaralandığı gözlendi. Sarı - Lacivertli seyirciler, karşılaşma sonrası da bir süre tribünde tutuldu. 
   
   Maçın hakemi 
   Ersoy kötü yönetti 
   HAKEM Erol Ersoy yine kötü bir 90 dakika yaşadı. Faul pozisyonlarına uzak kalan ve tuhaf düdükler çalan Ersoy'un, Servet'e gösterdiği kırmızı kart haksızdı. Servet elini kaldırırken, arkasını görmüyordu. Ayrıca Shorunmu'nun 85. dakikada Van Hooijdonk'u altı pasın içinde düşürmesi penaltıydı. Tuncay'ın attığı golde ise Erol Ersoy, yardımcısına uyarak hata yaptı, bir anlamda maçın seyriyle oynadı. 
   
   Göze çarpanlar 
   HOOİJDONK Herşeye rağmen Fenerbahçe'de ayakta kalan tek oyuncuydu. Çoğu zaman savunmaya yardım etti. İki önemli gol pası verdi. 
   TUNCAY Erken parlayan yıldız, erken sönüyor gibi. Dün sahada yine yoktu, takımına yarar getirecek hiçbir girişimde bulunmadı. 
   SERVET Takımdaki diğer arkadaşları gibi vasatı aşamadı. Kırmızı kart gördüğü pozisyonda arkasını farketmedi. 
   İSMAİL İki yıllık hasretin ardından böylesi bir yükün altından çıkması zaten beklenemezdi. Fazlasıyla açık verdi. 
   CANER Fenerbahçe'yi yıkan oyuncu oldu. İlk golde topu önüne alıp, Fenerbahçe savunmasını aldattı, takımına erken rahatlık getirdi. 
   
   Maçtan notlar 
   Güvenlik çemberi 
   FENERBAHÇE'YE destek için karayoluyla Samsun'a gelen 200 kişilik Fenerbahçe taraftarını taşıyan araçlar kent girişinde polis tarafından arandı. Karşılaşmada meşale, bozuk para ve çakmaklar toplandı. Müsabakayı 13 bin kişi izledi. 
   
   Kaptan Hooijdonk 
   DAUM'UN Ümit Özat ve Fatih Akyel'i, aralarında anlaşmazlık olduğu için ilk onbirde oynatmadığı öğrenildi. Bu şekilde iki kaptana da gözdağı verdiğini belirten Alman hoca kaptanlık pazubandını da Van Hooijdonk'a teslim etti. Tecrübeli çalıştırıcı sakat olan Serhat'ın yerine de Semih'e sans tanıdı. 
   
   Giriş yasak 
   MAÇTA takviye ekipleriyle birlikte toplam 1500 polis görev yaptı. Daha önce olay çıkaran bazı ev sahibi taraftarlar tribünlere alınmadı. Güvenlik güçleri, kamera ve fotoğraflarla taşkınlık yapan fanatikleri tespit etmeye çalıştı. 
   
   Alper yolcu 
   FORMA şansı bulamayan Alper için Konyaspor devreye girdi. Bonservisi Gaziantepspor'da bulunan bu oyuncunun transferi için Fenerbahçe kongre üyesi olan Konyaspor yöneticisi Kudret Fikirli'nin çalışmalar yürüttüğü öğrenildi. 
   
   Kaçan balık 
   FENERBAHÇE'NİN galibiyet rüyasını kabusa dönüştüren Caner için attığı goller ayrı bir anlam taşıyordu. Sarı - Lacivertliler'in alt yapısında futbola adım atan genç futbolcu, 2001'de Samsunspor'a geçmiş, bu sezon da A takımda forma bulmaya başlamıştı. 
   
   Ertuğrul'a ilgi 
   İKİ takım futbolcuları sahaya çıktıkları sırada Fenerbahçe'nin hocası Christoph Daum, Beşiktaş'tan eski öğrencisi Ertuğrul Sağlam ile bir araya geldi. Tecrübeli koca, Samsunspor antrenörü Ertuğrul ile kucaklaşarak, bir süre sohbet etti. 
   
   Teröre öfke 
   MAÇ öncesi İstanbul'daki saldırılarda yaşamlarını yitiren vatandaşlar için saygı duruşunda bulunuldu. İki takım oyuncuları da, maça kollarına siyah bant takarak çıktı. Tribünlerden terörizmi kınayan protestolar yükseldi. Fenerbahçe ve Samsun'un PAF maçı 1-1 sonuçlandı. 
   
   'Kusursuz oynadık' 
   SAMSUNSPOR'UN teknik patronu Erdoğan Arıca, haklı bir galibiyet aldıklarını söyledi. Arıca, "Hiç kimse bu kadar kolay kazanabileceğimizi tahmin etmezdi. Kusursuz oynadık. Oyunun kontrolünü elimizde tuttuk. Önemli bir 3 puan" dedi. 
   
   
</TEXT>
</DOC>
