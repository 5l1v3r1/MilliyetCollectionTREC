<DOC>
<DOCNO> 196792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sondun23.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kraliçe, uşak olarak Saray'a sızan gazeteciye dava açıyor 
</HEADLINE>
<TEXT>

     İngiltere Kraliçesi II. Elizabeth'in, sahte referanslarla Buckingham Sarayı ve Windsor Kalesi'ne uşak kılığında sızmayı başaran gazeteci ve gazetesi hakkında dava açacağı açıklandı. 
     Buckingham Sarayı'ndan yapılan açıklamada, The Daily Mirror gazetesi muhabiri Ryan Parry'nin bütün diğer saray çalışanları gibi işe girmeden önce, ''sarayda yaşananlar konusunda dışarıya bilgi vermemek üzere bir gizlilik anlaşması'' imzaladığına dikkat çekildi. 
     Pary ve onun Buckingham Sarayı'nda geçirdiği 2 aylık süreye ilişkin anılarına yer veren Mirror gazetesinin bu anlaşmayı çiğnediğini belirten sözcü, Kraliçe'nin bu nedenle dava açmaya karar verdiğini bildirdi. 
     Bilindiği gibi, Mirror gazetesi muhabiri Ryan parry, Buckingham Sarayı ve Windsor Kalesi ile ilgili en ince ayrıntıları iki günden bu yana gazetesinde yayımlamaktaydı. Parry, bu yayını sırasında ''İsteseydim sarayda kalabilir, Kraliçe'ye hatta ABD Başkanı ve beraberinde seyahat eden ABD yetkililerine suikastlar düzenleyebilirdim'' gibi iddialara da yer veriyordu. 
     
</TEXT>
</DOC>
