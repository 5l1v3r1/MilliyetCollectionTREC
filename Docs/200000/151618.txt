<DOC>
<DOCNO> 151618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/soneko23.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Serum, kan, cenaze gibi bazı hizmet ve malların KDV'si düşürülüyor 
</HEADLINE>
<TEXT>

     Maliye Bakanı Kemal Unakıtan, serum, kan, cenaze gibi bazı hizmet ve mallar için toplumu rahatsız eden yüksek KDV uygulamasından vazgeçileceğini, KDV'nin bu hizmetlerde yüzde 1'e çekileceğini açıkladı. 
     Edirne'de yapılacak Ticaret Borsaları Konsey toplantısı ile Trakya Oda ve Borsaları Bölge toplantısına katılmak üzere THY'ye ait uçakla Ankara'dan İstanbul'a gelen Maliye Bakanı Unakıtan, Atatürk Havalimanı'nda gazetecilerin soruları üzerine, ''serum, kan, cenaze gibi toplumu rahatsız eden bazı hizmetler ve mallar için yüksek KDV uygulamasından vazgeçiyoruz. Onları yeniden düzenliyoruz'' dedi. 
     Bakan Unakıtan, bazı hizmet ve mallarda KDV'nin yüzde 1'e, bazılarında ise yüzde 8'e çekileceğini, kan, serum, cenaze gibi hizmetlerde ise yüzde 18'den yüzde 1'e indirileceğini söyledi. 
     Bakan Unakıtan, kredi kartlarında geriye dönük olarak 5 yıllık damga vergisi alınmasına ilişkin bir soru üzerine de, ''bu konuyu ilgili arkadaşlarımdan öğreneceğim. Şu anda tam bir bilgim yok'' diye konuştu. 
     





</TEXT>
</DOC>
