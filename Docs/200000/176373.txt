<DOC>
<DOCNO> 176373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/guncel/gun02.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
110 bin Kürt, dönüş için şart koşuyor 
</HEADLINE>
<TEXT>

   Sınır köylerindeki evlerini terk ederek BM denetimindeki Mahmur Kampı'na yerleşen 10 bin Kürt, şartları kabul edilmeden Türkiye'ye dönmeye niyetli değil 
      ŞEYHMUS ÇAKAN FERİT ASLAN Erbil DHA 

   
   Türkiye'yi PKK'nın çağrısıyla terk edip Kuzey Irak'taki Mahmur Kampı'na yerleşen Kürtler, "Türkiye'ye bir şartla döneriz o da Kürt sorununun çözümlenmesi. Hükümet bu sorunun çözümü için ciddi adımlar atmalı" dedi. 
   Topluma Kazandırma Yasası'ndan yararlanarak Türkiye'ye dönmeleri gündeme gelen yaklaşık 10 bin kişinin barındığı Erbil yakınlarındaki Mahmur Kampı'na ilk kez DHA girdi. 
   
   Sivil güvenlik birimleri kampta 
   PKK'nın Hakk ri ve Şırnak'ın sınır köylerindeki evlerini terk ettirdiği binlerce kişi Atruş Kampı'ndan sonra Mahmur Kampı'na taşındı. BM denetimindeki kampta barınanların Topluma Kazandırma Yasası'ndan yararlandırılarak Türkiye'ye getirilmesi için asker ve sivil güvenlik birimlerinden heyetler kampa gitti. 
   Türkiye'yi çok sevdiklerini, yıllar önce ayrıldıkları köylerine dönmek istediklerini belirten kamp sakinleri, "Vatan hasreti çekiyoruz" demelerine karşın öne sürdükleri koşul yerine getirilmeden Türkiye'ye dönmeye niyetli olmadıklarını söyledi. 
   Kampta yaşayanların seçtiği Belediye Başkanı Ali Mehmet, 1994'te korucu baskısı nedeniyle göç ettiklerini öne sürerek, "Kürt sorununa kesin bir çozüm bulunup bize güvence verilirse dönebiliriz" dedi. Kısa süre önce askerlerden oluşan üç kişilik bir heyetin kampa geldiğini kaydeden Mehmet, "Ama onların dedikleri bizi tatmin etmedi" diye konuştu. 
   
   "Sorunun parçasıyız" 
   Kamp yönetiminde bulunan Abdullah Ahmet de dönüş için "Kürt Sorunu"nun çözümlenmesinin yanı sıra terk ettikleri köylerin onarılmasını şart koştu. Ahmet, "Dönmemiz için koruculuk sistemi ile özel timin kaldırılması da gerekir. Biz Kürt Sorunu'nun çözümünde bir parçayız" şeklinde konuştu. Kamptan sorumlu BM Temsilcisi Taweechai Termkunanon, 10 bin kişinin Türkiye'ye dönmesinden yana olduklarını belirtti. 
   Kamptaki mülteciler 2 bin 150 evde barınıyor. BM'nin kendilerine sadece karınlarını doyuracak kadar gıda verdiğini belirten kamp sakinleri, çocukların yalınayak dolaştığını, bulaşıcı hastalık tehlikesiyle karşı karşıya kaldıklarını söyledi. Kamptakiler, BM'nin kurduğu tavuk çiftliğinde çok sayıda kişinin çalışmasının geliri düşürmesinden de yakındı. 
   
   Çanak antenle dünyayı izliyorlar 
   Kamptakiler çanak antenler sayesinde televizyon kanallarını izleyebiliyor. Kampta çocukların eğitimi ve öğretimi için okul bulunuyor. Kürtçe ve Türkçe verilen eğitimde BM aracılığıyla Türkiye'den getirtilen kitaplardan yararlanılıyor. Kampta Türkiye saati kullanılıyor. 
   
   
   
</TEXT>
</DOC>
