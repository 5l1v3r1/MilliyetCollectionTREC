<DOC>
<DOCNO> 153778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sonspo08.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliler S.O.S veriyor... 
</HEADLINE>
<TEXT>

     Dünya üçüncüsü A Milli Futbol Takımı, son maçlarda aldığı skorlarla endişe yaratmaya başladı. 
     Türkiye, 3'ü özel olmak üzere, yaptığı son 4 maçta da galip gelemezken, 2'sinde berabere kaldı, son 2'sini ise yitirdi. 
     Bu süre içinde özel maçlarda İtalya ile Pescara'da 1-1, Ukrayna ile de İzmir'de 0-0 berabere kalan ay-yıldızlı ekip, 12. Avrupa Şampiyonası Eleme Grubu'nda İngiltere'ye Sunderland'da 2-0, son olarak da özel maçta Teplice'de Çek Cumhuriyeti'ne 4-0 yenildi. 
     Geçen yıl dünya üçüncüsü olarak tarih yazan ay-yıldızlı ekip, 2003'e ise iyi başlamadı ve 2003'ün ilk 3 maçında, 1 beraberlik ile 2 yenilgi aldı ve henüz galibiyetle tanışamadı. 
     Türk Milli Takımı, son galibiyetini 16 Ekim 2002'de, Ali Sami Yen Stadı'nda Liechtenstein'ı, 12. Avrupa Şampiyonası Eleme Grubu'nda 5-0 yenerek elde etti. 
     
     GOL SIKINTISI 

     A Milli Futbol Takımı, yaptığı son karşılaşmalarda gol yollarında sıkıntı çekmeye başladı. 
     Ay-yıldızlı ekip, yaptığı son 4 maçta yalnızca 1 gol atarken, son 3 maçta ise gol kaydetmeyi başaramadı. 
     Hakan Şükür'ün eski performasını bir türlü sergileyememesi, İlhan Mansız'ın istikrarsızlığı, haziran ayında Slovakya ve Makedonya ile yapılacak 12. Avrupa Şampiyonası Eleme Grubu maçları öncesi teknik heyeti endişelendirmeye başladı. 
     
     KARAMSAR TABLO 

     A Milli Futbol Takımı'nın son 2 karşılaşmasında aldığı sonuçlar ve sergilediği oyun, 17. Dünya Kupası'nda elde edilen Dünya üçüncülüğü sonrası gözünü daha yukarılara diken Türk sporseverlerde düş kırıklığı yarattı. 
     Millilerin, tarihinde tek bir gol bile atamadığı ve en ağır yenilgilerinden 2'sini 8-0'lık sonuçlarla aldığı İngiltere'ye, en güçlü olduğu dönemde bile 2-0 yenilerek yine gol kaydedememesi ve Çek Cumhuriyeti karşısında henüz 38. dakikada 4-0 gibi, son yıllarda pek da alışık olunmayan bir skorla geriye düşmesi, Türk sporseverlerde karamsar bir tablo oluşturdu. 
     
     ÖZEL MAÇLARDAKİ BAŞARISIZLIK 

     A Milli Futbol Takımı, geçmişte uzun süre galibiyet bile alamadığı özel karşılaşmalarda yine düş kırıklığı yaşadı. 
     Özel maçlara bir türlü yeterince motive olayan Türkiye, son 21 hazırlık maçında yalnızca 2 galibiyet alırken, bu süre içinde 12 kez yenildi, 7 kez de beraberlik aldı. 
     Son 21 özel maçta yalnızca 10 gol atabilen milliler, kalesinde ise toplam 35 gol gördü. 
     Türkiye, özel maçlarda son galibiyetini 21 Ağustos 2002'de, Trabzon'da Gürcistan'ı 3-0 yenerek elde etti. 
     
     31 MAÇ SONRA 4 GOL BİRDEN YENDİ 

     Çek Cumhuriyeti'ne 4-0 yenilen Türkiye, 31 maç sonra kalesinde 4 gol birden gördü. 
     Milliler, 15 Kasım 2000'de İstanbul'da Fransa ile yaptığı özel maçı da 4-0 yitirmişti. 
     Bu arada Milli Takımlar Teknik Direkötrü Şenol Güneş, 36. milli maçında, 2. kez sahadan 4-0'lık yenilgiyle ayrılmış oldu. 
     




</TEXT>
</DOC>
