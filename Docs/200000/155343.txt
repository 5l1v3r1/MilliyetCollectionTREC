<DOC>
<DOCNO> 155343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/soneko19.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sözleşme fazlası tütün taban fiyatı belirlendi... 
</HEADLINE>
<TEXT>

     Geçen yıl sözleşmeye bağlı olmadan üretilen tütünler ile sözleşmede belirtilen miktardan fazla üretilen tütünlerin açık artırma yöntemiyle pazarlanmasına esas teşkil edecek açık artırma başlangıç fiyatları belirlendi. 
     Tütün, Tütün Mamulleri ve Alkollü İçkiler Piyasası Düzenleme Kurumu'nun Kataloğa Dayalı Açık Artırma Yöntemi İle Pazarlanacak 2002 Ürünü Üretici Tütünlerine İlişkin Açık Artırma Başlangıç Fiyatları Hakkında Tebliği, Resmi Gazete'nin bugünkü sayısında yayımlandı. 
     Tebliğe göre, açık artırmaya başlangıç teşkil edecek tütün fiyatları, Karadeniz-Marmara Bölgesi tütünü için A grad tütünde 2 milyon 810 bin 880 lira, B grad tütünde 2 milyon 508 bin 800 lira, kapa tütünde 1 milyon 387 bin 520 lira, duble kapa tütünde 931 bin 840 lira olarak belirlendi. 
     Güneydoğu Anadolu'da yetiştirilen A grad tütün için başlangıç fiyatı 2 milyon 389 bin 250 lira, B grad için 2 milyon 132 bin 480 lira, kapa için 1 milyon 179 bin 390 lira, duble kapa için 792 bin 65 lira olarak ilan edildi. 
     Ege Bölgesi'nde üretilen A grad tütün 2 milyon 754 bin 660, B grad tütün 2 milyon 458 bin 625, Kapa tütün 1 milyon 359 bin 770, duble kapa ise 913 bin 205 lira başlangıç fiyatı ile satışa sunulacak. 
     İlgili mevzuat uyarınca, Kurum, açık artırma yer, gün ve saatlerine daha sonra ilan edecek. 
     Edinilen bilgiye göre, geçen yıl 161 bin 314 ton yaprak tütün üretilirken, bunun 12 bin ton civarındaki bölümü sözleşme dışı veya sözleşme fazlası üretim olarak gerçekleşti. Açık artırma başlangıç fiyatları, söz konusu 12 bin tonluk fazla üretim tütünü ilgilendiriyor. 
     Tütün Eksperleri Derneği Başkanı Vakıf Mercimek, açıklanan fiyatın düşük olduğunu belirtirken, ''Önemli olan, açık artırmaya alıcının katılması. Alıcı çıkmazsa, fiyatın bir anlamı yok'' dedi. 
     Mercimek, yaptığı değerlendirmede, bu yıl ilk kez fazla üretim tütünün açık artırmaya satışa çıkarılacağını hatırlatarak, şunları söyledi 
     ''Özel sektör görüşmelerimizde bu tütünü almayacağını söylüyor. Bu durumda üretici mağdur olacak. Kamunun elinde halen 470 bin ton tütün stok var. Bu stokların sorumlusu üretici değil, tamamen siyasilerdir. Oy uğruna, üreticiye istediği kadar tütün ektirdiler. Geçiş döneminde üreticinin daha fazla mağdur olmaması için 12 bin ton civarında olduğu söylenen bu tütünü de açık artırmada alıcı çıkmaması halinde devlet, açık artırma için ilan edilen fiyattan almalı. Ancak fazla üretimi teşvik etmemek için, bu alım miktarları, gelecek yılın kotasından düşürülmeli.'' TEKEL, sözleşme yaptığı üreticilerden, tütünü 3 milyon lira ile 4.3 milyon lira arasında değişen fiyatlarla almıştı. 
     
</TEXT>
</DOC>
