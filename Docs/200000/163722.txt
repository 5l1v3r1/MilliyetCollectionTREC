<DOC>
<DOCNO> 163722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sonspo02.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da transfer rüzgarı dinmek bilmiyor... 
</HEADLINE>
<TEXT>

     Birinci Süper Futbol Ligi'nin yeni takımlarından Konyaspor, dış transferde Göztepeli Zafer ile anlaştı. 
     Kulüp Basın Sözcüsü İbrahim Kaplan, transferde aceleci olmadıklarını, bütçelerine uygun kaliteli futbolcularla anlaşmaya çalıştıklarını söyledi. 
     İç transferde kaleci Metin ve kaptan Hamza dışında çok fazla sorun kalmadığını belirten Kaplan, dış transferde de sıkıntısız ilerlediklerini bildirdi. 
     Son olarak Göztepeli forvet Zafer Biryol'u 2 yıllığına renklerine bağladıklarını belirten Kaplan, ''Forvet sıkıntımızı çözdük, ancak takımda halen eksiklikler var. Acil olarak sol açık ve kaleciye ihtiyaç duyuyoruz. Bugünden sonra alacağımız 5 futbolcudan sonra transferi noktalayacağız'' dedi. 
     Kaplan, milli futbolcu Fenerbahçeli Ogün ile de görüştüklerini anlatarak, yüksek ücreti nedeniyle Ogün'den vazgeçmek zorunda kaldıklarını sözlerine ekledi. 
     
</TEXT>
</DOC>
