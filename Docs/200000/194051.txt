<DOC>
<DOCNO> 194051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sonspo09.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Rizespor, Fenerbahçe maçı için İstanbul'a gitti... 
</HEADLINE>
<TEXT>

     Birinci Süper Futbol Ligi'nde, yarın deplasmanda Fenerbahçe ile karşılaşacak Çaykur Rizespor, İstanbul'a gitti. 
     Kulüp genel sekreteri Mustafa Tüylüoğlu, son 4 haftada gerek hakemlerin, gerekse futbolcuların bireysel hatalarından dolayı 11 puan kaybettiklerini savunarak, ''Artık buna bir son vermek istiyoruz'' dedi. 
     Çaykur Rizespor'un, Konyaspor maçında iyi bir oyun sergileyemediğini ifade eden Tüylüoğlu, ''Ama her maç böyle olmaz. Fenerbahçe ciddi bir takım. Gereken önlemleri alacağız, hocamıza güvenimiz her zaman var. Yeniden bir çıkış arıyoruz, bunun da Fenerbahçe maçında gerçekleşmesini istiyoruz'' diye konuştu. 
     Tüylüoğlu, Fenerbahçe'nin saha ve seyirci avantajının olduğunu da belirterek, şöyle devam etti 
     ''50 bin taraftar desteğini arkalarına alıyorlar. Biz de güçlü bir takımız. Futbolcularımız bu maçta performanslarını üst düzeye çıkaracaklar. Bizim de en az 3-4 bin taraftarımız olacak. Onların desteği, futbolcularımızın da üzerlerine düşen görevi yerine getirmeleri halinde Fenerbahçe'den puan alarak Rize'ye döneriz.'' Tüylüoğlu, Fenerbahçe maçı öncesi futbolculara, maç başı alacakları ve taksit tutarları olan toplam 300 milyar liranın da ödendiğini kaydetti. 
     Öte yandan yeşil-mavili ekip, Beşiktaş Florya Tesisleri'nde öğleden sonra gerçekleştireceği antrenmanla Fenerbahçe maçının hazırlıklarını tamamlayacak. 
     Çaykur Rizespor'da, kart cezalısı Ali Eren ile son haftalarda iyi bir performans sergileyemeyen Gürol, Fenerbahçe maçı kadrosuna alınmadı. 
     Yeşil-mavili ekibin, Fenerbahçe karşısına, Murat, Ahmet, Koray, Kürşat, Serkan, Şener, Zafer, Sedlak, Victoria, Okan ve Murat Sözkesen 11'i ile çıkması bekleniyor. 
     
</TEXT>
</DOC>
