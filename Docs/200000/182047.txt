<DOC>
<DOCNO> 182047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/siyaset/siy10.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın silahları tıraş bıçağı olacak 
</HEADLINE>
<TEXT>

   Cephede Iraklı askerlerin bıraktığı silahlar Türk işadamları için yeni kazanç kapısı oldu. Tank, top ve füzenin de bulunduğu savaş hurdaları Türkiye'de demir ve jilete çevriliyor 
      NAMIK DURUKAN Bağdat 

   
   Irak askerlerinin cephede bırakıp kaçmasının ardından halk tarafından yağmalanan ağır silahlar, jilet ve demir yapılmak üzere kesildikten sonra Türkiye'ye taşınıyor. Aralarında tank, top, füze ve savaş uçaklarının bulunduğu "Savaş çöplüğü", işsiz Iraklılar için gelir kapısı, Türk işadamları için ise yıllarca faydalanılacak k rlı bir sektör oldu. 
   İran'la sekiz yıl savaştıktan sonra Kuveyt'i işgal eden Saddam Hüseyin'in dünyaya meydan okuduğu ağır silahları, cepheden toplanmaya başlandı. Bağdat'ın dış kesiminde bulunan bir şehir büyüklüğündeki hurdalık alana kent halkı "savaş çöplüğü" adını takmış. Türk işadamları tarafından keşfedilen yeni sektör, masrafsız kazanç getiriyor. Hurdalığa taşınan savaş araçları, Türk işadamları tarafından Iraklı işçilere kestirildikten sonra kamyonlarla Türkiye'ye taşınıyor. Çok az ücret almalarına karşın ellerindeki oksijen tüpleri ile savaş araçlarını parçalara ayıran Iraklı işçilerin kamyonlara yüklediği hurda demirler Silopi'ye taşınıyor, oradan da İskenderun Demir Çelik Fabrikası'na satılıyor. 
   
   Mermiler risk 
   Savaş çöplüğüne taşınan silahlar arasında patlamamış mermilerin bulunması geçimini bu yolla sağlayan işçiler için büyük risk oluşturuyor. İşçiler, ellerine geçen her şeyi kestiklerini, ancak en büyük korkularının patlamamış mermiler olduğunu belirterek, "Savaştan sonra iş bulamadık. Buraya taşınan silahları kesme işiyle ilgili teklif gelince kabul ettik" dediler. 
   
   Bölgede 10 silah çöplüğü var    Türk işadamı Şerif Özkan, Saddam'ın tüm silahlarını kesip demir çelik fabrikasına taşıyacaklarını söyledi. İki yıldır Irak'ta hurda işi yaptığını, ancak savaş sonrası işlerinin açıldığını belirten Özkan, bölgede "hurdacılar kralı" olarak biliniyor. Özkan, "Cephede terk edilen silahlar o kadar fazla ki, Irak'ta bunun gibi en az on silah çöplüğü var" dedi. 
   
</TEXT>
</DOC>
