<DOC>
<DOCNO> 196978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/yasam/yas05.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bir an geldi ki herkes ağlıyordu' 
</HEADLINE>
<TEXT>

   Patlamanın hemen ardından Levent'teki 'mahşer yerindeyim.' Kalabalıktan biri anlatıyor 'Öyle bir an oldu ki Levent Çarşısı'ndaki herkes ağlıyordu...' 
      Ahmet Tulgar 
   
   Eğer önünden her geçişinizde sıcak sandviç almak için girdiğiniz dükkanın önünde, sigara almak için durduğunuz benzin istasyonunun önünde, güne birlikte başladığınız hemşehrilerinizin parçalarını görürseniz hissettiğiniz dehşeti anlatmanız mümkün değildir. 
   Sadece şunu söyleyebilirim ki olay yerinin yakınında çalışan kızı, oğlu için koşup gelmiş anneler babalar her bulunan beden parçasından sonra haykırıyorlardı. Polisler, gazeteciler bir süre sonra bu tür bulguları birbirlerine fısıldayarak haber vermeye başladılar. 
   
   Arabalarında öldüler 
   Levent'e patlamadan 15 dakika sonra geldim. 12 katlı binanın ön cephesi enkaza dönmüştü. Metro City binaları dahil olmak üzere etraftaki bütün binaların camları kırıktı ve içlerinden şaşkın, ağlayan yaralılar çıkıyordu. 
   HSBC binasının önünde arama yapan sivil savunma mensupları içeriden çok dışarıda, araçlarının direksiyonunda ölen insanlar gördüklerini anlatıyordu. Perpa durağına kayıtlı taksi şoförü Halis Gökçegöz, patlama anında bir müşterisini bırakmış, bankanın önünden geçiyordu. "Önce bir gürültü ve sarsıntı oldu. Sonra toz bulutuyla birlikte üzerimize patlayan aracın parçaları yağmaya başladı" diye anlatıyordu. 
   
   'Annemi aramalıyım' 
   HSBC'nin tam karşısında bir halk otobüsü arkasında da bir belediye otobüsü büyük hasar görmüş. Otobüslerin içinde insanlar panik yüzünden hareket edemez olmuş ve araçlardan çok sayıda yaralı çıkarılmıştı. 
   Şu anda Levent'in hemen her sokağında, ana caddede bile sadece cam şıkırtıları duyuluyor. Her gün çok kalabalık olan Levent Çarşısı'nda bir an herkesin ağladığını anlatıyordu bir görgü tanığı. Domateslerin, limonların arasında, çarşıya pazara, bu masum gündelik hayata hiç yakışmayan kanlı bomba parçalarına rastlıyorduk. Ölüme teğet geçmiş İstanbullular elbiselerindeki kan lekeleriyle ayrılıyorlardı. Bizlerden bu lekeleri gizlemek isteseler de deklanşörler yüzlerinde patlıyordu. 
   Zincirlikuyu'daki meslek lisesinden çıkmış Okan, dudakları titreyerek annesine telefon etmek istediğini söyledi. Telefonu tuşladım ve ona verdim. O ana kadar metanetini koruyan çocuk, annesinin sesini duyar duymaz ağlamaya başladı. Okan ve annesi talihliydiler, çünkü Okan'ın annesiyle konuştuğu yerin hemen arkasındaki benzin istasyonu önünde HSBC'den yaklaşık 400 metre mesafede bir İstanbullu'nun parçası yatıyordu. Üzerine örtülü k ğıt rüzg rdan uçuyordu. 
   
   
   
</TEXT>
</DOC>
