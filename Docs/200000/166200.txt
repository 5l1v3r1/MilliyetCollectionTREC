<DOC>
<DOCNO> 166200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/soneko02.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'den klima ithal eden Teba'dan Çin Malı şikayeti 
</HEADLINE>
<TEXT>

     Teba Klima Grubu Başkanı Mustafa Baygan, kalitesiz cihaz ithalatı nedeniyle Türkiye'nin ''klima çöplüğü''ne döndüğünü savundu. 
     Baygan, iki yıldan bu yana kalitesiz klima ithalatında artış görüldüğünü, 2003 yılında bu ithalatın en yüksek noktaya ulaştığını belirtti. 
     Klima konusunda Çin'in yaptığı yatırımlarla büyük bir gelişim gösterdiğini belirten Baygan, bu ülkeden Türkiye'ye çok çeşitli kalitede cihaz geldiğini anlattı. Türkiye'nin ithal edilen cihazları yeteri kadar kontrol edemediğini ileri süren Baygan, şunları söyledi 
     ''TSE'nin ithalat konusunda yaptırımları var. Ancak uygulama ne kadar yeterlidir, emin değilim. Türkiye'de o kadar çok marka var ki ben bunların her birinin tescilinin yapıldığına ve bunların TSE tarafından yeteri derecede kontrol edilebildiğine inanmıyorum.'' Baygan, kendilerinin de Çin'den cihaz ithal ettiklerini ancak bu ürünlerin uluslararası laboratuvarlarda testten geçtiğini söyledi. 
     Cihazların kontrolünün diğer ürünler kadar kolay yapılamadığı için tüketicinin kolaylıkla suiistimal edilebildiğini belirten Baygan, şöyle konuştu 
     ''Piyasada inanılmaz fiyat farkları var. Biz bunlardan çok tedirginiz. Bunlar doğru dürüst test edilip getirtilmiyor. Her geçen gün o kadar çok marka ve garip fiyatlar ortaya çıkıyor ki bunların standart kalitede olmalarına inanmak çok güç. Yeteri kadar kontrol olmadığı için iş tüketiciye düşüyor. Ama tüketici de bilinç sahibi değil.'' Klimanın, buzdolabı ve çamaşır makinasından çok daha bilinçsiz satıldığını anlatan Baygan, ''Türkiye'de maalesef ki soba satılır gibi klima satılıyor. Tüketici yalnızca fiyata bakıyor. Piyasada 350 milyon liradan 1.3 milyara klima var. Ben, 600 milyon liranın altında satılan klimaya şüpheyle bakıyorum'' dedi. 
     Türkiye pazarına Japon Daikin firması ürünlerini ithal ettiklerini belirten Baygan, Daikin ismine benzer markalarla satılan cihazlarla ilgili inceleme başlattıklarını ve bununla ilgili Rekabet Kurulu'na başvuruda bulunacaklarını dile getirdi. 
     
</TEXT>
</DOC>
