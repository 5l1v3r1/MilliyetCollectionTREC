<DOC>
<DOCNO> 161085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sontur21.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk dergiciliğinin duayeni Ercan Arıklı toprağa verildi... 
</HEADLINE>
<TEXT>

     Vatan Dergi Grubu Yönetim Kurulu Başkanı ve Vatan Gazetesi Yayın Kurulu üyesi Ercan Arıklı'nın cenazesi, Teşvikiye Camii'nde öğleyin kılınan cenaze namazının ardından Zincirlikuyu Mezarlığı'nda toprağa verildi. 
     Teşvikiye Camii'ndeki cenaze törenine Arıklı'nın ağabeyleri Tuncer ve Gündüz Arıklı ile yeğeni Murat Arıklı, Vatan Gazetesi Yönetim Kurulu Başkanı Zafer Mutlu ve Yönetim Kurulu Başkan Vekili Güngör Mengi taziyeleri kabul etti. 
     Törende, basın mensuplarının sorularını yanıtlayan Doğan Medya Grup Başkanı Aydın Doğan, basın tarihinde Ses, Hayat, Yedigün gibi pek çok dergi olduğunu ve bunların her birinin farklı bir yelpazeye hitap ettiğini anlattı. 
     Doğan, ''Halbuki, rahmetli, Türk basınına çok yelpazeli bir dergicilik anlayışı getirdi. Daha gençti. Çok genç yaşta... Allah rahmet eylesin. Bir ahbaplığımız, dostluğumuz vardı. Ama ben kendimden çok sektörümüzün çok ciddi bir değeri kaybettiğini düşünüyorum'' diye konuştu. 
     Vatan gazetesi yazarı Zülfü Livaneli de, Türkiye'de trafik açısından adeta bir ''delilik'' yaşandığını belirterek, ''Bu olmayacak bir şey. Bir terör onu elimizden aldı. Yalnız Ercan değil ki... Bir BMV de kaldırıma çıktı bir aileyi yok etti'' dedi. 
     Yazar Yaşar Kemal de, Arıklı'nın çalışkan, yaratıcı ve arkadaşlıklarına sadık bir insan olduğunu dile getirdi. 
     Trafik kazalarının her yerde sorun olduğunu vurgulayan Kemal, bir süre önce kendisinin de karşıdan karşıya geçerken, araba altında kalma tehlikesi atlattığını belirterek, ''Eğer kendimi kenara atmasaydım, bu çocuktan daha kötü hale gelecektim. Türkiye'de her insan bunu yaşıyor'' diye konuştu. 
     Törene, İstanbul Valisi Muammer Güler, Büyükşehir Belediye Başkanı Ali Müfit Gürtuna, İl Emniyet Müdürü Celalettin Cerrah, CHP Grup Başkanvekili Mustafa Özyürek, YTP Genel Başkanı İsmail Cem'in eşi Elçin ve oğlu Kerimcan Cem, eski ANAP Genel Başkanı Mesut Yılmaz'ın eşi Berna Yılmaz ve kardeşi Turgut Yılmaz, gazeteci meslektaşları Sabah gazetesi imtiyaz sahibi Dinç Bilgin, Ertuğrul Özkök, Güneri Civaoğlu, Umur Talu, Hıncal Uluç'un yanı sıra aralarında Bülent Eczacıbaşı, İzzet Güney, Sinan Çetin, Bedri Baykam, Beyazıt Öztürk, Müjde Ar, Meltem Cumbul, Faruk Süren'in bulunduğu çok sayıda tanınmış kişi katıldı. 
     Törene, DYP Genel Başkanı Mehmet Ağar, ANAP Genel Başkanı Ali Talip Özdemir ve YTP Genel Başkanı İsmail Cem de çelenk gönderdi. 
     Öğle namazının ardından cenaze namazının kılınmasından sonra Arıklı'nın cenazesi omuzlar üzerinde ve alkışlarla cenaze arabasına taşındı. Arıklı'nın cenazesi daha sonra Zincirlikuyu Mezarlığı'nda defnedildi. 
     
</TEXT>
</DOC>
