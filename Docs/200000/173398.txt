<DOC>
<DOCNO> 173398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/siyaset/siy02b.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İstediği kişi kazanamadı, sınavı iptal etti 
</HEADLINE>
<TEXT>

      Ayhan AYDEMİR 

   
   İçişleri Bakanlığı Müsteşarı Muzaffer Ecemiş, istediği emniyet amiri sınavı kazanamayınca sınavı iptal etti. Ecemiş'in bu inadı yüzünden Türkiye beş ülkeye yaklaşık 2.5 yıldır irtibat görevlisi gönderemiyor. 
   İddiaya göre, Emniyet Genel Müdürlüğü, boş bulunan Almanya, Hollanda, Danimarka, İngiltere ve Özbekistan ile görev süreleri dolduğu için değiştirilecek Avusturya ve italya'ya yeni irtibat görevlisi atamak için 24 Ekim 2002'de sınav açtı. Ecemiş'in seçim dönemi nedeniyle içişleri Bakanlığı'na atandığı dönemde yapılan sınava 20 emniyet amiri katıldı. Ecemiş, bir emniyet amirinin kazandırılması için sınav komisyonuna talimat verdi. Ancak bir emniyet genel müdür yardımcısı ve 7 daire başkanından oluşan komisyonun değerlendirmesinde Ecemiş'in kazanmasını istediği emniyet amiri başarılı olamadı. 
   Bu duruma çok sinirlenen Ecemiş, sınavda başarılı olan emniyet amirlerinin atamasını imzalamadı. Sınav komisyonu hakkında soruşturma açılması için talimat verdi. Soruşturmada sınav komisyonu başkanı Emniyet Genel Müdür Yardımcısı Emin Aslan ve 7 daire başkanı 3 iddia ile suçlandı. 10 puan yerine 100 puan üzerinden değerlendirme yapılması, bakana haber vermeden sınav açılması ve sınav süresinin bir yıl önceden duyurulmaması nedeniyle komisyon başkan ve üyelerinin ifadesine başvuran müfettişler, sınavda herhangi bir usulsüzlük olmadığını rapor etti. Bu nedenle Aslan ve 7 daire başkanı hakkında cezai işleme gidilmedi. Ecemiş, sınavı kazanan 5 emniyet amirinin atamasına onay vermedi. 
   Seçimlerden sonra görevini törenle Abdulkadir Aksu'ya devreden Ecemiş, tekrar Müsteşarlık koltuğuna oturdu. Yaş haddinden ekimde emekli olması beklenen Ecemiş'in 24 Ekim 2002'deki olaylı sınavı "bakan" adına iptal ettiği kaydedildi. Emniyet yetkilileri, sınavda başarılı olan 5 emniyet amirinin idare aleyhine dava açabileceğini kaydetti. 
   
   
</TEXT>
</DOC>
