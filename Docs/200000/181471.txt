<DOC>
<DOCNO> 181471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sondun28.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da "başörtüsü" tartışması büyüyor.. 
</HEADLINE>
<TEXT>

     Federe yapılı Belçika'nın Eğitim Bakanı Pierre Hazette, Fransa örneğini izleyerek okullarda kız öğrencilere başörtüsü yasağı getiren kanun çıkarma girişiminde bulunmayacaklarını, bu konuda kararların her okulun yönetimine bırakılmasının sürdürüleceğini açıkladı. 
     Belçika'da okulların açılmasının ardından başörtüsü tartışmaları tekrar başladı. Bu ülkedeki okulların yüzde 90'a yakını başörtüsü yasağı uyguluyor ve derslere başörtüsüyle girmek isteyen öğrencilerin kayıtlarını reddediyor. Brüksel'de, yabancıların yoğun bulundukları bölgelerdeki iki büyük lisenin de yasaklamayı bu yıldan itibaren uygulamayı başlatması, daha önce aynı okullarda okuyan başörtülü öğrencilerin bu ders yılı için kayıtlarının yapılmamasına yol açtı. 
     Hazette, ülkedeki Müslüman kız öğrencilerin yüzde 2'sinin başörtüsü ile derslere girdiğini belirtti. Bireysel olarak okullarda başörtüsüyle derse girilmesine karşı olduğunu belirten Hazette, bu öğrencilerin beden eğitimi ve yüzme derslerine katılmayı reddettiklerine dikkati çekti. 
     Başörtülü öğrencilerin laboratuar ve atölye çalışmalarında da sorun kaynağı olduklarını, başörtülerinin tehlike oluşturduğunu belirten Hazette, Avrupa İnsan Hakları Sözleşmesi'nin 9. maddesinin din özgürlüğü garantisi sağladığını, ancak bunun koşullarının da belirlendiğini ifade ederek, sorumluluğu okul yönetimlerinin alması gerektiğini savundu. 
     Okul yöneticileri, bazı başörtülü kız öğrencilerin, dini inançlarını gerekçe göstererek beden eğitimi, yüzme ve biyoloji derslerine girmeyi reddettiklerini, bu durumun ''sistemi aksattığını'' ve ''disiplini bozduğunu'' belirtiyor, bu alanda sorunların giderek arttığını, ulusal düzeyde yasal önlem alınması gerektiğini savunuyorlar. 
     Laik sistem temelleri üzerine kurulmuş olan devlet okullarındaki eğitim yetkilileri, okullarda her türlü dini, siyasi ve felsefi sembol taşınmasının yasak olduğunu belirtiyorlar. 
     Danıştay, geçen yıl, başörtüsü yasağı konusunda kendisinden görüş istenmesi üzerine, yetkisizlik kararıyla yanıt vermiş ve görüş bildirmeyi reddetmişti. 
     Belçika'da başörtüsü yasağı uygulamayan orta öğrenim okullarının sayılarının az olması, bazı yabancı öğrencilerin bu okullarda yoğunlaşmasına ve ''gettolaşmaya'' yol açıyor. 
     Belçika Arap Birliği, başörtüsü yasağının sertleşmesine karşı çeşitli gösteri ve eylemler düzenleyeceğini açıkladı. 
     
</TEXT>
</DOC>
