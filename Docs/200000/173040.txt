<DOC>
<DOCNO> 173040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sonspo20.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Babayaro Nijerya milli takımını reddetti 
</HEADLINE>
<TEXT>

     İngiltere Premier Ligi takımı FC Chelsea'nin savunma oyuncusu Celestine Babayaro, Nijerya Milli Takımı'na dönmesi için yapılan önerileri reddetti. 
     Nijerya Futbol Federasyonu Genel Sekreteri Taiwo Ogunjobi, Babayaro'nun 2002 Dünya Kupası'ndan sonra kendi kararıyla milli takımı bıraktığını hatırlattı. 
     Ogunjobi, Babayaro'nun İngiltere'deki takım arkadaşları Kanu ve eski Fenerbahçeli Okocha'yı, Babayaro'yı ikna etmeleri için kendisine gönderdiğini ama takım arkadaşlarının, Babayaro'nun sert tutumuyla karşılaştıklarını bildirdi. 
     Ogunjobi, Babayaro'nun neden böyle davrandığını anlayamadıklarını kaydetti. 
     26 kez Nijerya Milli Takımı formasını giyen Babayaro, en son 2002 Dünya Kupası finallerinin ilk turunda İsveç'e 2-1 yenildikleri maçta Nijerya Milli Takımı'nda oynamıştı. 
     
</TEXT>
</DOC>
