<DOC>
<DOCNO> 195572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sonspo30.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Talihsizliğin böylesi görülmedi 
</HEADLINE>
<TEXT>

     İkinci Futbol Ligi A Kategorisi'nde mücadele eden Çanakkale Dardanelspor'da forma giyen 22 yaşındaki Hasan Kabze, 24 Ağustos tarihinde ilk lig maçında sakatlanmanın, aynı gün dedesini kaybetmenin, maçtan 2 gün yapılacak olan sınavına girememenin ve sakatlığının ardından çıktığı ilk resmi maçında, rakip takımdan arkadaşı İzzet'in beyin travması geçirmesinin talihsizliğini yaşadı. 
     Hasan Kabze, 24 Ağustos 2003 tarihini hatırlamak istemediğini belirterek, ''24 Ağustos'ta Çanakkale'de Kayseri Erciyesspor'la oynadığımız ligin ilk maçında, daha 1. dakikada rakip kaleci Mehmet Ali ile girdiğim ikili mücadele sonucunda ayağımdan sakatlandım. Oysa lige iyi hazırlanmıştım ve gol kralı olmak istiyordum'' dedi. 
     Maçın ardından dedesinin vefat haberini aldığını da belirten Hasan Kabze, şunları söyledi 
     ''Sakatlık talihsizliği yetmezmiş gibi, aynı gün dedem vefat etti. Maçtan iki gün sonra ise Spor Akademisi sınavlarına girecektim. Talihsizlikler üst üste gelince iyi hazırlandığım sınava da giremedim. Maçın ardından yapılan kontrolde sağ ayak baldırımda zedelenme olduğunu tespit edildi. 2 aylık bir tedavinin ardından takımla birlikte çalışmalara başladım. Aradan geçen 12 haftalık süre sonunda geçtiğimiz çarşamba günü Türkiye Kupası 1. kademe maçında, ikinci yarıda forma giydim. Takımla birlikte çalışmalarımı sürdürüyorum. Eski günlerime dönmek için tüm gücümle çalışıyorum.'' Vestel Manisaspor'la oynadıkları Türkiye Kupası karşılaşmasında, rakip takımdan arkadaşı İzzet Kaçar'ın kafa travması geçirmesiyle sarsıldığını da belirten Hasan Kabze, ''Bu maçta ikili bir mücadelede İzzet, kafa travması geçirdi. Genç milli takımından arkadaşım olan İzzet'i yerde çaresiz yatarken görmek beni çok üzdü. Neyse ki İzzet arkadaşım gerekli müdahalelerin ardından hayata döndürüldü. Arkadaşımın geçen günler içinde iyileşmesi beni çok sevindirdi'' dedi. 
     Hasan Kabze, lig maçlarında forma giyebilecek duruma geldiğini, hocasının görev vermesi halinde oynayabileceğini sözlerine ekledi. 
     
</TEXT>
</DOC>
