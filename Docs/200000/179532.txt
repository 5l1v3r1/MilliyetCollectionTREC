<DOC>
<DOCNO> 179532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/soneko14.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Palamutun tanesi 1.5 milyon liradan satılıyor... 
</HEADLINE>
<TEXT>

     Avlanma yasağının sona ermesiyle gece yarısından itibaren ağlar denize bırakılmaya başlanırken, ilk günde yaşanan palamut bolluğu sezonun bereketli geçeceği sinyali verdi. 
     İlgili Su Ürünleri Kanunu ve yönetmelik uyarınca 30 Nisan-1 Eylül tarihleri arasında uygulanan av yasağının bitmesinin ardından Karadenizli balıkçılar geceden itibaren ağlarını denize bırakmaya başlarken, ilk gün Samsun'daki Balıkhali'ne kasalarla palamut getirilmeye başlandı. 
     Balıkçı tezgahlarını süslemeye başlayan palamutlar tanesi 1.5 milyon liradan alıcı bulurken, balıkçılar önümüzdeki birkaç gün içinde palamudun tanesinin 500 bin liraya kadar düşmesinin beklendiğini söylediler. 
     Samsun Balıkçılar Odası Başkanı Rasim Kademoğlu, bu yıl palamudun yanı sıra, bol miktarda hamsi ve barbunya avlamayı umut ettiklerini ifade ederek, ''Umarım sezon umduğumuz gibi bereketli olur'' diye konuştu. 
     Sinop Su Ürünleri Kooperatifi Başkanı Refik Çobanoğlu da bu sezon bol balık olacağını tahmin ettiklerini belirterek, ''Denize açılan arkadaşlardan olumlu haberler alıyoruz, vatandaşlar bu sezon ucuz ve bol balık yiyecekler'' dedi. 
     Bölgede faal durumda irili-ufaklı yaklaşık 500 balıkçı teknesi bulunuyor. 

     
</TEXT>
</DOC>
