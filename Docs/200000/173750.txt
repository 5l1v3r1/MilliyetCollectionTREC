<DOC>
<DOCNO> 173750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sonspo04.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Süper Lig'in şampiyonları... 
</HEADLINE>
<TEXT>

     Birinci Süper Futbol Ligi'nde geride kalan 45 sezonda şampiyonlukları yalnızca 4 ayrı takım paylaştı. 
     Ligde şimdiye dek Galatasaray, Fenerbahçe, Beşiktaş ve Trabzonspor dışında, 45 sezonda şampiyonluk sevincini yaşayan takım çıkmadı. 
     Galatasaray 15, Fenerbahçe 14, Beşiktaş 10, Trabzonspor ise 6 kez mutlu sona ulaştı. 
     
     İLK ŞAMPİYON FENERBAHÇE, SON ŞAMPİYON BEŞİKTAŞ 

     1959 yılında ilk kez düzenlenen Birinci Futbol Ligi'nde ilk şampiyonluğu Fenerbahçe kazandı. 
     2 ayrı grupta birinciliği elde eden ezeli rakipler Fenerbahçe ile Galatasaray, o zamanki statü gereği final maçlarında karşı karşıya geldi. İlk maçta rakibine 1-0 yenilen sarı-lacivertliler, rövanş maçını 4-0 kazanarak, 46 yaşına girmeye hazırlanan ligde ilk şampiyonluğu kazanan takım oldu. 
     Birinci Lig'de son şampiyonluğu ise, 2002-2003 sezonunda ezeli rakibi Galatasaray'ın önünde mutlu sona ulaşan Beşiktaş elde etti. 
     
     4 BÜYÜKLERİN HASRET YILLARI 

     Birinci Futbol Ligi'nde şampiyonluklara adeta ambargo koyan ''4 Büyükler'', zaman zaman mutlu sona ulaşmak için uzun süreler beklemek zorunda kaldı. 
     Beşiktaş, 1966-67 sezonunda elde ettiği şampiyonluğun ardından tam 14 sezon mutlu sona ulaşmaya hasret kaldı. 1981-82 sezonunda Dorde Miliç yönetiminde şampiyon olan Beşiktaş, taraftarlarının uzun süren hasretine de son verdi. 
     Galatasaray ise 1972-73 sezonunda ligi en önde tamamladıktan sonra 13 sezon boyunca şampiyonluk sevinci yaşayamadı. Sarı-kırmızılı takım, 1986-87 sezonunda Jupp Derwall yönetiminde şampiyon olarak, 13 yıllık hasreti dindirdi. 
     
     EN AZ SÜRE BEKLEYEN FENERBAHÇE 

     Ezeli rakipler arasında şampiyonluk için en az süre bekleyen takım ise Fenerbahçe olarak dikkati çekiyor. 
     Sarı-lacivertli ekibin şimdiye kadarki en uzun süreli şampiyonluk hasreti 6 sezon sürdü. 1988-89 sezonunda gol rekoru kırarak şampiyon olan Fenerbahçe, 6 sezon bekledikten sonra, 1995-96 sezonunda Carlos Alberto Parreira yönetiminde ipi göğüsledi. 
     
     TRABZONSPOR, ŞAMPİYONLUĞU UNUTTU 

     Lig şampiyonluğunu şimdiye dek İstanbul dışına taşıyan tek Anadolu takımı olan Trabzonspor ise, son yıllarda şampiyon olamamanın sıkıntısını yaşıyor. 
     Son lig şampiyonluğunu 1983-84 sezonunda Ahmet Suat Özyazıcı döneminde yaşayan bordo-mavililer, o tarihten bu yana geçen 19 sezondur şampiyonluğa hasret. 
     
     GALATASARAY'IN REKORLARI 

     Birinci Futbol Ligi'nde elde ettiği toplam 15 şampiyonlukla, en fazla şampiyon olan takım unvanını yakalayan ve formasına 3 yıldızı takan Galatasaray, aynı zamanda üst üste en çok şampiyonluğa ulaşan takım unvanının da sahibi. 
     Lig tarihinde şimdiye dek bir takım en fazla 4 sezon üstüste şampiyon oldu. 
     Fatih Terim yönetimindeki Galatasaray, 1996-97, 1997-98, 1998-99 ve 1999-2000 sezonlarında ipi en önde göğüsleyerek, Türk futbol tarihine geçti. 
     Bu arada Galatasaray, ligdeki son 11 sezonda 7 kez şampiyonluğa ulaşarak, ayrı bir başarı gösterdi. 
     
     ÜSTÜSTE 3'ER KEZ ŞAMPİYON OLAN TAKIMLAR 

     Bunun yanısıra Galatasaray 1970-71, 1971-72 ve 1972-73 sezonlarında, Trabzonspor 1978-79, 1979-80 ve 1980-81 sezonlarında, Beşiktaş da 1989-90, 1990-91 ve 1991-92 sezonlarında üstüste 3'er kez şampiyonluğa ulaşma başarısını gösterdi. 
     Toplam 14 şampiyonluğu olan Fenerbahçe'nin ise, şimdiye dek üstüste 3 lig şampiyonluğu bulunmuyor. 
     
</TEXT>
</DOC>
