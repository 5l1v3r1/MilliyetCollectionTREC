<DOC>
<DOCNO> 190608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/spor/spo03.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'dan erken av 
</HEADLINE>
<TEXT>

   Galatasaray, ara transfer için şimdiden düğmeye bastı. Pinto'yu gönderip, yabancı kontenjanını boşaltmaya başlayan Sarı-Kırmızılılar, Yıldıray Baştürk, Marcelinho ve Bobiç için kolları sıvadı 
      ERHAN TELLİ 

   
   Liste kabarık 
   SARI-Kırmızılılar, Ocak ayındaki ara transfer döneminde bombaları birer birer patlatmaya hazırlanıyor. Teknik Direktör Fatih Terim'in Başkan Özhan Canaydın'a verdiği transfer listesinde, Bayer Leverkusen'de forma giyen milli oyuncu Yıldıray Baştürk'ün yanı sıra, Hertha Berlin'in Brezilyalı yıldızı Marcelinho ve golcü Fredi Bobiç'in yer aldığı iddia edildi. 
   
   Şimdi sıra Lukunku'da 
   LEVERKUSEN'İN, sezon sonunda sözleşmesi sona erecek olan Yıldıray'ı bedava elden kaçırmamak için, ara transfer döneminde Galatasaray'a vermeye sıcak baktığı bildirildi. Pinto'nun sözleşmesini fesh ederek yabancı kontenjanını açmaya başlayan Sarı - Kırmızılılar, Lukunku ile de devre arasında yolları ayırıp, yabancı takviyesi yapmanın hesapları içinde. 
   
   Serkan gündemde 
   ALMAN Ligi'nde bu yıl sıkıntılı günler geçiren ve 16. sıraya kadar inen Hertha Berlin'in iki yıldız ismi Marcelinho ve Fredi Bobiç için temasların başladığı bildirildi. Alman kulübünün iki oyuncu için fiyat bildireceği açıklandı. Sarı - Kırmızılılar, Adanaspor'da kadro dışı bırakılan Necati'nin menajeri Harun Aslan ile temasa geçerken, Gençlerbirliği'nin başarılı ismi Serkan'ı da gündemine aldı. 
   
   Veda mektubu    GALATASARAY'DA Pinto bir ilke imza atarak mektup ile sözleşmesini feshetti. Sarı - Kırmızılı takımın Brezilyalı oyuncusu, federasyona ve kulübe gönderdiği mektupta, "Benim burada geleceğim yok. Huzursuzum. Şartlara uyum gösteremedim ve bu yüzden mutlu değilim. Kariyerim için ayrılmak istiyorum" dedi. Bunun üzerine yollar ayrıldı. 
   
      'Golü hissettim'    Cihan'ın yüzü güldü 
   CÜNEYT KARAKAYA 

   GALATASARAY'I Olympiakos karşısında üç puana taşıyan golü atan Cihan Haspolatlı, motivasyonlarının üst düzeye çıktığını söyledi. Başarılı futbolcu, gol atacağını hissettiğini belirterek, "Ayhan bana pas attığında Arif ağabeyin boş olduğunu görmüştüm. Ona tek pas atıp, onun da hemen beni göreceğini biliyordum. Topu önüme aldım ve kolay bir vuruş yaptım" dedi. 
   
   'Ders alıyoruz' 
   BUGÜNE kadar puan kaybettikleri hiçbir maçta kötü oynamadıklarını iddia eden Cihan, "Nedense herkes futbolumuzu değil, kaçırdığımız puanları konuşuyor" yorumunu yaptı. Genç yıldız sözlerini şöyle noktaladı "Hata yapa yapa doğruyu bulmaya başladık. Bu kadar kötüysek, niye iyi denen takımlarla eşit puandayız. Taraftarımız merak etmesin." 
   
   Sabri tesellisi    OLYMPIAKOS maçının son dakikalarında sakatlanan Sabri'nin bileğinde çatlak çıkmaması teknik kadroyu sevindirdi. Genç oyuncunun ayağında darbeye bağlı kanama oluştuğu açıklandı. Samsunspor maçında takımdaki yerini alamayacak olan Sabri, Beşiktaş maçına yetiştirilecek. 
   
   YUNAN BASINI    Filathlos Fahişe top Olympiakos'u sattı. Olympiakos gücünü gösterdi, ama top Galatasaray ağlarına takılmak istemedi. Çok şanssız bir geceydi. 
   Athlitiki İho Şansını kullanamayan Olympiakos, tam olarak kendini gösteremeyen Sarı - Kırmızılar'ın adeta gölgesine yenildi. Çok ucuz kaybettik. 
   Goal News Pis top. Türk oyuncular golü kaydettiklerinde şanslarının ne kadar yaver gittiğini bilmeden seviniyorlardı. 
   Fos Türkler bizi uykuda yakaladı. Olympiakos, Galatasaray'ın evinde mahsur kaldı ve hayal kırıklığı yarattı. 
   Protathlitis Büyük Olympiakos ile gurur duyuyoruz. Pire ekibi Galatasaray'ı ezdi, gecede sadece golleri eksikti. 
   
   İSPANYOL BASINI    Marca Cihan ve Mondragon Türkler'e hayat verdi. Mondragon, Atina takımının tüm hücumlarını boşa çıkarttı. Galatasaray yine umutlandı. 
   AS Galatasaray sonunda siftah yaptı. Cihan'ın golü, Fatih Terim'in neden Hasan Şaş'ı oynatmadığı kararının haklılığını göstermek için yeterliydi. İkinci yarı kabus gibi geçti. Ama korkulan olmadı. 
   TVE Devlet Televizyonu Galatasaray zor bir 90 dakikadan gülerek ayrılmayı başardı. İlk üç puan, henüz tur için yeterli değil. Kaleci Mondragon kurtarışlarıyla Yunanlılar'ı tek başına durdurdu. 
   
   İTALYAN BASINI    La Gazzetta dello Sport Galatasaray kazandı ama 90. dakikaya kadar sahada adeta kıvrandı. Olympiakos ikinci yarıda kolay gol fırsatlarını ve galibiyeti kaçırdı. Kolombiyalı kaleci Mondragon gecenin en iyisiydi. 
   Corriere dello Sport Terim yeniden yola koyuldu. Cihan'dan umut anlamına gelen bir gol hediyesi. Galatasaray son dakikaya kadar yarışta var olmak için savaşıyor. 
   Tuttosport Galatasaray işin peşini bırakmadı. Fatih Terim'in Türkler'i, Olympiakos'u yendi ve sıralamada İspanyol Real Sociedad'a yaklaşarak tur atlama yarışında yeniden kapıyı araladı. Grupta işler karıştı. 
   
   Olimpik isyan    Yönetici Özer Saraçoğlu, stadın çevre düzenlemesi için verilen sözlerin yerine gelmediğini söyledi, "Başbakan'a çıkacağız" dedi 
   
   'Ülke reklamı' 
   GALATASARAY Yönetimi, Olimpiyat Stadı'nın eksiklerinin giderilmesi yönünde verilen sözlerin tutulmamasına ateş püskürdü. Yönetici Özer Saraçoğlu, İkitelli'de Şampiyonlar Ligi maçlarının oynandığını hatırlatarak, "Stadın durumu daha da önem kazanmış durumda. Burada Türkiye'nin puan kazandığı maçlar oynanıyor. Bu şartları Avrupalı görmemeli" dedi. 
   
   Ziyaret hazırlığı 
   SARAÇOĞLU, Olimpiyat Stadı'nın çevre düzenlemesinin bir an önce bitirilmesini beklediklerini de açıkladı. Başarılı yönetici şunları söyledi "Verilen sözlerine yerine getirilmesini bekliyoruz. Bu konuda Başbakan Recep Tayyip Erdoğan'a gideceğiz. Halen bitmemiş otopark ve yollar nedeniyle maça gelen taraftarlarımız sıkıntı yaşıyor." 
   
   Mondragon sevinci       Olympiakos maçında yaptığı kurtarışlarla galibiyette önemli rol oynayan Mondragon, camiadan tam puan aldı. İkinci Başkan Ali Dürüst, "Bu kadar iyi oynamasına şaşırmadım. Çünkü Mondragon iyi bir kaleci. Kendisinden son derece memnunuz" dedi. 
   
   Yedekler çalıştı    SARI - Kırmızılı takım, Samsunspor maçının hazırlıklarına başladı. Fatih Terim yönetiminde gerçekleştirilen çalışmaya Olympiakos maçında forma giyenler katılmadı. Bu arada Fransa'da futbol okulu açan ve Terim ile görüşmek için Türkiye'ye gelen Cim-Bom'un eski futbolcularından Dündar Siz, antrenmanı izledi. 
   
   Güreli'ye tepki    BEŞİKTAŞ 2. Başkanı Hüsnü Güreli'nin vergilerle ilgili açıklamalarına Galatasaray'dan sert yanıt geldi. Yönetici Refik Arkan, "Güreli bazen maksatını aşan konuşmalar yapıyor. Sonra pişmanlık duygusu ile arayıp, özür diliyor. Herkes kendisi ile ilgili sorumluluklarını yerine getirsin. Güreli önce kendi bahçesini temizlesin" dedi. 
   
   
   
</TEXT>
</DOC>
