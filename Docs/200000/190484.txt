<DOC>
<DOCNO> 190484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sonspo16.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi G.Saray'da oynarken Bursaspor'u düşünmüştüm 
</HEADLINE>
<TEXT>

     Bursaspor Teknik Direktörü Gheorghe Hagi, Galatasaray'da forma giydiği dönemde, yeşil-beyazlı takımı çalıştırmayı düşündüğünü söyledi. 
     Bursa Kapalı Çarşı Esnaflar Derneği tarafından Almira Otel'de verilen yemekte konuşan Teknik Direktör Hagi, başarılı olmak için tüm kentin kenetlenmesi gerektiğini bildirdi. 
     Geniş bir potansiyele sahip Bursa kentinin büyük bir takıma layık olduğunu belirten Hagi, Bursaspor'u tercih etme sebebinin sorulması üzerine de ''Daha Galatasaray'da forma giyerken Bursaspor'u çalıştırmayı düşünmüştüm'' dedi. 
     Hagi, şuan için ligde istedikleri puanları toplayamamalarına rağmen takım olarak iyi yolda olduklarını ifade ederek, ''İnanıyorum ki, bu kente layık, kazanma hırsıyla savaşacak bir takım oluşturacağız. Bunu başaracağımıza eminim. Belki puanlarımız eksik, ama çok iyi bir yoldayız'' diye konuştu. 
     Yeşil-beyazlı takımda başarı için, herkesin aynı hedefe doğru odaklanmasını isteyen Hagi, bunun sağlanması durumunda mutluluğu yine hep birlikte yaşayacaklarına inandığını söyledi. 
     Bursaspor Kulübü Başkanı Fikret Üstenci de, Bursaspor camiasının son zamanlarda birlik ve beraberlik içinde olmasının kendilerini mutlu ettiğini bildirdi. 
     Yeşil-beyazlı takımın en kısa zamanda ligde layık olduğu yerlere geleceğine inandığını belirten Üstenci, ''Yönetim Kurulu olarak Bursa halkının desteğine teşekkür ediyoruz. Bursaspor bu destekle iyi yerlere gelecektir'' dedi. 
     Konuşmaların ardından Kapalı Çarşı Esnaflar Derneği yöneticileri tarafından Başkan Üstenci ve Teknik Direktör Hagi'ye plaket verildi. 
     
</TEXT>
</DOC>
