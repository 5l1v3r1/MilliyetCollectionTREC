<DOC>
<DOCNO> 196859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sonspo12.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk futbolunu büyük maddi kayıp bekliyor 
</HEADLINE>
<TEXT>

     A Milli Futbol Takımı, 12. Avrupa Futbol Şampiyonası elemeleri play-off baraj maçları sonunda elenerek büyük bir prestij kaybına neden olurken, aynı zamanda Türk futbolunun büyük bir maddi kayba uğramasına yol açacak. 
     Portekiz'de gelecek yıl düzenlenecek 12. Avrupa Futbol Şampiyonası finallerine gitme şansını yitiren ay-yıldızlılar, manevi kaybının yanında Türk futbolunu da uluslararası boyutta olumsuz etkileyecek. 
     5 Aralık Cuma günü çekilecek 18. Dünya Kupası elemeleri kuralarından sonra Eylül 2004'te başlayacak eleme maçlarına dek ay-yıldızlılar dünya futbol arenasında olamayacak. 
     Futbol Federasyonu'nun sponsorlarla yaptığı ''milyon dolarlık'' sponsorluk anlaşmaların yeniden gözden geçirilmesi ve Türk futbolunun gelirinin azalması gündeme gelebilecek. 
     Futbol Federasyonu ilk aşamada, UEFA tarafından 12. Avrupa Futbol Şampiyonası finallerine katılım payı olarak verilecek yaklaşık 8 trilyondan oldu. 
     Türk futbolunun yeni döneminin her açıdan yapılandırılması ise 2004 Haziran'ından itibaren gerçekleşecek. 
     Futbolun en önemli kaynağı olan ''havuz'' olarak da bilinen futbol naklen yayınlarının yeni dönem ihalesi yine bu dönemde gerçekleşecek. Yeni ihalede yayıncı kuruluşlar tarafından naklen yayınlar için ödenecek ücretlerde de Türk futbolunun prestij kaybı nedeniyle bir azalma olmasından korkuluyor. 
     Futbol Federasyonu Genel Kurulu'nun ardından, sözleşmeleri sona erecek olan A ve Ümit Milli Takımları'nın yeni teknik direktörleri bu dönemden sonra belirlenecek. 
     
</TEXT>
</DOC>
