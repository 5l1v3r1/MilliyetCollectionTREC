<DOC>
<DOCNO> 197122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sontur44.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırılarda ölenleri son yolculuklarına uğurluyoruz... 
</HEADLINE>
<TEXT>

     İstanbul'da dün meydana gelen bombalı saldırılarda hayatını kaybedenlerden 4'ünün cenazesi toprağa verildi, 3'ünün cenazesi ise memleketlerine gönderildi. 
     İngiltere'nin İstanbul Başkonsolosluğu'nda yaklaşık 2 yıldır çalışan 15 yıllık evli Kiraz 33 ve Canser Gündüz 35 çiftinin cenazeleri, yakınları tarafından Adli Tıp Kurumu morgundan alınarak Alibeyköy'deki cemevine getirildi. 
     Otobüsten indirilmeyen cenazeler, cemevinde bekleyen yakınlarıyla birlikte aynı mahalledeki evlerinin önüne götürüldü. 
     Burada yapılan kısa törenin ardından, çocukları bulunmadığı bildirilen Gündüz çiftinin cenazeleri, toprağa verilmek üzere Gümüşhane'ye gönderildi. 
     Gündüz çiftinin Avcılar'daki evlerinin 1999 depreminde hasar gördüğü ve daha sonra buradan ayrılarak Alibeyköy'e yerleştikleri öğrenildi. 
     Cenaze törenine, çiftin ailesi, yakınları ve arkadaşları ile CHP İstanbul Milletvekili Mehmet Ali Özpolat da katıldı. 
     
     KORUMA GÖREVLİSİNİN CENAZESİ 
     Koruma görevlisi olarak çalıştığı İngiltere'nin İstanbul Başkonsolosluğu'na yönelik saldırıda hayatını kaybeden Süleyman Aydoğan 39 için Kasımpaşa Camii'nde cenaze namazı kılındı. 
     Namazın ardından Aydoğan'ın cenazesi, Kasımpaşa Mezarlığı'nda defnedildi. 
     Aydoğan'ın cenaze törenine ailesi ve yakınları ile başkonsoloslukta görevli İngiliz çalışma arkadaşları katıldı. 
     Tören sırasında Aydoğan'ın annesi Ayşe Aydoğan, eşi Filiz Aydoğan ve 11 yaşındaki kızı Tuğçe Aydoğan baygınlık geçirdi. 
     Patlamadan sonra enkaz altında kaldığı bildirilen Aydoğan'ın, 7 yaşındaki bedensel özürlü oğlu Onur ise cenaze törenine getirilmedi. 
     
     DİĞER CENAZELER 
     Öte yandan, nakliyecilik yapan ve Beyoğlu'ndaki patlamada ölen Durmuş Toprak'ın cenazesi de, Kasımpaşa Büyük Camii'nde kılınan cenaze namazının ardından toprağa verilmek üzere Mardin'e gönderildi. 
     Aynı olayda hayatını kaybeden başkonsolosluk güvenlik görevlilerinden İsmail Çiftlik'in cenazesi de Adli Tıp Kurumu'ndan alınarak Ümraniye Ihlamurkuyu Cemevi'ne getirildi. 
     Cemevinin bahçesinde kılınan cenaze namazına katılanlar, ''teröre lanet olsun'' diye bağırdılar. 
     Cenaze töreninde Çiftlik'in eşi Güler Çiftlik, kızları Gözde 15 ile Buse 8 ve yakınları gözyaşlarına boğuldu. 
     Törene Çiftlik'in ailesi, aynı başkonsoloslukta memur olarak çalıştığı belirtilen kardeşi Salman Çiftlik ve bazı başkonsolosluk görevlileri de katıldı. 
     Çiftlik'in cenazesi, törenden sonra Ümraniye Ihlamurkuyu Mezarlığı'nda toprağa verildi. 
     
     BANKACI VE TEKNİK MÜDÜR 
     Levent'teki bombalı saldırıda hayatlarını kaybeden Yonca Bilgin 29 ve Ethem Doğan 29 da, İstanbul'da toprağa verildi. 
     Bilgin için Mecidiyeköy Mehmetçik Camii'nde ikindi vakti kılınan cenaze namazına, eşi Kaya Bilgin, yakınları ve iş arkadaşları katıldı. 
     HSBC Bank'ta Bireysel Krediler Müdür Yardımcısı olduğu öğrenilen Bilgin'in cenaze töreninde, bankacı olan eşi tabuta sarılıp gözyaşı döktü. Bilgin'in iş arkadaşları da gözyaşlarını tutamadılar. 
     Yonca Bilgin'in cenazesi, daha sonra Zincirlikuyu Mezarlığı'nda defnedildi. 
     Aynı patlamada hayatını kaybeden Ethem Doğan 29 için de, Gültepe'deki Harmantepe Camii'nde ikindi vakti cenaze namazı kılındı. 
     Evli ve 3 çocuk babası olduğu öğrenilen Doğan'ın naaşı, daha sonra Hasdal Mezarlığı'nda toprağa verildi. 
     Makine mühendisi Doğan'ın, HSBC Bank Genel Müdürlük binasına teknik işletme ve bakım onarım hizmeti veren TFM Group'a bağlı olarak teknik müdürlük görevi yürüttüğü bildirildi. 
     
</TEXT>
</DOC>
