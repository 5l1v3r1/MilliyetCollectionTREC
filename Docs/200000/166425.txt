<DOC>
<DOCNO> 166425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sonspo21.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay'ın ligde kalma umudu sürüyor 
</HEADLINE>
<TEXT>

     Ligdeki son hafta maçlarının incelenmesi talebiyle Futbol Federasyonu'na başvuran Altay, Birinci Süper Lig'de kalacağı yolundaki umutlarını sürdürüyor. 
     Kulüp başkanı Ahmet Taşpınar, Şike Tahkik Komisyonu'nun olumlu bir rapor hazırlayıp Futbol Federasyonu'na gönderdiğini ve ilk toplantıda sonucun lehlerine çıkacağına inandıklarını söyledi. 
     Taşpınar, sözlerini şöyle sürdürdü 
     ''Oldukça kötü günler yaşadık. Futbolun masumiyetine leke düşürmeye kimsenin hakkı yoktur. Biz, elimizdeki tüm belgeleri gönderdik. Ortada büyük bir haksızlık olduğuna inanıyoruz. Futbol Federasyonu'nun 2 gün içinde yapacağı ilk toplantıda, Altay'ı ligde bırakacak kararı vereceğini umuyoruz.'' Yeni sezon öncesinde tüm çalışmaları dondurduklarını kaydeden Taşpınar, inançlarının büyük olması nedeniyle bu kararı bekleyeceklerini ve sonrasında da hızla transfer faaliyetlerine yöneleceklerini kaydetti. 
     
</TEXT>
</DOC>
