<DOC>
<DOCNO> 186707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/spor/spo04.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Moral aşısı 3-0 
</HEADLINE>
<TEXT>

   Bordo-Mavili ekip, Ankaragücü'nü Somers, Mehmet Yılmaz ve Gökdeniz'in golleriyle aştı, yara sardı 
      
   Taraftarlarla barıştı 
   İSTANBUL'DA geçen hafta Beşiktaş'a 5 - 0 teslim olan Trabzonspor, farklı yenilginin izlerini silmek için çıktığı Ankaragücü'nü devirerek, taraftarının gönlünü aldı. Başkent ekibi iyi kapandığı için, ilk yarıda ev sahibi uzaktan şutlarla gol aradı. 20. dakikada Somers, ceza sahası dışından sert bir vuruşla, kaleci Zafer'i avladı. 
   
   Asist Maxim'den 
   İKİNCİ devrenin başında kaleci Zafer'in uzaklaştıramadığı top Mehmet Yılmaz'a çarparak, ağlara gitti. Bu golden sonra rahatlayan Bordo - Mavili takım, rakibi baskı altında tutarak, farkı artırmaya çalıştı. Maçın son bölümünde kaptan Gökdeniz sahne aldı, Maxim Romaschenko'nun soldan ortasında penaltı noktası üzerinden topa dokunup, sonucu belirledi. 
   
   Aybaba Daha çok işimiz var 
   KARADENİZ ekibinin teknik patronu Samet Aybaba, maçın başında Beşiktaş yenilgisinin tedirginliğini yaşadıklarını söyledi. Aybaba, "Ancak daha sonra toparlanıp, bunu atlattık ve pozisyonlar bulduk. Takım olma yolunda daha çok işimiz var. Çok çalışmamız lazım. Daha yolun başındayız. Bu sonuç ilerisi için bize moral ve güç verdi" açıklamasını yaptı. 
   ANKARAGÜCÜ'NÜN hocası Tevfik Lav ise, "Eksiklerimizi giderip, hedeflerimiz için mücadele edeceğiz" dedi. PAF takımlar arasındaki maçı Trabzonspor 3 - 0 kazanırken, ikinci yarıda forma giyen Augustine eski takımına karşı ilk kez mücadele etti. Samet Aybaba, Beşiktaş maçındaki hataları nedeniyle eleştirdiği Oumar Dieng'i kadroya almadı. 
   
   Ağaoğlu sevgisi 
   TARAFTARLAR karşılaşmaya fazla ilgi göstermezken, tribünlerden başkanlığa adaylığını açıklayan Ahmet Ağaoğlu lehine tezahüratlar yükseldi. "Ağaoğlu başkan, Trabzon şampiyon" tezahüratları yapan taraftarlar, Trabzon önünde farkı artırmamak için frene bastıklarını belirten Beşiktaş Menajeri Sinan Engin aleyhine de sloganlar attılar. Öte yandan 26 Ekim'deki olağanüstü kongreye başkan adayı olarak hazırlanan Mehmet Öksüzoğlu nabız yoklamaya başladı. 
   
   Kritik 
   Bu sonuç yanıltmasın 
   NECMİ KEPÇETUTAN 

   Golleri bir kenara koyarsak, Trabzonspor - Ankaragücü maçında taraflar keyifsiz, isteksiz, heyecansız ve yetersiz futbol sergilediler dün gece Avni Aker'de... 
   Özellikle ilk yarıda iki takım da birbirinden kötüydü. Hani iki tarafın en iyilerini toplasak, adam gibi bir takım çıkmazdı ortaya. Hadi Ankaragücü deplasmanda oynuyor, en azından bir puan için mücadele ediyor, rakibinin oyununu bozmaya çalışıyor diyelim. Ya Trabzonspor'a ne demeli Ankaragücü'nden kalır yanları yoktu. Belli ki hala 5.0'lık Beşiktaş depreminde akılları. Ne doğru düzgün bir pas, ne organize bir atak yapabildiler ilk yarı boyunca. Allah'tan Somers'in uzaktan attığı şut Başkent kalecisi Zafer'i avladı da, Bordo - Mavililer skorda öne geçmenin rahatlığını yaşadılar. Bu gole rağmen güven vermedi Trabzonspor. 
   İkinci yarıda kaleci Zafer'in uzaklaştırmak istediği top tesadüfen Mehmet Yılmaz'a çarpıp, filelere gidince, maçın gidişatı da belli oldu. Çünkü Ankaragücü'nün iki farklı skordan bu maçı çevirmeye yetecek ne kapasitesi, ne de mecali vardı. Teknik Direktör Tevfik Lav, devre arasında yapması gereken değişiklikleri ancak bu golden sonra aklına getirebildi. Haftalardır takımı kurtarması beklenen Ceyhun'u, Abdullah'la birlikte sahaya sürdü. Ama atı alan Üsküdar'ı çoktan geçmişti. Trabzonspor Teknik Direktörü Samet Aybaba, bunun üzerine Ankaragücü'nün daha fazla ileri çıkacağını hesap ederek, sahada varlığı ile yokluğu belli olmayan Augustine'i aldı, Yattara'yı sahaya sürdü. UEFA Kupası'ndaki Villarreal maçı sonrası ismi üzerinde spekülasyonlar yapılan Gineli oyuncu, ev sahibi takımı hareketlendirdi. Karadeniz ekibi, son dakikalarda Gökdeniz'in kaydettiği golle Ankaragücü'nü adeta yürüyerek mağlup etmeyi başardı. Ancak hemen belirtelim, futbol olarak yine bekleneni veremedi, sınıfta kaldı. 
   Bu arada sahanın en iyi ismi hakem Bülent Demirlek'ti. Birkaç hatalı faul düdüğü dışında, başarılı bir yönetim gösterdi. 
   
   
</TEXT>
</DOC>
