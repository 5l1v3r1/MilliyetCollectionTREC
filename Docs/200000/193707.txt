<DOC>
<DOCNO> 193707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sondun06.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Oto boyacısı 48 kadını öldürdüğünü itiraf etti 
</HEADLINE>
<TEXT>

     ABD'de, eski bir oto boyacısı olan Gary Ridgway, Seattle kentinde yapılan duruşmada, çoğunluğu 1980'lerin başında olmak üzere ülkenin kuzeybatısında 48 kadını öldürdüğünü itiraf etti. 
     Seattle mahkemesinde yapılan duruşmada, tutuklandığı 2001'den bu yana ''Green River katili'' olmakla suçlanan Ridgway, kendisini ölüm cezasından kurtaracak bir anlaşma karşılığı suçunu itiraf etti. 
     Ridgway mahkemeye yazılı olarak sunduğu itirafında, ''İşlediğim her cinayet aynı plan dahilindeydi. Planım, fahişe olduğunu düşündüğüm mümkün olduğunca çok kadını öldürmekti. Kurban olarak fahişeleri seçtim çünkü onların birçoğundan nefret ediyorum ve onlara cinsel ilişki karşılığında para vermek istemiyordum. Onların ortadan kaybolduklarının hemen fark edilmediğini, hatta belki de hiçbir zaman fark edilmediğini biliyordum'' dedi. 
     ABD'de, Temmuz 1982-Şubat 1984 yılları arasında Green River nehri kıyılarında birçok ceset bulunmuştu. 
     
</TEXT>
</DOC>
