<DOC>
<DOCNO> 185096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/yazar/guclu.html </URL>
<DATE> 2003/09/28/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Aydın Doğan neden farklı 
</HEADLINE>
<TEXT>

   
   Patronlar içerisinde Aydın Bey'i özel kılan pek çok argüman bulabilirsiniz. Babacandır, dürüsttür, girişimcidir, paylaşımcıdır, yüreklidir, ülkesini, dostlarını, çalışanlarını, hemşerilerini fazlası ile sever. Biz gazeteciler açısından onu farklı kılan ise basın için en temel koşullarından birisi olan özgür yayın ortamını yaratmasıdır. Ekonomik bağımsızlık olmadan basının özgür olamayacağına gönülden inanır. İşlerini büyütmesi de sanırım bu yüzden... 
   20 yılı aşkın süredir Milliyet'te çalışıyorum. Yazdıkları nedeni ile belki en fazla şikayet edilenlerden birisi de ben oldum. Ben her seferinde yazdıklarım içerisinde yalan, yanlış, iftira, kasıt varsa faturasını ödeyeme hazırım derim. O da gazeteciliğin gereği ne ise onu yap der. Bir gazeteci için bundan daha büyük kazanım ve destek olamaz. Ama benim bugün asıl yazmak istediklerim bunlar değil. Kendisini tanıyanlar tanır ve çok sever. Tanımayanlar ise senaryo üretip durur. O ayrı bir konu. Eskiden daha bir içimizdeydi. Şimdi ise sanki daha bir uzaklarda. Oysa daha çok insanın, kendisini çok daha yakından tanımasına ortam hazırlamalı. Tıpkı bugün Kelkit'te yaptığı gibi... 
   Kelkit'te bugün Türkiye'nin en donanımlı meslek yüksekokullarından birisi açılıyor. Temeli geçen yıl atılmıştı. Bu yıl da öğrenime başlıyor. 40 bin metrekare arazi üzerine kuruldu. Öğrenci yurtlarından lojmana, kapalı spor salonundan en donanımlı atölye ve laboratuvarlara kadar çağdaş bir eğitim ortamı için ne ararsanız fazlası ile var. Yedi trilyon lira harcandı. Hala da harcanmaya devam ediyor. Maddi ve manevi desteği bundan sonra da hep devam edecek... 
   Aydın Bey, daha önce yaptırdığı okullar gibi meslek yüksekokulunu da devlete bağışladı. Atatürk Üniversitesi'ne bağlı olarak öğretimini sürdürecek. Ama bugün açılacak meslek yüksekokulunu asıl önemli kılan ilkleri de beraberinde getiriyor olması. 
   Organik tarım yani hormonsuz tarım ve bu alanda yapılan eğitim, dünyada yükselen değerlerin başında geliyor. Sağlıklı nesiller yetiştirmenin yolu, sağlıklı besinlerden geçiyor. İşte açılacak bölümlerden birisi de bu. Yani organik tarım. Bu alanda bir ilk. Dahası, öğrencilerin uygulama yapabileceği trilyonluk tesisler de yine hemen okulun yakınında kuruluyor. Hani o hep sözü edilen ama bir türlü gerçekleştirilemeyen teori ile pratik eğitim, burada bir arada olacak. 
   Bir diğer çok önemli adım ise İngilizce hazırlık sınıfı ve sonrasında gerçekleştirilecek olan yoğunlaştırılmış mesleki yabancı dil dersleri. 
   Bugünün dünyasında pratiği olmayan, yabancı dil bilmeyen, güncel teknolojiyi yakalayamayan meslek adamlarının hiçbir şansı yok. Meslek yüksekokullarının Türkiye'de hak ettiği önemi kazanmamasının önündeki en büyük engel de bu. İşte Aydın Doğan Meslek Yüksekokulu, bu zoru da aşacak her türlü donanıma sahip. 
   Organik Tarım'ın yanı sıra Endüstriyel Elektronik, Bilgisayar Teknolojisi ve Programlama ile Bilgisayarlı Muhasebe bölümleri de bulunuyor. Her bölüme 30'ar öğrenci alınacak. Öğretim süresi bir yılı hazırlık olmak üzere 3 yıl. Yabancı dil yeterlilik sınavını aşanlar direkt birinci sınıfa başlayabilecekler. Ayrıca mezuniyet sonrasında yüksek not ortalaması tutturan ve dikey geçiş sınavını kazananlar, 4 yıllık fakültelere geçiş yapabilecekler. Öğrenci alımı, ekim başında ÖSYM tarafından gerçekleştirilecek ek kontenjan ile olacak. Öğrencilere staj, mezunlara da iş olanakları fazlası ile yaratılacak. Darısı diğer tüm okullarımızın başına. 
   Özetin özeti Ülkeye hizmet lafla değil icraatla oluyor. Eğitime gönül veren ve bu konuda taş üstüne taş koyan tüm hayırseverlere olduğu gibi Aydın Bey'e de canı gönülden teşekkür ediyoruz. 
   
      
   
</TEXT>
</DOC>
