<DOC>
<DOCNO> 167656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sonspo05.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor transferi kapatıyor... 
</HEADLINE>
<TEXT>

     Birinci Süper Futbol Ligi'nde transfer çalışmalarını sürdüren Trabzonspor, bir sol kanat oyuncusu alarak transferi kapamak istiyor. 
     Kocaelispor'dan Emrah, Belçika'nın Royal Anvers takımından İbrahim Yattara ve Karal D'Hane, Hollanda'nın FC Twente takımından Van De Paar, kiralık oyuncusu Mehmet Yılmaz, Gençlerbirliği'nden Hasan Sönmez, Çaykur Rizespor'dan Recep Asil, Göztepe'den Göksel Yaman, Yimpaş Yozgatspor'dan Emre Toraman, Erzurumspor'dan İbrahim Ege ve son olarak da Gökdeniz olmak üzere 11 futbolcuyla anlaşan Trabzonspor, teknik heyetin isteği doğrultusunda sol kanata bir oyuncu aranıyor. 
     Kulüp asbaşkanı Erol Tuna, sol kanat arayışlarının bulunduğunu ve birkaç oyuncuyla temasta olduklarını belirterek, ''Bu oyuncular yurtdışından. Başkanımız, bu konudaki çalışmalarını yürütüyor. Samet Aybaba da Avusturya'ya gidiyor. Eğer bir oyuncuyla anlaşma sağlarsak, bu oyuncu direkt kampa dahil edebiliriz. Sol kanata bir transfer gerçekleştirerek, transferi kapamak istiyoruz'' dedi. 
     Transferin en hızlı takımlarından biri olduklarını da ifade eden Tuna, ''3 milyon dolarlık bir bütçeyi transfere ayırmamıza rağmen tamamen bunu kullanmadık. Akılcı ve iyi bir transfer politikası uyguladık. Bunun verimini alacağımıza inanıyoruz'' diye konuştu. 
     
     GÖKDENİZ'İN DAVRANIŞI 
     Tuna, Gökdeniz'in çok kısa süreli bir görüşme yaparak, bordo-mavili kulüple anlaşmasından memnunluk duyduklarını belirterek, ''Gökdeniz, Trabzonspor'da oynamaya devam etmek istiyordu ve bunu da kanıtladı. Kendisi, gelecek sezon da Trabzonspor'a çok şeyler verecektir'' dedi. 
     
     LEE VE AURELIO'YA PRİM ÖDENECEK 
     Tuna, bordo-mavili takımın kadrosundan ayrılan Lee Yong ve Aurelio'ya Türkiye Kupası primi ödenmemesi gibi bir durumun sözkonusu olmayacağını söyledi. 
     Tuna, bu futbolcuların takımdan ayrılmasını istemediklerini hatırlatarak, ''Ancak futbolcular takımdan ayrıldı. Özellikle Lee'ye tüm alacaklarını ödedik ve iyi bir de teklif sunduk. Kendisi de Trabzonspor'da oynayacağını devamlı söylüyordu. Hiç beklemediğimiz bir şekilde takımdan ayrıldı. Yine de bu futbolculara Türkiye Kupası primini ödeyeceğiz'' diye konuştu. 
     
</TEXT>
</DOC>
