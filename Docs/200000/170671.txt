<DOC>
<DOCNO> 170671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/yasam/yas04.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğün magandası küçük Leyla'yı vurdu 
</HEADLINE>
<TEXT>

   Şanlıurfa'da damda uyumaya hazırlanan küçük Leyla, düğün sevincini silahla kutlamaya çalışanların kurşunuyla yaralandı 
      BARIŞ DURAK Şanlıurfa DHA 
   
   Şanlıurfa'da bir düğün sırasında ateşlenen silahın hedefi olan 5 yaşındaki Leyla Menüzer kalçasından yaralandı. 
   Muradiye Mahallesi Ümit Sokak'ta oturan Menüzer ailesi, aşırı sıcaklar nedeniyle dama serdikleri yataklarında uyumaya hazırlanırken, mahalledeki iki ayrı düğünde silahlar peş peşe ateşlendi. 
   Seslerin geldiği yere bakmak üzere yatağından kalkan beş yaşındaki Leyla bir anda vuruldu. Hastaneye kaldırılan küçük kızın kalçasında sıyrık meydana geldiği ve durumunun iyi olduğu belirtildi. 
   Polis, mahalledeki düğünlere katılanların üzerinde yaptıkları aramada söz konusu silahı bulamadı. 
   
   
   
</TEXT>
</DOC>
