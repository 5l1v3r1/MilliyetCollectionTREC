<DOC>
<DOCNO> 173523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sonspo14.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayern Münih Makaay'dan vazgeçmiyor... 
</HEADLINE>
<TEXT>

     FC Bayern Münih Kulübü Danışma Kurulu Başkanı Franz Beckenbauer, Deportivo La Coruna'nın Hollandalı futbolcusu Roy Makaay'u mutlaka transfer etmek istediklerini söyledi. 
     Franz Beckenbauer, ''Bild'' Gazetesi'ndeki köşesinde yazdığı yazıda, yeni sezonda Elber ve Pizarro'nun yanında 3. golcü olarak Makaay'ı oynatmayı hedeflediklerini belirterek, bu futbolcu için 1 milyon Euro daha fazla ödeme yapabileceklerini söyledi. 
     FC Bayern Münih, Hollandalı golcüyle anlaşmalarına karşın, İspanyol takımının hala bu futbolcuyu tutmaya çalıştığını açıkladı. 
     FC Bayern Münih Kulübü'nun ticari işlerden sorumlu menajeri Uli Höness de Makaay'ın kendilerine gelmeyi kabul etmesine karşın, Deportivo La Coruna'nın 4 yıllık sözleşme karşılığında 20 milyon Euro öneride bulunduğunu, kendilerinin ise 16 milyon Euro ödeyeceğini bildirdi. 
     FC Bayern Münih, geçen sezon Almanya Ligi şampiyonu olmuş, ancak Avrupa Şampiyonlar Ligi'nde beklediğini bulamamıştı. 
     Makaay, geçen sezon İspanya liginde Deportivo La Coruna forması altında 29 golle gol kralı olmuştu. 
     FC Bayern Münih Kulübü Başkanı Karl Heinz Rummenigge de ''İspanyol takımı, Makaay'ı Avrupa Şampiyonlar Ligi kadrosunda gösterdiyse bu transferden vazgeçebiliriz'' dedi. 
     
</TEXT>
</DOC>
