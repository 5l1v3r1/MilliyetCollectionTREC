<DOC>
<DOCNO> 159738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/soneko34.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergun Özen Banka sayısı, kar baskısı nedeniyle daha da azalacak 
</HEADLINE>
<TEXT>

     Garanti Bankası Genel Müdürü Ergun Özen, son 5 yılda 79'dan 52'ye düşen banka sayısının bundan sonra kar baskısı ve verimlilik endişesi nedeniyle daha da azalacağını söyledi. 
     Özen, Garanti Bankası, Dünya Gazetesi ve Konya Sanayi Odası işbirliği ile Selçuk Üniversitesi SÜ Alaaddin Keykubat Yerleşkesi Süleyman Demirel Konferans Salonu'nda gerçekleştirilen Garanti Anadolu Sohbetleri Konya Zirvesi'ndeki konuşmasında, ekonomide gözle görülür bir iyiye gidişin yaşandığını, yılın ilk 3 ayında ihracatın yüzde 27 oranında arttığını kaydetti. 
     Tüm dünyada ekonomik büyümenin motoru olarak kabul edilen bankacılık sektörünün Türkiye'de rayına oturmaya başladığını anlatan Özen, şunları kaydetti 
     ''Son 5 yılda bankacılık sektöründe 47-50 bin kişinin işini kaybetmesine rağmen özel bankalar pazar paylarını yüzde 7 oranında artırarak mevcut bankacılık pastasının yüzde 'üne sahip olmuşlardır. Türkiye'de bankacılık sektöründe dolaşan 110 milyar dolar, GSMH'nin yüzde 60'ına denk düşmektedir. Çok sayıda banka çeşitli nedenlerle kapanmış, şube sayıları da yüzde 22 oranında azalmıştır. Son 5 yılda 79'dan 52'ye düşen banka sayısı, bundan sonra kar baskısı ve verimlilik endişesi nedeniyle daha da azalacaktır.'' 
     
     DÜNYA EKONOMİSİNDE BÜYÜME AZALACAK... 

     Garanti Bankası Yönetim Kurulu Murahhas Üyesi Mahfi Eğilmez de, dünya ekonomisinin geçen yıl yüzde 2.3 oranında büyüdüğünü, bu yıl da büyümemeye devam ettiğini, ancak 2003 yılında büyümenin azalmasının tahmin edildiğini söyledi. 
     Dünya ekonomisinin 4'te birini elinde tutan ABD ekonomisinde yaşanan değişikliklerinin tüm dünya piyasalarını ciddi şekilde etkilediğini belirten Eğilmez, ''Irak Savaşı ve petrol kaynaklarının yeniden şekillenmesi Türkiye ekonomisini olumlu yönde etkileyecektir. Bugüne kadar yaşanan gelişmeler bunu göstermektedir'' dedi. 
     Eğilmez, genel ekonomik tablonun Türkiye'de enflasyonun ciddi anlamda düşmeye başlayacağını ve fiyatların peş peşe düşeceğini gösterdiğini ifade ederek, şöyle konuştu 
     ''Türk lirasının değer kazanmaya başlamasıyla birlikte yastık altındaki döviz bozdurulmaya başlandı. Piyasaya çıkan bu para, hükümet tarafından işçiye ya da memura zam olarak değil, üretime kanalize edilmelidir. Ancak ciddi bir ekonomik gelişme için Türklerin, ekonomiye güveninin sağlanması gerekir. Bu da özellikle Avrupa'da bulunan Türk sermayesinin Türkiye'ye getirilmesiyle gerçekleşecektir. Vatan millet edebiyatı ile bu sağlanamaz. Yabancı sermayeden önce Türkiye'de, Avrupa'daki Türklerin ülke ekonomisine güvenmesi durumunda ekonomide ciddi bir atılım gerçekleşecektir.'' 
     
     ÜNİVERSİTELER EKONOMİK POTANSİYELE SAHİP İŞLETMELERDİR 

     Selçuk Üniversitesi Rektörü Abdurrahman Kutlu ise üniversitelerin sadece eğitim, öğretim ve akademik çalışma yapan kurumlar değil, ciddi bir ekonomik potansiyele sahip işletmeler olduklarını vurgulayarak, en azından kendileri için ekonomik kaynak yaratabilmeleri için üniversitelerin önünün açılmasını istedi. 
     Kutlu, devletin SÜ'de öğrenim gören her öğrenci için bin 200 dolar ödediğini ancak, Avrupa'da üniversite öğrencisi başına ödenen paranın ortalama 6 bin 500 dolar seviyesinde olduğunu belirterek, ''Üniversitelerimizi ekonomik değer üreten kurumlar haline getirmek için zorlamalıyız. Yeterli devlet desteği alamayan üniversitelerin kendi mali kaynaklarını yaratabilmeleri için mevzuat değişikliği zorunludur'' diye konuştu. 

     
</TEXT>
</DOC>
