<DOC>
<DOCNO> 191147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/spor/ykocaomer.html </URL>
<DATE> 2003/10/25/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Paralimpik gecesi 
</HEADLINE>
<TEXT>

   
   Geçen hafta Cuma akşamı Düsseldorf'da Alman Milli Paralimpik Komitesi'nin düzenlediği 2003 Paralimpik gecesinde idik. Düsseldorf şehir kongre merkezinde yapılan geceye yaklaşık 800 davetli katıldı. Almanya Başbakanı Gerhard Schröder'in eşi Doris Schröder'in himayelerinde gerçekleşen gecede başbakan da eşiyle birlikte yer aldı. Ayrıca Alman spor dünyasından kişilerin yanında IPC Uluslararası Paralimpik Komitesi Başkanı Phil Craven da vardı. 
   2004 Atina Paralimpik oyunları nedeniyle kurulan standlarda oyunlar hakkında bilgi verilirken, gece gerek dekorasyon, gerekse müzik bakımından Yunan ağırlıklıydı. Almanya Başbakanı Schröder, kısa bir süre önce Dünya şampiyonu olan Bayanlar Alman Milli Futbol Takımı'nın kaptanı ve bir futbolcusu çiçek verirken, hemen oracıkta onların futbolu bırakma ile ilgili kararlarını ekonomik koşullar dolayısıyla verdiklerini düşünerek, kendilerine gerekli her türlü desteğin yapılacağını taahhüt etti. 
   2012 Olimpiyatları'na Almanya'dan aday olan Leipzig kentinin Anakent Belediye Başkanı Wolfgang Tiefensee yaptığı konuşmada, aday kent olarak olimpiyatlara ve paralimpiklere aday olduklarını, bir ayrım yapmanın söz konusu olmadığını, Milli Olimpiyat Komitesi ile Milli Paralimpik Komitesi'nin el ele ve eşit bir şekilde çalışacağını belirtti. Alman spor dünyasından birlikte olduğumuz dostlarımız, aslında Leipzig'in aday olmasını hala içlerine sindirememişler ve şanslarının çok az olacağını düşünüyorlar. Onlara göre bir Hamburg, Düsseldorf hatta Frankfurt kentinin daha fazla şansı olacağı görüşü hakim. 
   Almanya'da bu hazırlıklar yapılırken, Türkiye'de ise ne Milli Olimpiyat Komitesi'nden, ne de Milli Paralimpik Komitesi'nden hala bir ses yok. özellikle Milli Paralimpik Komitesi kurulduğu günden beri hiçbir aktivitede bulunmadı. Milli Olimpiyat Komitesi de hala Milli Paralimpik Komitesi ile eşit şartlarda işbirliği yapmasa bile, İstanbul kentinin olimpiyat adayları arasında şansı olabileceğini düşünüyor. Diğer aday kentler, iki komitenin birlikte çalışmasıyla sunuma hazırlanırken, bizde bu konuda bırakın birlikte çalışmayı iki komite Yönetim Kurulu üyelerinin yolda görseler birbirlerini tanımayacaklarını düşünüyoruz. Böyle devam ederse Uluslararası Olimpiyat Komitesi ve Uluslararası Paralimpik Komitesi İstanbul'daki hazırlıkları incelemeye geldiğinde, yine 2008 adaylığında olduğu gibi paralimpik konusunda yapılmamış şeyleri yapıldı göstererek ve yalan söyleyerek kendilerini kandıracaklarından endişe ediyoruz. 
   
      
   
</TEXT>
</DOC>
