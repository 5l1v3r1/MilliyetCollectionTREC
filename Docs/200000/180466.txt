<DOC>
<DOCNO> 180466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/yazar/sazak.html </URL>
<DATE> 2003/09/05/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Blok liste 
</HEADLINE>
<TEXT>

   
   CHP'nin kasım ayında toplanması beklenen kurultayı öncesinde kulislere yansıyan bilgiler, genel merkezce planlanan 'tüzük değişikliği' tartışmalarını gündeme taşıyor. 
   Parti içi demokrasinin gereği bugüne dek 'çarşaf liste' ile gerçekleştirilen seçimler, muhalefetin tümüyle tasfiyesi amacıyla 'blok liste' ile yapılacakmış. 
   CHP'de, 1930'ların 'tek Şef' dönemine geri dönülüyor 
   Tek seçici genel başkan, 3 Kasım seçimlerinde milletvekili aday listelerini 'ön seçime gidilen' birkaç il dışında CHP Genel Merkezi'nde 'tek başına' belirledikten sonra, Parti Meclisi'ni de 'blok liste' ile oluşturmaya çalışıyor. 
   Herkes gider Mersin'e, CHP tersine .. 
   Çoğulculuk, katılım, parti içi demokrasi 21'inci yüzyılın çağdaş değerleri olarak öne çıkarken, bu açılımlara en uygun örgütlenme biçimi olan sosyal demokrat bir partide 'oligarşi' her şeyin önüne geçiyor. 
   CHP yönetimi neden ürküyor, anlamak mümkün değil. 3 Kasım seçim sonuçlarına bakmak bile 'liderleriyle birlikte partilerin de sonunu getiren' hatalar zincirinden çıkmak için yeterince öğreticidir. 
   DSP'nin ve ANAP'ın son kongrelerini anımsayalım Liderler, toplumdaki 'değişim' beklentisini algılamayıp, kendi kadro ve vizyonlarında inatlaşarak partilerini barajın altına ittiler, güçlerini sıfırladılar. 
   Kongre kazanmak, seçim kazanmaya yetmiyor 
   1999 seçimleriyle parlamento dışında kalan CHP'de 'eski genel başkan' tekrar göreve gelince, iktidara uzanmanın tek yolu olarak 'parti içi muhalefet'e son vermeyi görev bildi. Böylece kamuoyuna uyumlu bir parti görünümü verilecekti. 'Anadolu'da kavgalı eve kız verilmez ' söylemiyle ihraçlar, istifalar birbirini kovaladı. 
   Ancak 4 Kasım sabahı bu yöntemin de CHP'yi iktidara taşımaya yetmediği görüldü. Eski Roma'daki yarış arabaları gibi, AKP'nin seçime sürdüğü güçlü adaylar partiyi iktidara taşıdı. Üstelik partinin lideri yasaklıydı... Ve en az Erdoğan kadar güçlü Abdullah Gül, Bülent Arınç gibi isimler, fırsat bu fırsat diye birbirini çelmelemediler. Sonuçta hepsi kazandılar. CHP'de ise 'hizip kazandı, parti kaybetti 
   CHP kurultayında yine aynı hesaplar güdülüyor. 
   Muhalefeti nasıl tasfiye ederiz 
   Blok liste ile Parti Meclisi üyelikleri seçilirse 'Deniz Bey'in listesi açık ara kazanır ' Kuşkusuz öyle olur. Ya sonra .. 
   CHP'deki demokrasi geleneğini genel merkeze karşın Anadolu koruyor. CHP Ordu il kongresinde karar alınmış. Kurultaya bir tüzük değişikliği önerisiyle gidecekler. Parti Meclisi'nin 40'a indirilmesi, 'kontenjan' üyeliğiyle kimseye ayrıcalık tanınmaması ve genel merkezde görev alanların 'merkez yoklaması' yoluyla milletvekili adayı olmalarının önlenmesi istenecek. 
   Politbüro 'önseçim' ister mi 
   Kurultayda göreceğiz. 
   
      
   
</TEXT>
</DOC>
