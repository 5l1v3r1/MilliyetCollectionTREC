<DOC>
<DOCNO> 180613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/astro/index.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkür ve 11 Eylül 
</HEADLINE>
<TEXT>

   
   Merkür 20 Eylül'e kadar geri harekette kalıyor. Tanrıların habercisi olarak tanımlanan bu gezegen yepyeni oyunlarla karşımıza çıkabilir 
   
   Merkür astrolojide bilgi taşıyıcısı olarak görülür. Gündüz burcu olarak İkizler, gece burcu olarak da Başak ile ilişkilendirilir. Cinsiyet açısından Merkür her role girebilen, nötr olarak tanımlanır Yunancada Hermes olarak anıldığı için hermafrodit sözü de yine aynı kökenlidir. Geri giden bir Merkür özellikle detaylar, haberleşme ve iletişim söz konusu olduğunda, pek çok şeyin sürekli olarak değiştiği, yeniden gözden geçirildiği bir döneme işaret ettiği için böyle zamanlarda başlatılan projeleri ortaya koymak çok kolay olmayacaktır. Deneyimler bize Merkür'ün geri gittiği dönemlerde süregelen işlerle daha fazla ilgilenmemiz ve şimdiye kadar farkına varamadığımız olası hataları görebilmemiz için uygun bir zamanda olduğumuzu gösteriyor. Böyle zamanlarda aceleyle, düşünmeden alınan kararlar aslında tekrar tekrar gözden geçirilecektir. Bu yüzden aksaklıklarla boğuşabileceğimizi söyleyebiliriz. 
   
   Merkür geri giderken borsa tepetaklak olabilir 
   Merkür geri gitmeye başlarken iki kere bilgisayarımda problemlerle karşılaştım. Merkür bilgiyi geciktirebilir ya da bize yanlış aktarılmasına işaret edebilir. En son Amerikan seçimlerinde oylamalar Merkür geri harekete başlarken yapılmıştı ve hatırlarsanız Gore ve Bush arasındaki çekişme sonuçlanacağı yerde günlerce sürdü, tartışmalara ve büyük karışıklıklara neden oldu. Yine başka bir güncel örnek Bundan yıllar önce Merkür geri hareket ederken çıkarılan bir gazete şimdilerde yine Merkür geri dönerken önemli problemler ve çalkantılar içinde bulunuyor. Gazetecilik ya da eğitim gibi özellikle bilgi ile doğrudan ilgili mesleklerde Merkür'ün hareketi aksamaları ön plana getiriyor. 
   Merkür aynı zamanda ticaretin, alım ve satımın da göstergesidir. Hatta Merkür'ün hızlı ve kıvrak doğası onu yetenekli bir hırsız da yapar. Mitolojide Merkür kurnaz, kaygan ve şekilden şekile giren bir karakter çizer. Kuşkusuz nötr yapıda olması bilginin iyi ya da kötü yönde kullanılması ile ilişkilidir. Merkür işin içine girdiğinde ahlaki ilkeler saf dışı bırakılabilir. Sonuçta Merkür bir taşıyıcıdır ve şeffaf olmak durumundadır. Belki de günlük hayatta sık sık kullandığımız "İş başka arkadaşlık başka" sözünü Merkür'ün bu doğası ile yeniden değerlendirebiliriz. Zira Merkür ticaretle de yakından ilişkili olduğundan, değiş tokuşu açıkladığından genel olarak borsa işlemlerini de açıklar. Merkür'ün geri gittiği dönemlerde borsada süregelen trend bir ölçüde tepetaklak olabilir. Tam yükselişe geçecek diye beklenilen bir anda geri gitmeye başlayan Merkür beklemelere, yanlış haberlere ve işlem hacminin kararsızlaşmasına yol açan zamanlara işaret eder. 
   
      Dünya huzurumuzu bozacak olaylara gebe 
   Önümüzdeki günlerde ise Merkür 20 Eylül'e kadar geri harekette kalırken yeni projeler başlatmak ya da borsada yatırım yapmak açısından daha dikkatli olmamız gerektiğini söylüyor. Aynı dönemde Mars'ın da geri harekette olması diğer bir istikrarsızlık unsuru. Özellikle 11 Eylül tarihine dikkat etmeliyiz. 11 Eylül'de dolunay gerçekleşecek ve dolunaylar yüksek enerji dönemleridir. Bu dönemlerde bir önceki yeniayda ortaya konan enerjiler boşalma fırsatı bulur. Geçtiğimiz 27 Ağustos yeniayında yüksek oranda Mars enerjisi görmüştük. Mars yıkıcı ve yakıcı bir gezegendir. Zira Mars'ın süregelen geri hareketi boyunca Ortadoğu'da barış planları bozuldu, New York'ta ve Londra'da elektrikler kesildi, Liberya'da katliam yapıldı, Portekiz'de orman yangınları çıktı, Fransa'da aşırı sıcaklardan binlerce kişi öldü. Bu bakımdan 11 Eylül civarında dünyada olayların gidişi pek huzur göstermiyor. Hatta aynı tarih ABD için özel bir güvenlik önlemi de gerektirdiği için ayrı bir önem taşımakta. Nitekim ABD'nin astrolojik haritası ekim ve kasım aylarında yönetimi ve Bush'u büyük ölçüde zorlayacak olaylara işaret ediyor. 
   
   
</TEXT>
</DOC>
