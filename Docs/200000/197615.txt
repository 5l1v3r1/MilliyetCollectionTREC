<DOC>
<DOCNO> 197615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/soneko10.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sebze fiyatlarında "bayram" artışı... 
</HEADLINE>
<TEXT>

     Turfanda üretim merkezi Antalya'da sebze fiyatları, bayram nedeniyle artış gösterdi. Sivri biberin fiyatı 100 bin, dolmalık biberin 500 bin, domatesin 150 bin, patlıcanın 600 bin lira arttı. 
     A.A muhabirinin Antalya Büyükşehir Belediyesi Toptancı Hal Müdürlüğü'nden aldığı bilgiye göre, Ramazan Bayramı dolayısıyla sebzeye büyük talep oluştu. Bu nedenle sebze fiyatları piyasaya, üretici açısından olumlu, tüketici açısından olumsuz yansıdı. 
     Toptancı Hali'nde birinci kalite sivri biber fiyatı 100 bin lira artışla 1 milyon 400 bin liradan, dolmalık biber 500 bin lira artışla 1 milyon 700 bin liradan, muhacir biber 100 bin lira yükselişle 1 milyon 600 bin liradan işlem gördü. Kaliforniya biberi fiyatı 100 bin lira artarak 3.5 milyon liradan, kapya biberi 800 bin lira artışla 3 milyon 200 bin liradan alıcı buldu. 
     Geçen hafta 550 bin liradan satılan domatesin fiyatı da 150 bin lira artarak 700 bin liradan satıldı. 
     Haftaya 200 bin lira artışla giren taze fasulye 1 milyon 800 bin, ıspanak 200 bin, karnabahar 300 bin, pırasa 300 bin lira artışla birer milyondan müşteri buldu. 
     Beyaz ve kırmızı lahana ile marul 150'şer bin lira artışla 700-800 bin liradan, patates 100 bin lira artışla 500 bin liradan satıldı. 
     Patlıcanın fiyatı da 500 ile 600 bin lira arasında arttı ve patlıcan 1 milyon 400 bin ile 2 milyon lira arasında satıldı. 
     Salatalık geçen haftaki değerini koruyarak 1 milyon 400 bin liradan işlem gördü. 
     İthal kuru sarımsak 1 milyon lira artışla 5 milyon liradan, yerli sarımsak da 500 bin lira artarak 3.5 milyon liradan satıldı. 
     
</TEXT>
</DOC>
