<DOC>
<DOCNO> 199907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/siyaset/siy06.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Romanya'dan Türkiye'ye vize geliyor 
</HEADLINE>
<TEXT>

   Avrupa Birliği'nin önümüzdeki yıl Türkiye'ye vize konulması için baskı yaptığını belirten Romanya Cumhurbaşkanı İliescu, "Ama biz kolaylık sağlamanın yollarını arayacağız" dedi 
   ANKARA Milliyet 

   
   Romanya Cumhurbaşkanı İon İliescu, ülkesininin tarihinde önemli yere sahip olan Büyük Stefan'ın Topkapı Sarayı'ndaki kılıcını, Bükreş'teki 500. ölüm yıldönümü etkinliklerinde sergileyebilmek için Türkiye'den ödünç istedi. 
   Belindeki rahatsızlığı nedeniyle bir süredir çalışma temposunu düşüren Cumhurbaşkanı Ahmet Necdet Sezer, dün Romanya Cumhurbaşkanı İliescu'yu Çankaya Köşkü'nde ağırladı. 
   
   Sezer'e kitap 
   Cumhurbaşkanı Sezer'e kendi yazdığı "Entegrasyon ve Küreselleşme Romanya Görünümü" adlı kitabını armağan eden İliescu, Dimitri Kantemir'in İstanbul'daki evinin de AB fonlarıyla müze haline getirilmesi talebini de dile getirdi. 
   İliescu, Çankaya Köşkü'nde yaptığı konuşmada, İstanbul'daki terör saldırılarına karşı Türkiye'ye destek mesajı vererek, "Bu haksız ve barbarca saldırıları yapanlar demokrasi, laiklik, farklılığa saygı ve hoşgörü gibi değerlerin düşmanıdır" dedi. 
   
   'Baskı yapılıyor' 
   Romanya'nın 2007'de AB üyesi olacağını ve birliğin gelecek yıldan itibaren Türkiye'ye vize uygulanması konusunda kendilerine baskı uyguladığını belirten İliescu, "Bu vizenin uygulamasında kolaylıklar sağlamak için ortak yollar bulacağız" diye konuştu. Türkiye'nin AB üyeliğini destekleyen İliescu, "Türkiye'yle AB arasındaki müzakerelerin seneye başlamasını umuyoruz" şeklinde konuştu. 
   
   
   
   
</TEXT>
</DOC>
