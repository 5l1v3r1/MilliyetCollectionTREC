<DOC>
<DOCNO> 179210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/sontur20.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara AK Parti binası önünde eylem.. 
</HEADLINE>
<TEXT>

     ''Ankara Savaş Karşıtı Platformu'' üyeleri, AK Parti Ankara İl Başkanlığı önünde eylem yaptılar. 
     ''Ankara Savaş Karşıtı Platform'' adı altında biraraya gelen ÖDP, Emeğin Partisi, Halkevleri ve bazı sendikaların üyeleri, öğle saatlerinde Fevzi Çakmak Sokak'ta toplanarak, kortej halinde, Gazi Mustafa Kemal Bulvarı üzerindeki AK Parti Ankara İl Başkanlığı önüne geldiler. Emniyet güçleri, bina çevresinde geniş güvenlik önlemleri aldılar. Eylemciler, burada bir süre çeşitli sloganlar attılar. 
     İnsan Hakları Derneği Ankara Şube Başkanı Ender Büyükçulha, yaptığı basın açıklamasında, Başbakan Recep Tayyip Erdoğan'ın, dün, Irak'a Türkiye'nin asker göndermesine olumlu baktığını söylediğini anımsatarak, şunları kaydetti 
     ''ABD liderliğindeki emperyalist güçlerin petrol kavgası için verecek canımız, dökecek kanımız yok. 'Komşumuzdaki yangına seyirci kalamayız' diyenler, esasında gençlerimizi yangına atıyorlar. Bizler, Irak'a gitmeyeceğiz. Gitmek istiyorlarsa, kendileri gitsinler.'' Açıklamanın ardından eylemciler, bina önüne bir tabut, asker kuklası ve üzerinde ABD bayrağı bulunan bir şapka bıraktılar. 
     Daha sonra dağılan platform üyeleri, Kızılay'ın çeşitli yerlerinde, Ankaralıları 1 Eylül Dünya Barış Günü yapılacak eylemlere çağıran bildiriler dağıttılar. 
     
</TEXT>
</DOC>
