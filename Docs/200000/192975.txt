<DOC>
<DOCNO> 192975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/yazar/toruner.html </URL>
<DATE> 2003/11/03/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
SPK atılım peşinde 
</HEADLINE>
<TEXT>

   
   Geçtiğimiz günlerde Sermaye Piyasası Kurulu SPK Başkanı Doğan Cansızlar, İktisadi Araştırmalar Vakfı tarafından düzenlenen bir konferans verdi. Konferans, SPK'nın son birkaç yıl içinde yaptıklarının ve önümüzdeki yıllarda yapacaklarının anlatılması yönünden ilginçti. Sermaye piyasasını ve dolayısıyla mali sektörün önemli bir bölümünü düzenleyen ve denetleyen bir kurumun, piyasalaşma ve yenilikler bakımından neler yapmayı planladığı profesyonel biçimde anlatıldı. 
   SPK'nın son yıllarda başarıyla tamamladığı düzenlemelerden önemlileri şöyle 
   Merkezi Kayıt Kuruluşu'nun kurulması.Sermaye Piyasası Aracı Kuruluşlar Birliği'nin oluşturulması.Vadeli İşlemler ve Opsiyon Borsası'nın kurulması.Türkiye Muhasebe Standartları Kurulu'nun oluşturulması.KOBi'lere yönelik bir piyasa oluşturulması için hukuki altyapının tamamlanması.Uluslararası Sermaye Piyasası Kurulları Örgütü'nün Gelişmekte Olan Piyasalar Komitesi Başkanlığı'nın alınması.Sarbanes - Oxley Yasası'na paralel olarak, dış denetim firmalarının 5 yılda bir değiştirilmesi esası getirilmesi.İMKB'de dövize, Altın Borsası'nda altına dayalı vadeli işlemler piyasalarının hayata geçirilmesi. 
   SPK'nın vizyonu, "piyasanın güvenli, adil, şeffaf ve etkin işlemesini sağlamak için, uluslararası norm ve gelişmelere paralel, değişen piyasa ihtiyaçlarını karşılayan, objektif, sade ve anlaşılabilir yaklaşımlarla hesap verilebilir düzenleme ve denetlemeyi yapmak", misyonu ise "bunları yaparken ulusal ve uluslararası alanda öncü, dinamik ve saygın olmak". Bu vizyon ve misyona ben de katılıyorum. Sadece, son cümleye "ulusal" kelimesini ekleme ihtiyacı duydum. 
   
   Cansızlar, SPK'nın önümüzdeki günlerde, bu vizyon ve misyonla yapacaklarını şöyle açıklıyor 
   Uluslararası muhasebe standartlarıyla tam uyumlu 33 adet standardı bu ay içinde yürürlüğe koymak. Böylelikle, mali tablo ve raporlamaları uluslararası düzeye çıkarmak."Kurumsal Yönetim" ilkelerini yaygın bir biçimde uygulamak.Çevre, insan hakları, kurumsal yönetim ve saydamlık gibi ilkeleri içeren "Sosyal Sorumluluğa Dayalı Yatırım" kuramının kabulünü teşvik etmek ve bunu kabul eden şirketler için özel borsa endeksleri oluşturmak.İstanbul Altın Borsası'nda, "gram altın", "efektif piyasası" ve "kıymetli taş piyasası" gibi projeleri hayata geçirmek.Vadeli işlem ve Opsiyon Borsası'nın 2004 yılında tam anlamıyla hayata geçirilmesini sağlamak.Piyasanın gerçek zamanlı izlenebilmesi için, gözetim sistemi oluşturmak.Tüm belge ve bilgileri kağıtsız ortama aktarmak.Bilgi ve belgelerin yedekleneceği, Acil Durum Merkezi'ni oluşturmak. 
   SPK yolunu belirlemiş. Bütün bu projeler gecikilmeden yerine getirilmeli. Zaman kaybı, para kaybıdır. 
   
      
   
</TEXT>
</DOC>
