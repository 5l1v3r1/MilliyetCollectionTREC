<DOC>
<DOCNO> 156350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sondun17.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Riyad'da ölü sayısı 10 olabilir... 
</HEADLINE>
<TEXT>

     Suudi Arabistan'ın başkenti Riyad'da düzenlenen ve 60'tan fazla kişinin yaralandığı intihar saldırılarında, yaklaşık 10 kişinin ölmüş olabileceği belirtildi. 
     ABD'nin Riyad Büyükelçisi Robert W. Jordan, BBC radyosuna verdiği demeçte, ilk bilgilere göre, hastanede 40'tan fazla Amerikalı, çok sayıda yabancı yaralı olduğunu söyledi. 
     Jordan, ölü sayısının 2 ila 10 arasında değişebileceğini ifade etti. 
     Avustralya Büyükelçisi Bob Tyson da, saldırılarda en az 10 kişinin öldüğünü sandığını, ölenler arasında 1 Avustralya vatandaşı bulunduğunu söyledi. 
     Avustralya hükümeti de, ölen kişinin 39 yaşında bir Sydneyli olduğunu, ayrıca 28 yaşındaki bir Avustralyalının da yaralılar arasında bulunduğunu açıkladı. 
     Öte yandan, Riyad'daki İngiliz Büyükelçiliği'nin sözcüsü, yaralılar arasında az sayıda İngiliz vatandaşı bulunduğunu, durumlarının ağır olmadığını bildirdi. 
     Bu arada, Suudi Arabistan İçişleri Bakanı Prens Nayif Bin Abdülaziz, El Riyad gazetesine yaptığı açıklamada, saldırının, kısa süre önce büyük miktarda silahın ele geçirildiği olayla bağlantılı olabileceğini söyledi. 
     Hükümet, o olayda 17 Suudi, 1 Yemenli ve Kuveyt ile Kanada vatandaşlıklarına sahip bir Iraklı ile ilgili bilgi getirene 50 bin dolar para ödülü vereceğini açıklamıştı. 
     Prens Nayif, söz konusu kişilerin 3 patlamanın arkasındaki kişiler olduğuna inandıklarını belirterek, olayın intihar saldırısı olduğunu söyledi. 
     Bu arada, Associated Press ajansının haberine göre, Riyad'da batılı bir şirket için çalışan Türk vatandaşı Mete Kavuncu, tanık olduğu saldırıyla ilgili bilgi verdi. 
     Kavuncu, dün akşam saat 23.00 civarında büyük bir patlama duyduğunu anlattı. Bir sarsıntı hissettiğini, patlamanın çok güçlü olduğunu ifade eden Kavuncu, yaklaşık 15 dakika sonra, saldırının olduğu binada bulunan firma çalışanlarından birinin yaralandığını duyduğunu söyledi. 
     
</TEXT>
</DOC>
