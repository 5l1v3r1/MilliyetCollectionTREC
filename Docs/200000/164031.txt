<DOC>
<DOCNO> 164031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/siyaset/siy03.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Komisyona 'Erdoğan' ihbarı 
</HEADLINE>
<TEXT>

     SALİHA ÇOLAK Ankara 

     TBMM Yolsuzlukları Araştırma Komisyonu, belge ve şik yet gelmediği gerekçesiyle hakkındaki iddiaları incelemediği Başbakan Recep Tayyip Erdoğan için komisyona ihbar mektubu geldiğini CHP'li üyelerin itirazı üzerine açıklamak zorunda kaldı. Eski CHP İstanbul İl Başkanı Mehmet Bölük, komisyona mektup göndererek AKBİL ve İGDAŞ dosyalarıyla ilgili olarak komisyona gelip bilgi vermeye hazır olduğunu bildirdi. Komisyonun dünkü toplantısında CHP'li üyeler, "Neden belediye dosyalarına bakmıyoruz" sorusunu ortaya attı. Komisyon sözcülerinin bu konuda belge gelmediğini söylemeleri üzerine CHP'liler, Bölük'ün üyelere gönderdiği mektubu örnek gösterdi. Daha önce Erdoğan hakkında belge olmadığını söyleyen sözcüler, Bölük'ün mektubunun varlığını kabul etti. Mektubun 16 Haziran'da kayıtlara girdiği anlaşıldı. 
     Bölük, Milliyet'e yaptığı açıklamada, komisyonun Erdoğan dosyalarını gözardı ettiğini ve takiye yaptığını iddia etti. 
     Bölük, mektubunda, İstanbul Büyükşehir Belediyesi ve BİT'lerden trilyonların götürüldüğünü, yıllardır bu konular üzerinde çalıştığını, AKBİL ve İGDAŞ dosyalarının da bunlar arasında yer aldığını belirterek bu konudaki araştırmalarının yargıda ve İçişleri Bakanlığı'nda engellendiğini savundu. 
     

</TEXT>
</DOC>
