<DOC>
<DOCNO> 173967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/soneko26.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzel Makina, ilk altı ayda 6.1 trilyon kar elde etti 
</HEADLINE>
<TEXT>

     Uzel Makina Sanayi A.Ş. Genel Müdürü İzzet Kalaycı, karlı bir dönem geçirdiklerini vurgulayarak, ''Geçen sene ilk altı ayı 3.68 trilyon lira net dönem zararıyla geçiren şirketimiz, bu yıl Haziran sonunda 6.1 trilyon lira net dönem karı elde etti'' dedi. 
     Kalaycı, düzenlenen basın toplantısında yaptığı konuşmada, 2001 ve 2002 yıllarında krizden olumsuz etkilenen Uzel Makina'nın, bu yıl satışlarını ve karını artırdığına dikkat çekti. 
     Uzel Makina'nın traktör satışlarının ilk 6 ayda yüzde 177 artarak iç piyasada 3 bin 560 adete ulaştığını bildiren Kalaycı, şöyle dedi 
     ''2003 yılının ilk 6 ayı, ağır kriz şartlarından sonra Uzel Makina için karlı bir dönem oldu. Geçen sene ilk yarıyıl elde edilen 5.2 trilyon liralık faaliyet karı yüzde 70 artarak 8.9 trilyon liraya yükseldi. Geçen sene ilk altı ayı 3.68 trilyon lira net dönem zararıyla geçiren şirketimiz bu yıl Haziran sonu itibariyle 6.1 trilyon lira net dönem karı elde etmiştir.'' İkinci yarının olumlu geçmesini, hedefleri aşmayı beklediklerini ifade eden Kalaycı, ''İç pazarın 18-20 bin adete ulaşacağını, Uzel Makina'nın 9-10 bin adetlik satışı olacağını düşünüyoruz'' dedi. 
     Yüzde 46'lık payla pazarda birinci sırada yer aldıklarına dikkat çeken İzzet Kalaycı, yeni model traktör yatırımlarının devam edeceğini kaydetti. 
     
     ''IRAK'A SATIŞLARIMIZ YENİDEN BAŞLAYACAK'' 
     Uzel Holding Yatırım Uzmanı Ayhan Yalçıntaş da, Uzel Makina'nın yarıyıl performansını değerlendirdi. 
     Sektörde ciddi bir toparlanma olduğunu, ilk yarıyılda iç piyasada 7 bin 788 adet traktör satıldığını belirten Yalçıntaş, ''Ama biz daha hızlı koşuyoruz, her ay satışlarımız artıyor. Satışlarımız iç piyasada 3 bin 560'a ulaşırken, bin 600 adet ihracat yaptık. Yıl sonunda ihracatımız 3 bin 500 seviyesinde olacak'' diye konuştu. 
     ABD'de yüzde 12 traktör pazar payına sahip olan ve 46 ülkeye ihracat yapan Uzel Makina'nın yedek parça ihracatında da önemli adımlar attığını anlatan Yalçıntaş, şirketin ilk yarıyılda 15 milyon dolar ihracat yaptığını, toplam cirosunun 75 milyon dolar olduğunu bildirdi. 
     Yalçıntaş, yıl sonunda 30-35 milyon dolarlık ihracat gerçekleştirmeyi ve ciroyu 150-160 trilyona çıkarmayı hedeflediklerini kaydetti. 
     İhracat pazarları arasında Ortadoğu'nun önemli bir yere sahip olduğunu, ancak savaş nedeniyle Irak pazarının sekteye uğradığını söyleyen Yalçıntaş, ''Irak'a her yıl 1.000 traktör ihraç ediyorduk, bu yıl ise hiç yapmadık. Irak'a önümüzdeki yıl tekrar satışlarımız olacak, bağlantılarımızı yaptık. Bu, bize karlılık ve ciro açısından avantaj sağlayacak'' diye konuştu. 
     Hükümetin tarım sektörü sorunlarının çözümüne yönelik çalışmalarının sektörün önünü açtığını, satışları artırdığını vurgulayan Yalçıntaş, Türkiye traktör pazarının ihracatla birlikte 30 bin adetlik büyüklüğe ulaşacağını kaydetti. 
     Uzel Holding İcra Kurulu Üyesi Nüzhet Atabek de, bir soru üzerine, grubun borçlarının yeniden yapılandırılması için 11 bankayla görüşmelerinin devam ettiğini belirterek, şunları kaydetti 
     ''Bankaların genel yaklaşımları olumlu. En kısa zamanda görüşmelerin sonuçlanacağını düşünüyorum. Borç servisi yapabilmek için şimdi daha iyi durumdayız. Uzel grubunun yapılandırılması gereken borcu 87 milyon dolar.'' 
     
</TEXT>
</DOC>
