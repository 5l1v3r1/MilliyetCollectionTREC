<DOC>
<DOCNO> 199637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/ekonomi/eko10.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık SPK'yı suçlu buldu 
</HEADLINE>
<TEXT>

   ÖNDER YILMAZ Ankara 
   
   Başbakanlık Teftiş Kurulu, İmar Bankası'nın bono işlemleri nedeniyle SPK, BDDK ve İMKB'yi hatalı buldu. Başbakan Yardımcısı Abdüllatif Şener onay verirse SPK, BDDK ve İMKB yöneticileri hakkında görevi ihmal ve kötüye kullanmak suçlarından suç duyurusunda bulunulacak. 
   Başbakanlık müfettişleri İmar Bankası'nın aracılık işlem izninin 1990'da iptal edilmesine rağmen usulsüz bono satış işlemi yaptığını tespit etti. İzinsiz satış işlemlerinden SPK'nın haberdar edilmesine rağmen harekete geçmediği kayda geçirildi. Bono satış işlemlerinin gazete ve televizyon aracılığıyla duyurulmasının bile bu kurumun harekete geçmesi için yeterli olduğu ifade edildi. Maliye müfettişinin bono işlemlerine ilişkin kayıtları bilançoda göremediği konusunda BDDK ve SPK'yı uyardığı da belgelendi. 
   Başbakanlık müfettişleri, BDDK ve SPK yönetiminin kayda geçirilmeyen bono satışının farkına varamadıkları, uyarılara rağmen görevi ihmalde bulunduklarını ve BDDK eski Başkan Yardımcısı Teoman Kerman'ın İmar Bankası'nın işlemlerinden doğrudan sorumlu olmasına rağmen ihmal ve görevi kötüye kullandığını tespit etti. 
   
   
</TEXT>
</DOC>
