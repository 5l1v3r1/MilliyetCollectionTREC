<DOC>
<DOCNO> 159635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/yasam/yas01.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çatlı'nın ortağı da Mercedes'te öldü 
</HEADLINE>
<TEXT>

MHP'li Efraim Barut, Susurluk'ta ölen iş ortağı Abdullah Çatlı ile aynı kaderi paylaştı ve trafik kazasında hayatını kaybetti 
     MUSTAFA BAĞDİKEN, ERGUN AYAZ, MESUT IŞIK Kocaeli DHA 

     Susurluk'ta bir Mercedes'in içerisinde hayatını kaybeden Abdullah Çatlı'nın iş ortaklarından MHP'li Efraim Barut ve MHP İl Başkan Yardımcısı İbrahim Uçar, geçirdikleri kaza sonucu hayatlarını kaybetti. Uzun yıllar Fransa'da yaşayan Barut'un, Çatlı ve Haluk Kırcı'nın kurduğu GSC Tekstil Firması'nın da ortaklarından olduğu öğrenildi. 
     
     Mercedes'in önüne çuval düştü 
     Kocaeli'nin Gebze ilçesinde TEM yolunda dün sabah meydana gelen trafik kazasından, Mercedes'in sahibi Uğur Ali Akbaş 43 hafif sıyrıklarla kurtulurken, aracı kullanan Uçar 45 olay yerinde öldü. Ağır yaralanan Barut 48 ise kaldırıldığı Kocaeli Üniversitesi Tıp Fakültesi Hastanesi'nde yaşamını yitirdi. Akbaş'ın anlattıklarına göre otomobili kullanan Uçar, bir araçtan yol ortasına düştüğü sanılan naylon çuvalı son anda fark edince, çarpmamak için direksiyonu sola kırdı. Aşırı hız nedeniyle otomobil kontrolden çıktı ve yolun solundaki bariyerlere çarptı. 
     
     Dosya ve silah çıktı 
     Gebze'de parka çekilen Mercedes otomobilde yapılan aramada, kime ait olduğu henüz belirlenemeyen bir tabanca ile Antalya Adliyesi'nde görülen bir davayla ilgili dosya bulundu. Polis, tabanca ve dosyaya el koyarak inceleme başlattı. 
     Kazanın duyulmasından sonra İzmit'e gelen yakınları, ölen Uçar ve Barut'un cenazelerini İstanbul'a getirecek. Evli ve üç çocuk babası MHP'li işadamı Uçar'ın cenazesi Şile'nin Sapmazlar köyüne, Barut'unki ise Elazığ Gölköy'e gönderilecek. Cenazeler bugün Altunizade İlahiyat Fakültesi Camii'nden kaldırılacak. MHP Genel Başkanı Devlet Bahçeli'nin de cenaze törenine katılacağı belirtildi. 
     

</TEXT>
</DOC>
