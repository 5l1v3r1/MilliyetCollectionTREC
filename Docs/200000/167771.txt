<DOC>
<DOCNO> 167771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/yazar/pulur.html </URL>
<DATE> 2003/07/07/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Vizyon sahibini çekemiyorlar 
</HEADLINE>
<TEXT>

     Bu kadar tahammülsüzlük olur mu 
     Birisi uzağı görse, aklını kullansa, kim bilir, akıl veren de Allah olduğuna göre "Yürü ya kulum " dese, insanın başı derde giriyor. 
     
     ŞU Maliye Bakanı Unakıtan'ın başına gelenlere bakın... 
     Adamcağız, 6 yıl önce Beykoz'un Çavuşbaşı mevkiinde dolaşırken içinden bir ses "Şuradan bir parça arazi al " demiş, o da 50 bin metrekare arazi almış, bir kenara koymuş, lakin arazinin tapusu yokmuş 
     Aradan bunca yıl geçmiş, AKP diye bir parti kurulmuş, bu parti seçimi vurmuş geçmiş, Kemal Unakıtan da Maliye Bakanı olmuş... 
     
     DERKEN, hükümet bir kanun tasarısı hazırlamış, orman vasfını kaybeden arazilere izin verilecekmiş... 
     
     İŞTE kıyamet orada kopmuş... 
     Zaten ne zaman böyle bir tasarı gelse, altından UNAKITAN'ı çıkarmak sanki birilerinin vazifesi olmuş... 
     "Bu araziyi bilerek aldı..." 
     Unakıtan, 6 yıl önce ne siyasetteydi ve ne AKP diye bir parti vardı, adam ne bilsin parti kurulacağını Maliye Bakanı olacağını..." 
     
     İŞTE, bu savunma dahi Sayın Maliye Bakanlığı'na bühtandır. 
     Ne demek bu 
     Yani insan vizyon sahibi olamaz mı, geleceği göremez mi 
     Tuhaf şey 
     Kendisini Özal'a benzeten adama bu yakıştırılır mı 
     Dedik ya, bu memleketin vizyon sahibi insana, geleceği gören insana tahammülü yok 
     Savunalım derken bile, adamcağızın en büyük özelliğini inkar ediyorlar. 
     
     ZATEN, bugünlerde Sayın Unakıtan'la uğraşmayanlar, gidip, köprü başında ağlasınlar... 
     Bir de kaçak villa çıktı... 
     Sayın Bakan'ın yıllardır oturduğu Çamlıca'daki villa da kaçakmış, hakkında yıkım kararı varmış, lakin Üsküdar Belediyesi bu villayı yıkamamış... 
     Neden yıkamamış 
     Çünkü, belediyenin elinde, bu villayı yıkacak, kazma, kürek ya da iş makinesi yokmuş... 
     Villayı yıkmadı, diye belediye başkanını mahkemeye vermişler, o da "Ne yapayım, elimde alet edavat yoktu " diye kendisini savunmuş... 
     Mahkeme de bu gerçeği haklı bularak, belediye başkanını beraat ettirmiş... 
     
     İŞTE bir vizyon daha... 
     Unakıtan villayı dikerken, belediyenin elinde kazma, kürek, balyoz iş makinesi olmadığını bilmez mi 
     Tabii bilir, onun için villayı yapar, yakar çubuğunu sefasına bakar. 
     İşte, vizyon sahibi adam, buna denir. 
     
     

</TEXT>
</DOC>
