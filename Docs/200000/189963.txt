<DOC>
<DOCNO> 189963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sonspo35.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Onur Belge "Türkiye'de sporun felsefesi yok" 
</HEADLINE>
<TEXT>

     Türkiye Spor Yazarları Derneği TSYD Genel Başkanı Onur Belge, Türkiye'de sporun felsefesinin bulunmadığını söyledi. 
     Belge, Çanakkale Onsekiz Mart Üniversitesi ÇOMÜ , Eğitim Fakültesi Beden Eğitimi ve Spor Bölümü'nün, Anafartalar Yerleşkesi Süleyman Demirel Konferans Salonu'nda düzenlediği ''Türk Sporunun Sorunları ve Çözüm Önerileri'' konulu konferansa katıldı. 
     Geçmiş dönemde Türk sporunun büyük sorunlar yaşadığını belirten Belge, ''Türk sporunun iki büyük sorunu var. Bunlardan birincisi fiziksel sorunlar, ikinci ise sporun felsefesinin olmaması. Bana göre en büyük sorun da budur. Bir konuda düşünce üretemezsek, başarılı olmamız imkansızdır. Bizim temel sorunumuz felsefe üretememektir'' dedi. 
     Türkiye'de herkesin sporun dedikodusunu yaptığını da hatırlatan Belge, şunları söyledi 
     ''Bizim ülkemizde herkes sporun dedikodusunu yapıyor. Başarılı görüntünün altında aslında çok büyük sorunlar yatıyor. Bugüne gelene kadar uzun bir süreç geçti. Bu süreçte bazı kafalar değişti. Özel televizyonlar kurulunca, insanlar bu işin nasıl olması gerektiğini gördüler. Bizim en büyük zaaflarımızdan biri de sporla değil, sporun başka yönleriyle ilgilenmemizdir. Fair-play'in sporun her kademesinde kendini göstermesi gerekir. Sporda başarılı olmak istiyorsak, genel uygulamaları, dünyanın her ülkesinin uyguladığı gibi bizim de o standartlarda uygulamamız gerekir.'' ''Türkiye'de spora politikanın karıştırıldığına'' yönelik bir soru üzerine de Belge, şu karşılığı verdi 
     ''Bugün bir maça gidip tribünlere baktığımızda, takım bayraklarının yanında siyasi parti bayraklarını ve el işaretlerini görüyoruz. Bir güreş müsabakasında şampiyon olan güreşçimiz, parti bayraklarıyla karşılanıyor. Bence, sporcuların parti propagandası haline getirilmesi oldukça yanlış. Başkalarından daha iyi olmadıkları halde, sırf bu siyasi olaylar nedeniyle bazı futbolcular ön planda tutuluyorlar. Bunların örnekleri de vardır.'' 
     
</TEXT>
</DOC>
