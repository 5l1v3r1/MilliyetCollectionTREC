<DOC>
<DOCNO> 167916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/guncel/gun20.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Amerika’ya aydın tepkisi      Bedri Baykam, Adalet Ağaoğlu, Serap Aksoy, Prof. Dr. Rona Aybay ve Hilmi Yavuz’un da aralarında bulunduğu bir grup aydın, 11 askerimizin gözaltına alınmasını kınadı. "Türkiye Cumhuriyeti Yurttaşının Bağımsızlık Manifestosu" kampanyası başlattıklarını açıklayan aydınlar, ABD’ nin stratejik ortağı olarak anılmak istemediklerini bildirdi. "Bir istilacının, bir çıkar şebekesinin yanı başında yer alıp lekelenmek istemiyoruz" diyen aydınlar, manifestoda şunları kaydetti "Türkiye, her türlü ekonomik sorunu aşacak güçtedir. Tüm dünya bu ülkenin Yurtta Sulh, Cihanda Sulh’ düşüncesiyle hareket ettiğini ve ona hiçbir çıkar karşılığında hiçbir ahlaksız teklif yapılamayacağını artık öğrenmelidir." 
     
Bize değil, ABD’ye rest çek’      Afyon ve Balıkesir’de özelleştirme sonucu işten çıkarılan 150 SEKA işçisi Ankara’ya yürüyor. İşçilere konuşan Selülozİş Sendikası Genel Başkanı Ergin Alşan, "Başbakan Erdoğan, toplu iş görüşmelerinde yüzde 4’ün üzerine çıkamayacağını söylüyor, bize rest çekiyor. Erdoğan yüreği yetiyorsa bize değil, askerlerimiz tutuklayan ABD’ye rest çeksin" dedi. 
     
Tedaş cinayeti’nin azmettiricisi yakalandı      ANTALYA DHA 

     Şanlıurfa’da kaçak elektrik kullanan fabrikalara karşı verdiği mücadele nedeniyle 18 Ekim’de vurularak öldürülen Tedaş Müdür Yardımcısı Hasan Balıkçı cinayetinin azmettiricisi Zeki Akkoyun, Antalya’da bir otelin plajında güneşlenirken yakalandı. Eşi Filiz ile gözaltına alınan Akkoyun, Asayiş Şubesi’ne götürüldü. Filiz Akkoyun serbest bırakılırken, Akkoyun’un bugün Adliye’ye çıkarılacağı öğrenildi. 
     

</TEXT>
</DOC>
