<DOC>
<DOCNO> 166690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sontur19.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kim 500 milyar ister"in yarışmacısı dava açmaya hazırlanıyor 
</HEADLINE>
<TEXT>

     Bir televizyon kanalında yayınlanan ''Kim 500 Milyar İster'' adlı yarışmada bir soruya verdiği yanıt yanlış çıkınca elenen yarışmacı Fırat Zengin, tartışma yaratan sorunun ''hatalı'' olduğunu savunarak, tekrar yarışmak için gerekirse dava açacağını söyledi. 
     Yarışmada, 250 milyar lira değerindeki ''ABD Başkanı Hayes'in 1877'de 'Şaşırtıcı bir buluş ama kim niye kullansın ki' dediği buluş hangisidir'' şeklindeki 14. soruya telefon yerine gramofon yanıtı vererek 16 milyar lira ödülde kalan Zengin, tartışmalara neden olan sorunun ''hatalı'' olduğunu savundu. 
     Yarışmanın ardından çeşitli kaynaklarda yaptığı araştırma sonucu sorunun hatalı olduğunu anlayınca yarışmanın yapımcısı ile görüştüğünü belirten Zengin, şunları kaydetti 
     ''Sorunun yanlış olduğunu ve gereğinin yapılmasını söyledim. Bana, elimdeki doküman ve bilgileri göndermemi, isteğimin değerlendirileceğini söylediler. Şimdi gelişmeleri bekliyorum. Eğer duyarsız davranılırsa tekrar yarışmak için gerekirse avukat tutup dava açacağım. Çünkü bu kadar emek verdim.'' Zengin, soruda yer alan tarihin 1877 yerine 1876 olması durumunda kesinlikle doğru cevabı bileceğini de öne sürdü. 
     
</TEXT>
</DOC>
