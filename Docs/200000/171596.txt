<DOC>
<DOCNO> 171596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/soneko02.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusal Program yayınlandı En önemli hedef büyüme ve enflasyon 
</HEADLINE>
<TEXT>

     Türkiye'nin güncellenmiş Ulusal Programı'nın Ekonomik Kriterler bölümünde Türkiye'nin makroekonomik politikalarının temel öncelikleri, ekonomide sürdürülebilir büyüme ortamını tesis etmek, enflasyonu kalıcı şekilde düşürmek, kamu açıklarının ve kamu borç stokunun Gayri Safi Yurtiçi Hasıla GSYİH oranını Avrupa Birliği AB üye ülkeleri ortalamalarına yaklaştırmak olarak belirleniyor. 
     Resmi Gazete'nin mükerrer sayısında yayınlanan Türkiye'nin güncellenmiş Ulusal Programı'nın UP Ekonomik Kriterler bölümünde, AB'ye üyelik sürecinde Kopenhag kriterlerine uyum sağlama ve Maastricht kriterlerine yakınsama, ekonomi politikalarının belirlenmesinde temel perspektifi oluşturduğuna değiniliyor. Piyasa ekonomisinin güçlendirilmesi ve ekonominin rekabet gücünün artırılması öncelikli hedefler olarak gösterilen Ulusal Programda, şöyle deniliyor 
     ''Bu bağlamda özelleştirme yoluyla devletin ekonomideki ağırlığının azaltılması, piyasa düzenleme işlevinin bağımsız düzenleyici kurumlara devredilmesi, özel girişimciliğin güçlendirilmesi ve serbest piyasa işlevini olumsuz etkileyen hukuki engel ve iktisadi belirsizliklerin giderilmesi özel bir önem taşımaktadır. Bu çerçevede, yatırım ortamının hem hukuki hem de iktisadi açıdan iyileştirilmesi, sermaye hareketlerinin tam serbestleştirilmesi ve yabancı sermaye yatırımlarının teşvik edilmesi doğrultusunda atılan adımlar sürdürülecektir. Ayrıca, mali sektör reformuna, kamunun tekel konumda olduğu sektörlerin rekabete açılması çabalarına ve özelleştirme programının uygulanmasına devam edilecektir. Ekonomi politikasının önemli bir amacı da, Türkiye ve AB arasındaki gelişmişlik farkını azaltmak olacaktır.'' 
     
     AB İLE DİYALOGUN GÜÇLENDİRİLMESİNE ÖNEM VERİLECEK 

     Makroekonomik politikaların belirlenmesi ve uygulanması sürecinde AB ile diyalogun güçlendirilmesine önem verileceği vurgulanan Ulusal Program'da, bu kapsamda, Katılım Öncesi Mali İzleme Prosedürü çerçevesinde, kamu borçları, bütçe açıkları, GSYİH büyüklükleri ve diğer verileri içeren Mali Bildirim ve AB üyeliği için gerekli ekonomik reformları ve üyelik sonrası Ekonomik ve Parasal Birliğe katılmaya yönelik olarak oluşturulacak ekonomi politikalarını içeren Katılım Öncesi Ekonomik Program çalışmalarına, ilgili kurum ve kuruluşlar ile etkin koordinasyon içinde devam edileceği belirtildi. Bu çalışmaların her yıl güncelleştirilerek AB'ye iletileceğine dikkat çekilen Ulusal Program'da, aynı zamanda, AB ile diyalogun güçlendirilmesine yönelik yeni diyalog kanallarının oluşturulmasının da üzerinde durulan öncelikler arasında olduğu vurgulandı. 
     Diğer taraftan, 2002-2004 dönemini kapsayan ve Uluslararası Para Fonu IMF ve Dünya Bankası ile birlikte yürütülen ekonomik reform programının güçlendirilerek kararlı şekilde uygulanmaya devam edileceği bildirilen Ulusal Program'da, ekonomik reform programında öngörülen politikaların, Sekizinci Beş Yıllık Kalkınma Planı 2001-2005 , Ulusal Program ve Katılım Öncesi Ekonomik Program ile uyumlu olup, Türkiye'nin AB üyeliği sürecinde gerekli dönüşümlerin gerçekleştirilmesine katkıda bulunacağı belirtildi. 
     
     KAMU BORÇ STOKU... 

     Türkiye'nin güncellenmiş Ulusal Programı'nın Ekonomik Kriterler bölümünde maliye politikasının temel amaçları, kamu açıklarını kalıcı bir biçimde azaltarak işlevsel bir bütçe yapısına ulaşmak, kamu borç stokunu sürdürülebilir bir düzeye indirmek ve böylece sürdürülebilir bir büyüme ortamının oluşmasına katkıda bulunmak ve enflasyonla mücadeleyi desteklemek olarak belirlendi. 
     Resmi Gazete'nin mükerrer sayısında yayınlanan Türkiye'nin güncellenmiş Ulusal Programı'nın UP Ekonomik Kriterler bölümünde, maliye politikasının temel amaçları doğrultusunda, önümüzdeki yıllarda da sıkı maliye politikası uygulamalarına devam edileceği ve mali disiplinin korunacağı vurgulanan Ulusal Program'da, bu çerçevede, veri tabanının genişletilmesi suretiyle vergi gelirlerinin artırılacağı ve kamu harcama reformu kapsamında, harcamalarda tasarruf ve etkinlik sağlanacağı kaydedildi. 
     
     FAİZ GİDERLERİNİN AZALTILMASINA ÇALIŞILACAK 

     Piyasalarda güven ortamı yaratılarak reel faizlerin düşürülmesi, borçlanma vadesinin uzatılması ve piyasa yapıcılığı sisteminin uygulanmasına devam edilmesi suretiyle borçlanmanın kolaylaştırılmasına ve konsolide bütçe faiz giderlerinin azaltılmasına çalışılacağı bildirilen Ulusal Program'da, şöyle denildi 
     ''Kamu İhale Kanunu'nda uygulamada ortaya çıkan aksaklıkları, ilgili AB mevzuatıyla uyumlu olmak kaydıyla, gidermeye dönük çalışmalar devam etmektedir. 
     Mali sistemin iyileştirilmesi ve şeffaflaşmasını sağlayacak olan Kamu Mali Yönetimi ve Mali Kontrol Kanunu 2003 yılında yasalaşacaktır. 
     Sosyal güvenlik kuruluşlarının aynı çatı altında toplanmasını amaçlayan yeni Çerçeve Kanunu 2003 yılı sonuna kadar yürürlüğe konulacak, böylece sosyal güvenlik sistemi açıklarının azaltılması sağlanacaktır. 
     Kamu kesiminde personel alımlarını sınırlandırmaya yönelik politikalar sürdürülecektir. 
     Gelir idaresi, fonksiyonel yapıya uygun şekilde yeniden yapılandırılarak etkinliği artırılacaktır. Para politikası, kısa dönemde enflasyonu düşürmeye, orta vadede ise fiyat istikrarını sağlamaya ve korumaya yönelik olarak sürdürülecektir. 
     Gerekli ön koşullar oluştuğunda, Merkez Bankası kısa dönem faiz oranının politika aracı olarak kullanılacağı enflasyon hedeflemesi politikasına geçecektir. 
     Önümüzdeki dönemde dalgalı kur rejimi uygulaması sürdürülecektir. Döviz kuru piyasada arz ve talebe göre belirlenecek, ancak Merkez Bankası döviz kurunun uzun dönem seviyesini etkilemeden, sadece aşırı dalgalanmalara yönelik müdahale bulunabilecektir. 
     Gelirler politikası kısa vadede enflasyon hedefleri gözetilerek belirlenecektir. Orta vadede ise gelirler politikasının fiyat istikrarı, verimlilik ve karlılık parametreleri göz önüne alınarak belirlenmesi hedeflenmektedir. 
     Yapısal reformlar, öngörülen ekonomik hedeflere ulaşılmasında ve makroekonomik istikrarın kalıcı bir şekilde sağlanmasında belirleyici bir rol oynayacaktır. Bu kapsamda, özelleştirme yoluyla kamunun ekonomideki rolünün azaltılması ve ekonomik etkinliğin artırılması, şeffaf ve etkin bir kamu yönetiminin oluşturulması, bankacılık sisteminin reel sektörün kaynak ihtiyacını etkin bir şekilde karşılayacak yapıya kavuşturulması, çeşitli alanlarda düzenleyici kurumlarla piyasa mekanizmasının güçlendirilmesi ve ekonomideki özel sektörün rolünün daha da geliştirilmesi amaçlanmaktadır. Bunlara ek olarak, tarım ve altyapı hizmetleri alanlarındaki reformlar hızlandırılarak sürdürülecektir. 
     Kamu finansmanında sağlanacak iyileşme çerçevesinde eğitim, sağlık, Ar-Ge ve sosyal nitelikli harcamaların gayri safi milli hasıla GSMH içindeki payı artırılarak, toplumun yaşam kalitesinin yükseltilmesi, beşeri sermayenin niteliklerinin geliştirilmesi, gelir dağılımının iyileştirilmesi, yoksullukla mücadele ve bölgesel gelişmişlik farkının azaltılması konularında iyileştirmeler sağlanması öngörülmektedir. 
     Dünya Bankası ile yürütülen program kapsamında, eğitim, sağlık ve sosyal koruma harcamalarından oluşan sosyal harcamaların gayri safi yurtiçi hasılanın GSYİH yüzde 14,5'inin üstünde olması taahhüt edilmiştir. 2000 yılında GSYİH'nin yüzde 14,5'i olan sosyal harcamalar 2001 yılında yüzde 16,5'e, 2002 yılında yüzde 17,3'e yükselmiştir. 2003 yılında, sosyal harcamaların GSYİH'ye oranının yüzde 18 olması programlanmıştır.'' 
     
     KOPENHAG EKONOMİK KRİTERLERİNE UYUM... 

     Makroekonomik gelişmelere de değinilen Ulusal Program'da, Kopenhag ekonomik kriterlerine uyum çerçevesinde yapılan çalışmalar da ayrıntılı olarak yer aldı. 
     Katılım öncesi süreçte sürdürülebilir bir büyüme ortamının tesis edilmesi amacıyla başlatılan yapısal reformlar ile piyasa kurallarına dayalı ve rekabet gücü yüksek bir ekonomik yapı oluşturularak Kopenhag kriterlerine uyum sağlanmasının hedeflendiği bildirilen Ulusal Program'da, işleyen bir piyasa ekonomisinin varlığı, AB içerisindeki rekabet baskısı ile başa çıkabilme kriterlerinde yapılan çalışmalara değinildi. 
     AB ile mevzuat uyum takvimine de yer verilen Ulusal Program'da, yapılacak mevzuat düzenlemelerinin beklenen tarihleri de belirlendi. 
     
     ALANLARDA ÖNCELİKLER LİSTESİ, MEVZUAT UYUM TAKVİMİ SAPTANDI 

     Ulusal Program'da, ''malların serbest dolaşımı'', ''kişilerin serbest dolaşımı'', ''hizmet sunumu serbestisi'', ''sermayenin serbest dolaşımı'', ''şirketler hukuku'', ''rekabet politikası'', ''tarım'', ''balıkçılık'', ''taşımacılık politikası'', ''vergilendirme'', ''ekonomik ve parasal birlik'', ''istatistik'', ''sosyal politika ve istihdam'', ''enerji'', ''sanayi politikaları'', ''küçük ve orta boy işletmeler'', ''bilim ve araştırma'', ''eğitim, öğretim ve gençlik'', ''telekomünikasyon ve bilgi teknolojileri'', ''kültür ve görsel-işitsel politika'', ''bölgesel politika ve yapısal araçların koordinasyonu'', ''çevre'', ''tüketicinin ve tüketici sağlığının korunması'', ''adalet ve içişleri'', ''gümrük birliği'', ''dış ilişkiler'', ''mali kontrol'', ''mali ve bütçesel hükümler'' gibi alanlarda öncelikler listesi, önceliklerin tanımları ve öncelikler çerçevesinde AB mevzuatına uyum, uygulamaya yönelik kurumsal yapılanma ve finansman tabloları, mevzuat uyum takvimi, mevzuatın uyumu ve uygulanması için kurumsal yapılanma takvimi, planlama finansman ihtiyacı konularında ayrıntılı bilgiler yer aldı. 
     
</TEXT>
</DOC>
