<DOC>
<DOCNO> 168252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sondun13.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçen sene birbirinden ayrılan yapışık ikizlere ne oldu 
</HEADLINE>
<TEXT>

     Guatemala'da başlarından yapışık doğan ve geçen yıl başarılı bir ameliyatla birbirinden ayrılan 23 aylık siyam ikizi kız kardeşlerden birinin, yakalandığı menenjit hastalığı yüzünden nörolojik sorunlar yaşadığı bildirildi. 
     İkizlerin ameliyatını yapan ekibin başkanı Dr. Jorge Lazareff, ''Ne yazık ki Maria Teresa, nörolojik gelişimini etkileyen sorunlar yaşıyor. Teresa'nın yaşadığı bu sorunlar ameliyattan 8 ay sonra Guatemala'da yakalandığı menenjitten kaynaklanıyor'' dedi. 
     Lazareff, Teresa'nın kardeşi Maria de Jesus'un sağlık durumunun ise iyi bir seyir izlediğini ve nörolojik durumundan son derece memnun olduklarını belirtti. 
     Ameliyattan 4 ay sonra hastaneden çıkan ikizler, geçen Mayıs ayında tekrar hastaneye yatırılmışlardı. Maria de Jesus geçen ay başında hastaneden taburcu edilerek, ameliyat için kendilerini Los Angeles'e getiren ''Çocuk Bakımı'' adlı bir kuruluşun üyesi olan bir ailenin yanına yerleştirilmişti. 
     Doktorlar, Maria Teresa'nın da geçen Cuma günü hastaneden taburcu edilmesini öngörmüş, ancak ateşi çıkan ve daha sonra düşen küçük kızın önlem olarak hastanede kalmasını kararlaştırmışlardı. 
     
</TEXT>
</DOC>
