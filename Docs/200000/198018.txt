<DOC>
<DOCNO> 198018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sonspo30.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol Federasyonu, UEFA'ya isyan etti 
</HEADLINE>
<TEXT>

     UEFA'nın, Türkiye'de yapılması gereken Galatasaray ve Beşiktaş'ın Avrupa Şampiyonlar Ligi maçları ile İsrail'in Maccabi Hayfa takımının İzmir'de oynanacağı belirtilen UEFA Kupası maçını Türkiye dışına alma kararına Futbol Federasyonu'ndan sert tepki geldi. 
     Futbol Federasyonu'ndan bugün UEFA Müsabakalar ve Operasyon Birimi'ne gönderilen yazılı metinde ağır eleştirilere yer verildiği belirtildi. 
     UEFA'nın aldığı kararın öncelikle basından öğrenildiği ve resmi yazının ise ancak bugün saat 10.45'de ulaştırıldığı kaydedilen yazıda, şu görüşlere yer verildiği bildirildi 
     ''Alınan kararı Türkiye Futbol Federasyonu olarak kabul etmemiz mümkün değildir. İstemiş olduğunuz devlet garantileri bizzat Spordan Sorumlu Devlet Bakanlığı ve Emniyet Genel Müdürlüğü tarafından imzalanarak gönderilmiştir. Buna rağmen ülkemizi hiçe sayarak bu kararı almış bulunuyorsunuz. Uluslararası terör olaylarının dünyanın her ülkesinde olabileceği herkes tarafından bilinmektedir. Bu gibi bombalama olaylarının daha önce de İngiltere, İspanya ve Fransa'da gerçekleştirildiği bilinmektedir. Türkiye gayet güvenli bir ülkedir. Hatta bugün Erkekler Avrupa Basketbol Ligi'nde Ülkerspor'la İtalya'nın Lottomatica Roma takımları arasındaki karşılaşma İstanbul'da oynanacaktır.'' Futbol Federasyonu'nun UEFA'dan, alınan kararın tekrar gözden geçirilmesini istediği ve aksi halde İsviçre'deki Hakemlik Mahkemesi'ne başvuruda bulunabileceğini belirttiği ifade edildi. 
     
</TEXT>
</DOC>
