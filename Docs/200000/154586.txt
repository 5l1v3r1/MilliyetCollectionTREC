<DOC>
<DOCNO> 154586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sondun28.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "Türk ve Rumlar birlikte yaşamayaz efsanesi yıkıldı" 
</HEADLINE>
<TEXT>

     AB Dönem Başkanı Yunanistan'ın Dışişleri Bakanı Yorgo Papandreu, ''Kıbrıs'taki son olumlu gelişmelerin, Türkler ve Rumların birlikte yaşayamayacağı efsanesini ve önyargıları yıktığını'' söyledi. 
     Papandreu, Atina'da düzenlenen AB Parlamentoları Avrupa İşleri Komisyonları Başkanları Konferansı'nda COSAC yaptığı konuşmada, Kıbrıs'ta kaydedilen gelişmelere rağmen siyasi sorunun halen çözülemediğini ifade etti. 
     Kıbrıs'taki gelişmeleri, Başbakan Yardımcısı ve Dışişleri Bakanı Abdullah Gül ile Cumartesi günü yaptıkları görüşmede ele aldıklarını belirten Papandreu, ''Kaydedilen gelişmeler Kıbrıs'ta çözüme varıldığı anlamına gelmiyor. BM Genel Sekreteri Kofi Annan'ın sunduğu plan temelinde, yeni oluşan bu dinamikten de yararlanarak, siyasi irade gösterilmeli ve sorun çözülmelidir'' dedi. 
     Papandreu, Rum Kesimi'nin AB üyeliğinin Avrupa'nın bir başarısı olduğunu da söyledi. 
     Bu arada, geçen hafta sonu Yunanistan'ın Meis adasında yapılan gayrıresmi AB dışişleri bakanları toplantısına değinen Papandreu, toplantıda Avrupa Stratejik Konsepti'nin oluşturulması yolunda tarihi önem taşıyan bir karar alındığını kaydetti. 
     Papandreu, AB Savunma ve Dış Politika Yüksek Temsilcisi Javier Solana'nın bu alanda yapacağı çalışmanın sonuçlarını, 20 Haziran'da Selanik'te yapılacak AB zirvesinde sunacağını belirtti. 
     
</TEXT>
</DOC>
