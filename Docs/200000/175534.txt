<DOC>
<DOCNO> 175534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sontur11.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Karayolları Genel Müdürlerine dava yağdı.. 
</HEADLINE>
<TEXT>

     Ankara Cumhuriyet Başsavcılığı, eski Karayolları Genel müdürleri Dinçer Yiğit ile Turgay Çimen hakkında, ''görevlerini kötüye kullandıkları'' iddiasıyla çok sayıda dava açtı. 
     Edinilen bilgiye göre, Başsavcılık, Yiğit ve Çimen hakkında Bayındırlık ve İskan Bakanlığı'nın suç duyuruları üzerine başlattığı soruşturmaların bir bölümünü sonuçlandırarak, ağır ceza mahkemelerine dava açtı. 
     Dinçer Yiğit hakkında, ikisi Ankara 2. Ağır ceza mahkemesinde olmak üzere 1, 5, 6, 7, 8. Ağır Ceza mahkemelerinde toplam 7 ayrı dava açıldı. Böylelikle Yiğit hakkındaki dava sayısı 8'e çıktı. 
     Turgay Çimen hakkında da 7 ayrı mahkemede toplam 9 dava açıldı. 
     İddianamelerde, yol yapım işlerini ihale yapmadan keşif artışına dahil ettikleri, bu yöndeki raporlara imza attıkları öne sürülüyor. 
     Karayolları eski Genel Müdürü Dinçer Yiğit'in hakkında açılan davalarda, Türk Ceza Kanunu'nun TCK ''görevi kötüye kullanma'' hükmünü içeren 240. maddesi uyarınca 8 yıldan 24 yıla kadar hapsi isteniyor. 
     Çimen hakkında ise aynı yasa hükmüne göre 9 yıldan 27 yıla kadar hapis talep ediliyor. 
     Yiğit ve Çimen, haklarında açılan davaların çokluğu dikkate alındığında, yeni adli yılda Ankara Adliye Sarayı'nda en çok görülecek simalar arasında olacaklar. 
     
</TEXT>
</DOC>
