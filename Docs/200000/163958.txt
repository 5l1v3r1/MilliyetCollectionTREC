<DOC>
<DOCNO> 163958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sonspo15.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya karıştı "Cosmi, Kaddafi'yi kov " 
</HEADLINE>
<TEXT>

     İtalya'da hükümet ortaklarından Kuzey Birliği'nin yayın organı Padania gazetesi, Perugia'nın, Libya lideri Muammer Kaddafi'nin oğlu El Saadi Kaddafi'yi transfer edecek olmasına sert tepki gösterdi. 
     Padania olarak tanımladığı İtalya'nın kuzeyinde zaman zaman ayrılıkçı bir politika izleyen ve göçmen karşıtı olan Kuzey Birliği'nin yayın organı, 2 gündür verdiği haberlerde Perugia'nın Kaddafi'yi kovmasını istiyor. 
     Perugia Teknik Direktörü Serse Cosmi'yi ön plana çıkartan Padania gazetesi, ''Perugia, Maradona gibi bir 10 numara buldu Kaddafi. Cosmi, Kaddafi'nin oğlunu kov'' başlığını attı. 
     Haberde şu iddialara yer verildi 
     ''Kaddafi tam bir bidon, babası olmasa 3. ligde bile oynayamaz. Ukala, kibirli, kendini beğenmişin teki. Cosmi ise futboldan anlayan biri. Bunun tek açıklaması, Başkan Gaucci tarafından Perugia'nın antrenörüne sessiz ol, işini yapıyormuş gibi yap denilmesi. Kaddafi resmi bir dostluk maçında 45 dakika forma giyip, birkaç tekme attırıp kendini sakatlattıracak ve daha sonra geldiği yere postalanacak.'' Juventus takımının yüzde 7 hissesine sahip olan Kaddafi'den dolayı siyah beyazlı takımın forma reklamının Libya petrol şirketi ''Tamoil'' olduğunu kaydeden Padania, Libya lideri Kaddafi ile ilgili de ''Oğlan formda, baba ise bize 2 milyon kaçak daha yolluyor '' ifadelerini kullandı. 
     Gazete, Saadi Kaddafi, Milan Kulübü'nün Başkan Yardımcısı ve İtalyan Kulüpler Birliği Başkanı Adriano Galliani ile Juventus Kulübü Genel Direktörü Luciano Moggi'nin birlikte fotoğrafını da yayınlarken Gallini, çıkan haber üzerine, ''Brezilyalı veya Libyalı... Neden bu kadar farklı davranıyorlar. Kaddafi, AB dışından bir futbolcu. İtalyan 1. Ligi Seria A'nın kurallarına göre her kulüp bir tane AB dışından futbolcu alabilir'' açıklamasını yaptı. 
     Geçen hafta Perugia Başkanı Gaucci ve Teknik Direktör Cosmi ile görüşen Kaddafi, 1 Temmuz'dan itibaren Perugia ile antrenmanlara başlayacak. 
     
</TEXT>
</DOC>
