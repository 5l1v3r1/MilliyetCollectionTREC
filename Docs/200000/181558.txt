<DOC>
<DOCNO> 181558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/dunya/adun.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ültimatom verdik 
</HEADLINE>
<TEXT>

   Türkiye, 11 ülkeyle birlikte İran'a ültimatom vererek, "Nükleer silah geliştirmediğini 31 Ekim'e kadar ispatla, yoksa eylemlere hedef olacaksın"dedi 
      DIŞ HABERLER SERVİSİ 

   
   Türkiye ve ABD'nin önde gelen Avrupalı müttefikleri, uluslararası anlaşmalarca yasaklanan gizli nükleer silah geliştirmemesi yolunda İran'a ültimatom verdi. Ültimatomda İran'a, "31 Ekim tarihine kadar kendini temize çıkar, yoksa BM Güvenlik Konseyi'nin alacağı önlemlere hedef olacaksın" denildi. 
   BM'ye bağlı olarak Avusturya'nın başkenti Viyana'da faaliyet gösteren Uluslararası Atom Enerjisi Ajansı'na UAEA ABD'li temsilci Kenneth Brill tarafından sunulan ve Türkiye'den başka, Fransa, İngiltere, Almanya ve Japonya'nın imza koyduğu bir karar tasarısında, Tahran'dan gizli bir nükleer silah programı olmadığını 31 Ekim tarihine kadar kanıtlaması istendi. Çok sert ifadelerle dolu olan tasarıda, İran'dan Nükleer Silahların Yayılmasını Önleme Anlaşması'na NPT tam olarak uyması talep edildi. Irak Savaşı'nda ABD'yi yalnız bırakan Fransa ve Almanya gibi Avrupa ülkelerinin bu kez ABD ile birlikte hareket ettiği gözlendi. 
   ABD, Tahran'ın NPT'yi ihlal ettiğini savunurken, Tahran, nükleer programının enerji elde etmek için barışçıl amaçlı olduğunu iddia ediyor. 
   
   İzinsiz inceleme imk nı 
   Dün Viyana'da bir araya gelen 35 ülkenin UAEA Guvernörler Heyeti'ne sunulan tasarıda ayrıca, İran'a nükleer silahların yapımında kullanılan uranyum zenginleştirme faaliyetlerini askıya alması ve UAEA uzmanlarının önceden haber vermeksizin İran tesislerinde inceleme ve denetleme yapmasına imk n verecek NPT Ek Protokolü'nü derhal imzalaması, onaylaması ve hayata geçirmesi çağrısında bulunuldu. 
   UAEA Başkanı Muhammed El Baradey, Guvernörler Heyeti'nde ağırlıklı eğilimin, tasarının kabul edilmesi ve İran'a kendisini temize çıkarmak için 31 Ekim tarihine kadar süre verilmesi yönünde olduğunu söyledi. 
   UAEA, 26 Ağustos'ta yayımladığı bir raporda, BM silah denetçilerinin İran'ın Natanz nükleer tesisinde yaptıkları incelemede, nükleer silah yapımında kullanılabilecek düzeyde zenginleştirilmiş uranyum izlerine rastlandığını belirtmişti. 
   
   İran meydan okudu    Buşehr'deki tesiste nükleer silah üretme çalışması yapmakla suçlanan İran ültimatomu tanımayacağını bildirdi. Dışişleri Bakanı Kemal Harrazi, İran'ın barışçıl nükleer program geliştirme hakkına müdahale edilmesi halinde UAEA ile işbirliğini gözden geçirebileceklerini söyledi. İran'ın UAEA nezdindeki temsilcisi Ali Ekber Salehi de, özellikle Fransa ve Almanya'yı suçlayarak, "Irak Savaşı sırasında araları bozulan ABD'ye şimdi bizim sırtımızdan yaranmak istiyorlar" dedi. 
</TEXT>
</DOC>
