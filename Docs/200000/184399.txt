<DOC>
<DOCNO> 184399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sontur06.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarkıcı Oğuz Yılmaz, evlerine misarif gelen kadını ayağından vurdu 
</HEADLINE>
<TEXT>

     ''Sincanlı Oğuz'' olarak tanınan ve daha sonra ''Çekirge'' adlı şarkıyla ünlenen Oğuz Yılmaz, dün gece meydana gelen bir yaralama olayından dolayı gözaltına alındı. 
     Emniyet yetkililerinden alınan bilgiye göre, Çankaya Parkevleri'nde oturan Oğuz Yılmaz'ın evinde misafir olarak bulunan arkadaşının eşi Birsen Yıldız 36 ile Yılmaz'ın eşi arasında ''kıskançlık'' yüzünden tartışma çıktı. Tartışmanın şiddetlenmesi üzerine evde bulunan Oğuz Yılmaz eşini ve arkadaşının eşini uyararak sakin olmalarını istedi. 
     İki kadının tartışmayı sürdürmeleri üzerine sinirlenen Oğuz Yılmaz tabancayla rast gele 2 defa ateş etti. Yılmaz'ın tabancasından çıkan mermilerden biri Yıldız'ın ayağına isabet etti. 
     Olay sonrası Birsen Yıldız hastaneye kaldırılırken, olay yerine gelen Asayiş Şube Müdürlüğü Cinayet Büro Amirliği ekipleri Oğuz Yılmaz ve eşini gözaltına alarak emniyete götürdü. Olay yerinde iki adet 9 mm. çapında mermi kovanı bulundu. 
     Yılmaz savcılıkta verdiği ifadede ruhsatsız tabancasını temizlerken ateş aldığını iddia etti. Savcılık Oğuz Yılmaz'ı serbest bıraktı. 
     
</TEXT>
</DOC>
