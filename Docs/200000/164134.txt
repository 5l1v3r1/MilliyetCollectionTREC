<DOC>
<DOCNO> 164134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/soneko16.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kepez Elektrik'te adres bilmecesi... 
</HEADLINE>
<TEXT>

     İmtiyaz sözleşmesi iptal edilerek Enerji ve Tabii Kaynaklar Bakanlığı'nca el konulan Kepez Elektrik T.A.Ş. tarafından işçilere gönderilen ''Yeni işyeri Görevlendirme'' yazısında gösterilen adresin, yıllardır kullanılmayan, içinde eski bir yatak bulunan, yıkılmaya yüz tutmuş küçük bir işyeri olduğu ortaya çıktı. 
     Kepez Elektrik T.A.Ş tarafından bu işyerinde çalışan işçilerin bir bölümüne, 15 Haziran 2003 tarihli ve Genel Müdür M. Atilla Yılbaş ile Genel Müdür Yardımcısı Mesut Yaman imzasıyla gönderilen yazıda, şöyle denildi 
     ''16 Haziran 2003 Pazartesi tarihinden itibaren Şirketimizin Muratpaşa Mahallesi 561. Sokak No 37 D Antalya adresindeki şubesinde görevlendirilmiş bulunmaktasınız. Belirtilen tarihte saat 08.30'da görevinizin başında olmanız gerekmektedir. Gereğini rica ederiz.'' Bakanlık tarafından el konulmasından sonra, Türkiye Elektrik Su ve Gaz İşçileri TES-İŞ Sendikası'na üye işçilerin, durumu sendika şube yöneticilerine bildirmeleri üzerine, Sendika Antalya Şube Başkanı Hacı Mevlüt Ünal, belirtilen adreste giderek inceleme yaptı. 
     İnceleme sonucunda, Kepez Elektrik T.A.Ş.'nin şube olarak gösterdiği adresteki binanın, yıllardır kullanılmayan ve içinde sadece bir yatak bulunan, yıkılmaya yüz tutmuş 8-10 metrekarelik küçük bir işyeri olduğu ortaya çıktı. 
     Sendika avukatlarıyla Antalya 4. Noteri'ne tespit yaptıran Ünal, Kepez Elektrik T.A.Ş.'nin 12 Haziran 2003 tarihi itibariyle devlet yönetimine geçtiğini, şirketin bu tarihten önce çalışanların özlük hakları ile kıdem tazminatlarından kurtulmak amacıyla, işçilere böyle bir yazı göndermiş olabileceğini öne sürdü. 
     Ünal, Kepez Elektrik T.A.Ş.'de çalışanların, Uzan grubuna bağlı May Madencilik A.Ş., Karacaören A.Ş., Asya Dahili Ticaret ve Müşteri Hizmetleri A.Ş. isimli şirketlerde çalışıyor gösterildiğinin de ortaya çıktığını söyledi. 
     
     ÇEAŞ'TA DA KAPILAR KİLİTLİ 

     Dün de Çukurova Elektrik'in yeni adresinde faaliyet göstereceğine ilişkin tebligatı alan işçiler, kilitli kapıyla karşılaşınca bu durumun tespiti amacıyla mahkemeye başvurmuşlardı. 

     
</TEXT>
</DOC>
