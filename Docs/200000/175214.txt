<DOC>
<DOCNO> 175214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sondun21.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'in en büyük camisi Ekim ortalarında açılacak 
</HEADLINE>
<TEXT>

     Almanya'nın başkenti Berlin'deki en büyük caminin Ekim ayı ortalarında açılacağı bildirildi. 
     Die Welt gazetesi, ''Berlin'in en büyük camisi Ekim ayı ortalarında açılıyor'' başlığıyla verdiği haberde, Neukölln semtindeki Türk Mezarlığı'nda 4 yıldan bu yana sadece bağışlarla inşa edilen caminin Ramazan ayına kadar açılmasının beklendiğini yazdı. 
     Açılışına çok sayıda politikacıyla Berlin ve Türkiye'den imamların katılacağı caminin, 1866 yılında Prusya devleti tarafından, Berlin ve çevresinde ölen Osmanlı diplomatik temsilcilerinin gömülmesi amacıyla tahsis edilen alanda inşa edildiği belirtildi. 
     Klasik Osmanlı mimarisiyle yaklaşık 1 buçuk milyon euro'ya 400 metrekarelik bir alanda inşa edilen 2 katlı cami kompleksinde, kültür ve boş zaman değerlendirme tesisleri de yer alacak. 
     Mimar Hilmi Sanap'ın, benzer 2 camiyi Japonya ve Türkmenistan'da da inşa ettiği belirtilen haberde, Din Ataşesi Ziya Ersin'in, ''Daha sonra bir müezzinin buradan ezan okuması da çok güzel olurdu. Yakın çevrede zaten başka bina olmadığı için, ezan okunması için özel izin isteyeceğiz'' şeklinde konuştuğu kaydedildi. 
     Camide, yaklaşık 700 kişinin aynı anda namaz kılabileceği bildirilen haberde, Almanlar için de cami içinde rehberlerle geziler düzenleneceği ve burada İslamiyet ve Osmanlı tarihi hakkında bilgi verileceği belirtildi. 
     
</TEXT>
</DOC>
