<DOC>
<DOCNO> 158591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/guncel/gun20.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Kumbul 11 yıl sonra boşandı      Antalya Büyükşehir Belediye Başkanı CHP'li Dr. Bekir Kumbul, aynı soyadı alan memur sevgilisi Ayşe Kumbul uğruna, 33 yıllık doktor eşi Nurhan Kumbul'dan boşandı. Kumbul'un, bir kızının olduğu memur sevgilisiyle evleneceği öne sürüldü. İlk boşanma davasını 29 Temmuz 1992'de açan Bekir Kumbul, eşini "sürekli alkol kullanmak ve saygısız davranmak"la suçladı. Eşinin kendisini aldattığını ve "Vücudun sarktı. İlgimi çekmiyorsun" dediğini belirten Nurhan Kumbul ise boşanmak istemediğini kaydetti. 
     Ayrı yaşıyorlardı 
     Evinden uzaklaşmak için Isparta SSK Hastanesi'ne tayinini çıkartan Kumbul, ancak 11 yıl sonra Antalya 6. Asliye Hukuk Mahkemesi'nde boşandı. Mahkeme, 22 Aralık 1998'den beri ayrı yaşadıkları gerekçesiyle, çiftin boşanmasına karar verdi. Fizyoterapist Nurhan Kumbul da tazminat ve nafaka talebinde bulunmadı. Kumbul'un, SSK Başhekimi olduğu dönemde tanıştığı Ayşe Kumbul'dan, kendi nüfusuna kayıtlı Ayşegül adında bir çocuğu bulunuyor. 
     
Adanalı kadınlar cuma namazında      ORTADOĞU'NUN en büyük camilerinden biri olan Sabancı Merkez Camii cuma namazı kılmaya gelenlerle tıklım tıklım dolarken, kadınlar için ayrılmış bölümde yaklaşık 50 kadın ve genç kız, öğle namazından sonra cuma namazı da kıldı. Namaz sonrası erkeklerle birlikte camiden çıkan kadınlar, "Her cuma namazına gelmek istiyoruz. Keşke daha önce gelseydik. Bundan sonra her hafta camide namaz kılacağız, vaaz dinleyeceğiz" diye konuştu. Erkekler de kadınların cuma namazı kılmasında sakınca olmadığını belirtti. Geçen yıl eski DSP Amasya Milletvekili Gönül Saray Alphan, TBMM'de kadınlar için mescit açılmasına tepki göstererek, erkeklerle birlikte Meclis Camii'nde cuma namazı kılmıştı. 
     
Mülkiyeliler Ankara'da buluştu...      Mülkiye'nin 1963 mezunları, okuldan ayrılışlarının 40. yılında Ankara'da buluştu. Aralarında Doğan Holding Yönetim Kurulu Başkanvekili İmre Barmanbek'in de bulunduğu 100 kadar 63 mezunu, geleneksel İnek Bayramı'nda fakülteyi ziyaret edip genç Mülkiyeliler'le tanıştı. Açılışta konuşma yapan Barmanbek, "Atatürk'ün bize gösterdiği yol ve köklü bir tarihten gelen Mülkiyelilik yolu hepimize hayat boyu ışık oldu" dedi. 
     'MEZBAHALAR HAZIR' 
     Öğrencilere "Sevgili ineklerim" diye seslenen Dekan Prof. Dr. Celal Göle de, 2 Haziran'da başlayacak final sınavlarını hatırlatarak, "Yakında kesimler başlayacak. Mezbahalar hazırlanıyor" dedi. 63 mezunları adına "inek duasını" okuyan avukat Ceyhan Mumcu, 40 yıl önce olduğu gibi yine imam cüppesi giyerek dua etti. Öğrenciler tarafından süslenen inek de, fakülteden Kurtuluş Parkı'na kadar yürütüldü. n ANKARA Milliyet 
     

</TEXT>
</DOC>
