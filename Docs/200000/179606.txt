<DOC>
<DOCNO> 179606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sontur18.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Erdoğan'ın manevi kızkardeşi... 
</HEADLINE>
<TEXT>

     Sanatçı Yılmaz Erdoğan'ın annesi Salihe Erdoğan, kızı olmadığı için 3 yıl önce Hakkarili Saime Didin'i evlatlık edindi. 
     Van'ın Gevaş İlçesi'nde ''Vizontele 2'' filminin çekimlerini sürdüren sanatçı Yılmaz Erdoğan'a destek olmak amacıyla Van'da bulunan babası Nazım ile annesi Salihe Erdoğan, dün gece oğulları Mustafa Erdoğan'ın Genel Sanat Yönetmenliği'ni yaptığı ''Anadolu Ateşi'' dans topluluğunun gösterisini izledi. 
     Anne Salihe Erdoğan kız çocukları olmadığı için bir kız çocuğu evlatlık edinmek istediğini ve 3 yıl önce akrabaları olan 15 yaşındaki Hakkarili Saime Didin'i evlat edindiklerini söyledi. 
     Yıllardır yaşadığı kız çocuğu hasretinin Saime ile son bulduğunu kaydeden anne Erdoğan, ''Evliliğimden 3 tane oğlum oldu. Kız çocuğum olmadığı için bir kız çocuğu evlat edinmek istiyordum. Hakkari'de akrabamızın kızı Saime'yi gördükten sonra bu özlemimi giderdim. Çocuklarımla gurur duyuyorum'' dedi. 
     3 yıldır Erdoğan ailesi ile birlikte yaşayan ve böyle bir aile ile yaşamaktan gurur duyduğunu belirten Saime Didin ise Mustafa, Yılmaz ve Deniz ağabeyleri ile çok güzel günler geçirdiğini ifade ederek, şöyle konuştu 
     ''3 yıl önce Hakkari'ye gelen Salihe ve Nazım Erdoğan, ailemden beni evlat edinmek istedi. Akrabalarımız olduğu için ailem de beni evlatlık verdi. 3 yıldır Erdoğan ailesi ile İstanbul'da yaşıyorum. Okula da İstanbul'da devam ediyorum. Gurur duyduğum bir aileyle birlikteyim. Ağabeylerimle çok iyi anlaşıyorum. Her yıl Hakkari'ye giderek öz ailemi de ziyaret ediyorum. Erdoğan ailesiyle mutlu bir hayat geçiriyorum.'' 
     
</TEXT>
</DOC>
