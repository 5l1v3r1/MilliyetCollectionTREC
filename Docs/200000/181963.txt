<DOC>
<DOCNO> 181963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sontur02.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanalılar Tarkan ile coştu... 
</HEADLINE>
<TEXT>

     Pop müzik sanatçısı Tarkan, Opet Petrolcülük A.Ş'nin sponsorluğunda gerçekleşen ''OPET-Tarkan Full Force Konserleri'' kapsamında Adanalı hayranlarıyla buluştu. 
     Tarkan'ın, Mimar Sinan Açık Hava Tiyatrosu'nda gerçekleşen ve ışık gösterileriyle desteklenen konserini, yaklaşık 25 bin kişi izledi. 
     Biletli izleyicilerin bir bölümünün içeri giremediği konser alanında, kalabalık nedeniyle özel güvenlik görevlileriyle izleyiciler arasında tartışmalar yaşandı. 
     Bu arada, konser alanına girmeye çalışan biletsiz bir izleyici kendisini engellemek isteyen güvenlik görevlisi Veli Çıplak'ı 19 sırtından bıçakla yaraladı. Adana Numune Hastanesi'ne kaldırılan Çıplak, burada yapılan tedavisinin ardından taburcu edildi. 
     Adana'ya konser tarihinden iki gün önce gelen Tarkan, Adana HiltonSA Oteli'nde konakladı. İlk gece otel restoranında Adana kebabı yemeyi tercih eden Tarkan, kendisi için özel olarak getirilen Kalecik Karası şarabından içti. Sanatçının kral dairesinden görülebilen Adana Merkez Camisi'nin kandilleri yakılarak kent manzarası zenginleştirildi. 
     Sanatçının konserlerine, 13 Eylül Cumartesi günü Ankara'da devam edeceği açıklandı. 
     
</TEXT>
</DOC>
