<DOC>
<DOCNO> 163695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/soneko16.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fidye ve kaçırılma riskine karşı danışmanlık hizmeti 
</HEADLINE>
<TEXT>

     Türkiye'de 1995 yılından bu yana sigorta brokerliği ve risk yönetimi hizmetleri sağlayan AON, fidye için kaçırılma riskine karşı da işadamlarına danışmanlık hizmeti verecek. 
     AON Türkiye Ülke Yöneticisi ve Risk Services Murahhas Azası Nejat Tolunay, risk yönetimi konusunda hizmet veren AON Türkiye olarak bilinen ticari risklere değil, beklenmeyen risklere baktıklarını, fidye için kaçırılma riskinin de bunlardan biri olduğunu söyledi. 
     AON'nin New York ve Londra'daki merkezlerinde eski Interpol ajanlarından, güvenlik görevlilerinden, emekli polislerden oluşan güvenlik timleri bulunduğunu belirten Tolunay, bu konuda danışmanlık almak isteyen firmalara, kaçırılma riskini minimize etmek için danışmanlık hizmeti verdiklerini anlattı. 
     Nejat Tolunay ''Eğer gerçekten böyle bir riskin olduğunu düşündüğünüz bir ülkede yöneticiniz varsa, en azından işe gidiş güzergahlarını sürekli değiştirmesini tavsiye edebilirsiniz'' dedi. 
     Riskin gerçekleşmesi halinde bir kriz yönetimi uyguladıklarını bildiren Tolunay, açıklamalarını şöyle sürdürdü 
     ''Bu bir komple hizmet. Paketin içinde önce önlemeye yönelik hizmetler var. Gerçekleşmesi durumunda fidye pazarlıklarında görüşmeleri yürütmek için bir ekip devreye giriyor. Riskin gerçekleşmesi durumunda talep edilecek olan fidyenin karşılanmasıyla ilgili bir sigorta yapmak da mümkün. Risk gerçekleşirse sigortanın karşılığı olarak bu fidye, yöneticinin kurtulması için şirket adına fidyecilere ödeniyor. Biz sigorta şirketi değiliz, sigortaya aracılık ediyoruz. Sigorta şirketi buluyoruz. Poliçeyi kontrol ediyoruz ve müşteriye poliçeyi veriyoruz. Paketi biz yürütüyoruz.'' 
     
     FİDYE İÇİN KAÇIRILAN KİŞİ SAYISI 30 BİN 

     Orta Asya, Rusya, Ortadoğu, Latin Amerika ile bazı az gelişmiş, Batı Avrupa ve Amerika dışındaki kuşakta 40 ülkede yaptıkları bir araştırmada, fidye için kaçırılan kişi sayısının 30 bin olduğunun belirlendiğini aktaran Tolunay, özellikle son zamanlarda Türk şirketlerinin yurtdışında yatırım yaptıklarını, yurtdışına çok değerli yöneticilerini gönderdiklerini ve bu yöneticiler için belli bir risk söz konusu olduğunu dile getirdi. 
     Nejat Tolunay, ''Türkiye'de bu konuda danışmanlık hizmeti almak için ilgilenen şirketler var. Türkiye'deki ofisimizden değil, Londra'daki ofisimizden bu hizmeti alacaklar'' dedi. 
     Günümüzde rekabetin arttığına, yalnız tesisin değil pazarın da garantiye alınmasının önemine işaret eden Tolunay, iş durması sigortası ile tesisin durması halinde kaybedilen satış zararlarının karşılanabileceğini, ayrıca sigortanın pazar kaybını da teminat altına alacak şekilde düzenlenebileceğini, bunun da ilgi alanlarına giren riskler arasında bulunduğunu söyledi. 
     
     TÜRK ŞİRKETLERİNE REASÜRANS DESTEĞİ 

     Türkiye'nin en büyük 100 şirketinden 20'sinin, YASED üyesi şirketlerin de yüzde 25'inin AON'la çalıştığını bildiren Tolunay, ''Türkiye'nin prim hacmi açısından en büyük 10 riskinin 4'ünün reasürans plasmanı bizim tarafımızdan yapılıyor. Botaş, Petkim, Tüpraş'ın reasürans önderliğini AON yapıyor. Keza Türkiye'nin en büyük beyaz eşya ve otomotiv sanayilerinden birinin reasürans plasmanını da biz yapıyoruz'' dedi. 
     Geçtiğimiz günlerde, reasürans alanında faaliyet gösterecek şirketi ''AON RE Türkiye''nin kuruluşunu gerçekleştiren AON'nin merkezi Chicago'da bulunuyor. Risk yönetimi, sigorta ve reasürans brokerliği, hasar yönetimi, ihtisas hizmetleri ve insan kaynakları danışmanlık hizmetleri sunan AON, Fortune 500 şirketleri arasında yer alıyor. 
     Avrupa'da faaliyetlerini başlıca Belçika, İngiltere, Fransa, Almanya, Yunanistan, İtalya, İspanya, Hollanda ve İsviçre ofislerinden sürdüren AON RE Europa, yalnızca Avrupa'ya 2.5 milyar dolarlık prim üretimiyle reasürans desteği sağlıyor. 
     
</TEXT>
</DOC>
