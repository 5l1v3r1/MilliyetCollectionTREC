<DOC>
<DOCNO> 195132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/ekonomi/eko01.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Asgari ücret insani değil' 
</HEADLINE>
<TEXT>

   Net 225 milyon liralık asgari ücretin herhangi bir insani yanı bulunmadığını belirten Başbakan Erdoğan, bakanlara "Kendinizi onların yerine koyun ve çözün" talimatı verdi 
      ANKARA Milliyet 
   
   Başbakan Recep Tayyip Erdoğan, net 225 milyon lira düzeyindeki asgari ücretin herhangi bir insani yanı bulunmadığını ve yeni bir tanıma kavuşturulması gerektiğini söyledi. Bu yönde bakanlara talimat verdiğini açıklayan Erdoğan, "Bakanlarıma 'insani yaklaşımla kendinizi onların yerine koyarak çözün' dedim. Bunun halli gerekiyor" diye konuştu. 
   Erdoğan, Türkiye İş Kurumu'nun Genel Kurulu'nda yaptığı konuşmada, asgari ücret komisyonunun çalışmalarının başladığını ve bu çalışmaların önceki dönemlerden farklı olacağını söyledi. Erdoğan, "Asgari ücreti insani görmüyorum" dedi. 
   
   'Dengesizlik var' 
   İşçi ücretlerinde dengesizliklerin yaşandığının bilincinde olduklarını da ifade eden Erdoğan, "Ülkede, çiftçi, memur, işçi, çalışan, emekli ne kaybediyor, kimse bunu düşünmedi. Bir ağaca bakarak yorum yapamayız. Ormana bakmak zorundayız" dedi. 
   Özelleştirmeyi bazı kesimlerin "ihanet gibi" gördüklerini ifade eden Erdoğan, özelleştirme kapsamındaki pek çok kuruluşun bütçeye, dolayısıyla devlete büyük yükler getirdiğini kaydetti. Bunun bedelini milletin ödediğini belirten Erdoğan, "Devletin bir kuruluşu yılda 350 milyon dolar millete bedel ödettiriyorsa bu kurumu yük olarak tutmamızın anlamı yok" dedi. 
   
   'İşsizlik riski yok' 
   Özelleştirmelerin ardından bu kuruluşlarda çalışanların işsiz kalma riskiyle karşı karşıya kalacağı yönünde eleştiriler yapıldığını anlatan Erdoğan, bunlara katılmadığını, özel sektör geldiğinde yine bu kuruluşlarda işçi çalıştıracağını anlattı. Erdoğan, yine de "Hayır illa devlet" diyenlerin bulunduğunu belirterek, "Devlet kapısına adım attım mı yırttık. Açık konuşuyorum salla başını al maaşını. Zihniyet bu" diye konuştu. 
   
   TOBB'a 'Konuşuyoruz ama adım atılmıyor' eleştirisi    Türkiye Odalar ve Borsalar Birliği TOBB ile yaptıkları toplantılarda, bu kuruluşun 4 milyon üyesinin olduğunu bildirdiklerinde kendisinin de, "Her üye bir işçi istihdam etse 4 milyon kişinin işsizlik sorunun çözüleceğini" söylediğini anlatan Erdoğan, "Konuşuluyor ama adım atılmıyor" dedi. Her şeyi devletten beklememek gerektiğini, aksi takdirde işlerin yürümeyeceğini anlatan Erdoğan, bu anlayışı geçmişte komünist ülkelerin uyguladığını, onların da artık bu politikalar nedeniyle bittiğini kaydetti. 
   
   
</TEXT>
</DOC>
