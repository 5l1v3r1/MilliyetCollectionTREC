<DOC>
<DOCNO> 194685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/siyaset/asiy.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Saat 9'u 5 geçe Türkiye tek vücuttu... 
</HEADLINE>
<TEXT>

      DHA 

   
   Atatürk ölümünün 65. yılında tüm yurtta yine özlemle anıldı. Bazı illerde yağmur zorlu anlar yaşatırken, bazı illerde de bayrak ve çelenk krizleri yaşandı. 
   İZMİR Atatürk, Cumhuriyet Meydanı'nda düzenlenen törenle anıldı. İzmir Ekonomi Üniversitesi'ndeki ikinci törene de Vali Vekili M. İhsan Uğurcan, Ege Ordu Komutanı Orgeneral Hurşit Tolon, Büyükşehir Belediye Başkanı Ahmet Piriştina ve öğrenciler katıldı. İzmir Devlet Senfoni Orkestrası ve Dokuz Eylül Üniversitesi Senfoni Orkestrası'nın dinletisinin ardından ilköğretim okulu öğrencileri "Atatürk ve Çocuk" konulu müzik dinletisini sahneledi.MUĞLA Bodrum Belediye Meydanı'nda düzenlenen törene AKP'liler, çelenklerin konulmasından sonra geldi. AKP İlçe Başkan Yardımcısı Fikret Kiyatmaz, "Programda 08.50 - 09.00 arasında çelenk konulacağı belirtilmişti. Tören 08.30'a alınmış" dedi. ANTALYA AKP, DYP, MHP ve GP il başkanlıkları bayraklarını yarıya indirmedi. AKP İl Başkanlığı İdari Amiri Orhan Kamil Karakaş, bayrağı indirmeyi unuttuklarını belirterek, ,"Bayraklarımızın ipi yok" dedi.DİYARBAKIR Atatürk Anıtı önündeki tören yağış nedeniyle Devlet Tiyatrosu'na alındı. KAYSERİ Cumhuriyet Meydanı'nda yaklaşık 40 dakika süren törene katılan öğrenciler, sıcaklığın 6 derece olması ve karla karışık yağmur nedeniyle üşüdü. Tarihi saat kulesi 09.05'te 09.09'u gösterdi. 29 Ekim'de türbanıyla protokolde yerini alan Büyükşehir Belediye Başkanı'nın eşi, bu kez İl Özel İdare'de düzenlenen programa gelmedi.TRABZON Taksim Meydanı'nda kurulan Ramazan çadırının yanları tören için açıldı. Törene katılanlar böylece ıslanmadı.KONYA Anma töreninin ardından Devlet Tiyatrosu Salonu boşalırken hoparlörlerden hareketli müzikler duyuldu. Öğrenciler Tarkan'ın şarkılarına eşlik edince, bazı izleyiciler tepki gösterdi. TEKİRDAĞ 09.05'te çalması beklenen sirenler, İstiklal Marşı okunurken saat 09.00'da çalmaya başlayınca şaşkınlık yaşandı.BURDUR Cumhuriyet Meydanı'ndaki törenin ardından Atatürk Kültür Merkezi'nde imam hatip lisesi öğrencilerinin hazırladığı program sunuldu. Öğrenciler, "Atam izindeyiz" yazılı pankart açtılar. 
   
   Ata'nın huzurunda konser...    Anıtkabir'in önünde kurulan platformda, Bilkent Üniversitesi Senfoni Orkestrası, Harp Okulu, Bando Okullar Komutanlığı ve üniversite öğrencilerinden oluşan karma koro, mini bir konser verdi. Gençlik Marşı'na, yüzlerce kişi eşlik etti ve Anıtkabir'in kendine özgü akustiği içinde muhteşem bir atmosfer oluştu. 
   
   Gençler, Meclis sıralarını doldurdu    10 Kasım nedeniyle İzmirli 1200 genç de TBMM'yi ziyaret etti. İzmir Selçuk'tan sivil toplum örgütlerinin önderliğinde düzenlenen "Atam rahat uyu" kampanyası çerçevesinde 1200 genç 24 otobüsle başkente geldi. TBMM'yi ziyaret eden gençlerin yakasındaki "Atam rahat uyu. 80. yılda da laik demokratik cumhuriyetin bekçisi, ilke ve devrimlerinin takipçisiyiz. Seni çok seviyoruz" yazısı dikkat çekti. 
   
   Dolmabahçe'de hüzünlü tören    İstanbul'da Dolmabahçe Sarayı'na gelenler, Ata'nın hayata gözlerini yumduğu 71 numaralı odayı ziyaret edebilmek için sağanak yağmura rağmen uzun süre bekledi. Törende besteci Tuluyhan Uğurlu, "Mustafa Kemal Atatürk ve Güneşin Askerleri" adlı eserini de piyanoyla seslendirdi. Sarayın bahçesinde de Sarı Zeybek belgeseli yayımlandı. Bu yıl ilk kez Atatürk'ün hastalığı döneminde yaptırılan asansör de yeniden işlevsel hale getirildi. 
   
   13 günde taştan bayrak yaptılar    Milli Eğitim Vakfı MEV Ankara Özel Okulları öğrencileri ile Zırhlı Birlikler Tümen Komutanlığı'ndan bir grup asker, Ankara'daki bir tepeye taşlarla 60 x 40 metre boyutlarında Türk bayrağı yaptı. Eskişehir yolu 17. kilometrede bulunan MEV Ankara Özel Okulları'nın karşısındaki Zırhlı Birlikler ve Tümen Komutanlığı'nın arazisinde yapılan bayrak, Atatürk'ün ölümünün 65. yıldönümünde açıldı. Bayrağın üzerindeki örtünün açılması sırasında kırmızı balonlar uçuruldu. Bayrak için 20 bin taş ve bir ton boya kullanıldı. 
   
   
   
</TEXT>
</DOC>
