<DOC>
<DOCNO> 192606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/spor/aspo.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
KOCA DERBİ DUMAN OLDU 0-0 
</HEADLINE>
<TEXT>

   Beşiktaş yener diyenler yanıldı, Galatasaray puanları lidere bırakmadı. İki top direkte patladı, golsüzlük Fenerbahçe'ye yaradı 
      
   90 dakika    BİLAL MEŞE 

   Böyle derbiler öncesinde yapılan tahminler, takımlar üzerine yapılan yorumlar, bazen de kaliteli futbol beklentileri boşa çıkar. Dünkü derbi de bunlardan birisiydi. Sanırsınız ki kördöğüşüydü. Maç öncesinde tribünlerin katkısıyla başlayan gerilim, sahaya da yansıdı. İkinci yarıda atılan ve yakılan meşaleler, Galatasaray taraftarının olduğu tribünlerdeki yıkılan korkuluklar maçın 10 dakika durmasına, Beşiktaş'ın oyundan soğumasına neden oldu. 
   Duraklamalar nedeniyle toplam 100 dakika oynanan İnönü'deki derbide istatistik değerlendirmeleri gözönüne alacak olursak, kantarda ağır basan, galibiyeti kaçıran Beşiktaş'tı. Pozisyon zenginliği Kartal'dan yanaydı. Ne var ki, her iki yarıda da yakalanan pozisyonlarda son vuruşlardaki acelecilik ve beceriksizlik ön plandaydı. Maçın iki kritik dakikası vardı biri 71. dakikada Sabri'nin direkten dönen şutu, ikincisi son dakikalarda oyuna giren ve 97'de Sinan'ın boş kale yerine topu Mondragon'un kucağına atmasıydı. Sinan biraz akıllı olsa maçın kahramanı olması işten bile değildi. 
   İsmet Arzuman maçın tansiyonunu taşıyamadı. Sürekli el, kol hareketi yapan Bülent'e kart çıkarmaması, 48. dakikada Frank de Boer'in topu elle oynamasına pas geçmesi, görünen en büyük hatasıydı. 
   Oyuna tempolu başlayan Beşiktaş, 4. dakikada Mondragon'un kısa düşen pasından İbrahim yararlanamadı. Bunun hemen bir dakika sonrasında Giunti soldan Tümer'i kaçırdı. Şutuna Frank de Boer son anda ayak koyup, kornere çıkardı. 
   10'da Ahmet Yıldırım soldan Tümer'i gördü. Bu oyuncunun ara pasına İlhan geç kalınca, Beşiktaş bir golden oldu. 
   40. dakikada Mondragon - Prates anlaşmazlığından doğan pozisyonda topu İlhan Mansız kaptı, sağ tarafa ortaladı. Tümer hareketlendi, araya De Boer girip, topa ayak koydu. 
   41. dakikada Prates soldan indi. Topu, ceza alanında bekleyen Hakan Şükür'e kazandırdı. Bu kez araya Pancu girdi. 
   56. dakikada sahaya atılan yabancı maddeler nedeniyle oyun durdu, 62'de yeniden başladı, sonra yine durdu. 66. dakikada Arzuman tekrar başlama düdüğünü çaldı. 
   69'da Beşiktaş gole çok yaklaştı. Ahmed Hassan, ceza alanı çizgisi üzerinden sert vurdu, Mondragon yumrukladı, savunma uzaklaştırdı. 
   71. dakikada Sabri'nin 30 metreden attığı sert şut direkte patladı. 
   97'de Giunti'nin nefis pasında Sinan topu boş kale yerine Mondragon'a attı. 
   
   İbrahim'den dalya    BEŞİKTAŞ'IN başarılı oyuncusu İbrahim Üzülmez, Siyah - Beyazlı forma altındaki yüzüncü maçını Galatasaray karşı oynadı ve "dalya"ya ulaştı. Çalışkanlığı ile dikkat çeken, zorlu karşılaşmanın başında yakalanan pozisyonlarda ateşleyici rol üstlenen İbrahim, "Beşiktaş'ta daha uzun yıllar forma giymeyi hedefliyorum. Sözleşmem bitiyor. Ancak ben kalmak istiyorum" diye konuştu. 
   
   Alan memnun, veren değil    Galatasaray Teknik Direktörü Fatih Terim, bir puandan memnun bir görüntü çizerken, Beşiktaş'ın hocası Lucescu sessiz kaldı 
   "Stratejik maçtı" 
   GALATASARAY Teknik Direktörü Fatih Terim, Beşiktaş karşısında oyuncularının taktik disiplini çok iyi uyguladığını ifade etti. Fatih hoca, "Stratejik bir karşılaşmaydı. Yenilseydik sekiz puan olurdu. Dört maçtır gol yemiyoruz ama az attığımız da ortada" diye konuştu. Beşiktaş karşısında kendi yaptıkları hatalardan zaman zaman pozisyonlar verdiklerini de vurgulayan Terim, "Lige asılmaya devam edeceğiz" dedi. 
   
   "Yorum yapmıyorum" 
   BEŞİKTAŞ Teknik Direktörü Mircea Lucescu ise Terim'in toplantısının uzaması nedeniyle basın açıklaması yapmadı. Karşılaşmanın hemen ardından, "Bence hiçbir yorumu hak etmeyen bir maç. Bütün olaylardan dolayı kınamamı yapıyorum o kadar" ifadesini kullanan Rumen teknik adam, basın odasına iki kez geldi, ancak Fatih hocanın konuşmasının uzadığını görünce, konuşmaktan vazgeçip, stattan ayrıldı. 
   
   Maçın hakemi 
   Penaltıydı 
   İSMET Arzuman için şanssız bir geceydi. Aslında maça iyi başladı, faul düdüklerinde pek aksamadı. Ama ilk devrenin ilk yarısından sonra bu kararlarında da aksamaya başladı. Hatta bazı kartlık pozisyonları bile pas geçti. Ancak ikinci yarıda Frank De Boer'in elle oynadığı topu görmedi ve gecenin en kritik hatasını yaptı. Bir anlamda maçın kaderiyle oynadı. 
   
   Göze çarpanlar 
   BEŞİKTAŞ 
   Giunti Orta sahayı ayakta tutan, oyunu rakip alana yıkan isimdi. Hem savaştı, hem top kaptı, hem de ofansa destek verdi. 
   Ronaldo Galatasaray'ın geliştirdiği tehlikeli ataklara geçit vermedi. Savunmada dikkatli, ölü toplarda ise ileri çıkarak gol kovaladı. 
   Pancu Sözleşmeyi yeniledikten sonra onu bir daha sahalarda göremedik. Kötü gidişini dün de devam ettirdi. Daha sonra da oyundan alındı. 
   İlhan Maç süresince Kaptan Bülent ile boğuştu. Sık sık sinirlendi, oyundan düştü. Gereksiz bir sarı kart gördü. 
   
   GALATASARAY 
   Ayhan Sahanın en iyileri arasındaydı. Çok çalışkandı. Her yerde o vardı. Oyun kurucu özelliğini de ortaya çıkardı. Az hatayla oynadı. 
   Sabri İkinci yarıda daha çok hücuma katkısı vardı. Çok etkisi oldu. Prates'e iyi yardım etti, sağ kanat açıklarını kapadı. Bir şutu da direkten döndü. 
   Frank de Boer İyi oynadı. Büyük maçların adamı olduğunu gösterdi. Soğukkanlıydı. İlk yarıda mutlak iki golü önledi. 
   Hakan Şükür İyi bir gününde değildi. Emre'nin markajından kurtulamadı. İlk yarıda çok uygun iki pozisyonu dışarı attı. 
   
   Rakamlar diyor ki 
   28- İnönü'de ter döken Beşiktaş ve Galatasaraylı toplam 28 futbolcu arasında sezon başından beri karşılaşmaların tamamında oynayan tek futbolcu vardı Mondragon 
   2- Zago Beşiktaş'a geldiğinden bu yana ilk kez takım arkadaşlarını 2 maç üst üste yalnız bıraktı. 
   3- Sarı - Kırmızılı golcüler, Beşiktaş ağlarını bir kez daha havalandıramayarak, lig tarihinde Kara Kartal'a ilk kez üstüste üç maçta da gol atamadı. 
   34- Galatasaray defansı Adanaspor, Çaykur Rizespor deplasmanlarından sonra Beşiktaş önünde de kalesini kapadı. Sarı - Kırmızılılar 34 maç sonra ilk kez üstüste 3 lig maçında gol yememiş oldu. 
   8- Galatasaray, Beşiktaş'la İnönü'de oynadığı üstüste 8. lig maçında da galip gelemedi. Sarı - Kırmızılılar, son üç puan sevincini ise 11 Mayıs 1996'da sezonunda 2-1'lik skorla yaşamıştı. 
   197- Son 17 lig maçında da gol bulan Siyah - Beyazlılar, 197 gün sonra Galatasaray maçında suskun kaldı. 
   23- Beşiktaş'ın İnönü Stadı'ndaki 22 maçlık yenilmezliğini Galatasaray da bozamadı ve bu başarısını 23 karşılaşmaya çıkardı. 
   9- İlhan Mansız, Siyah - Beyazlı formayı sırtına geçirdiği 2001- 2002 sezonundan bu yana oynanan 9 derbi maçında da görev yapmasına rağmen sahada kaldığı 748 dakikaya tek gol sığdıramadı. 
   6- Galatasaray'ın başına geçtiği ilk dönemde Kartal'ı ligdeki dış saha maçlarında hiç deviremeyen Fatih Terim, bu geleneğini bozamadı. Terim, 6 maçtan 4 beraberlik aldı. 
   
   Maçtan notlar 
   Damping yaptılar 
   BEŞİKTAŞ Yönetimi'nin İstanbul Emniyeti'nden karaborsayı önlemeleri konusundaki ricası yeterli olmadı. Stat çevresinde yine karaborsacıların olduğu görülürken, işin ilginci bunların biletlerinin normal fiyatın daha altında olmasıydı. 
   
   Skorboard nerede 
   BJK İnönü Stadı'na gelenler, yeni açıktaki skorboardun yerinde olmadığını görünce şaşırdı. Stat Müdürü Mustafa Gündez, yeni açık tribünün üstünün 17 Aralık'ta tamamen kapatılacağını, bu nedenle skor tabelasının eski açığa alındığını belirtti. 
   
   İnönü'ye misafir geldi 
   KARTAL'IN eski Teknik Direktörü John Benjamin Toshack, Başkan Serdar Bilgili'nin özel davetlisi olarak derbi maça geldi. Galli teknik adam, karşılaşma öncesi Beşiktaş'ın maçı 2-1 kazanacağını iddia etmişti. Ancak bu gerçek olmadı. 
   
   'Eski açık vergi desene' 
   HAFTA içinde iki takım yöneticilerinin arasında vergi konusunda yaşanan söz düellosu, tribündeki pankartlara da yansıdı. Beşiktaşlı taraftarlar, "Eski açık vergi desene" ve "Stadı terk edin vergi hırsızları " pankartı asıp, Galatasaraylılar'ı protesto etti. 
   
   Canaydın'ın dili sürçtü 
   BEŞİKTAŞ karşısında iyi oynadıklarını ve Galatasaray'ın artık iyi bir trend yakaladığını söyleyen Başkan Özhan Canaydın, "Artık bu maçın rövanşı Ali Sami Yen Stadı'nda olacak" dedi. Basın mensuplarının şaşkınlığı üzerine toparlanan Başkan, "Yanıldım. Rövanş Olimpiyat Stadı'nda" diye kendini düzeltti. 
   
   Eziyet 
   İNÖNÜ Stadı'na gelen 1200 Galatasaray taraftarı deniz tarafındaki açık tribüne oturduldu. Ancak maç öncesinde bu tribünün önündeki hoparlörlerden sürekli "Minik fare kükredi" şarkısı aralıksız olarak devam etti. Taraftarlar ıslıkla protesto etti. 
   
   Gerçekçi Kral 
   BEŞİKTAŞ karşısında dün istediği futbolu ortaya koyamayan Hakan Şükür, "Maçın hakkı beraberlikti" diye konuştu. Sarı - Kırmızılı golcü, "Kendimizi bulduğumuz dakikalarda meşaleler nedeniyle oyunun durması bizi etkiledi" ifadesini kullandı. 
   
   PAF derbisi berabere 1-1 
   BEŞİKTAŞ ile Galatasaray'ın gençleri arasında oynanan maçtan gollü beraberlik çıktı. Beylerbeyi 75. Yıl Stadı'ndaki mücadelede Berkant'ın golüyle 1-0 öne geçen Kartal, karşılaşmanın sonlarında Zafer'in golüne engel olamadı ve 1-1 sonuçlandı. 
   
   Casuslar maçta 
   BEŞİKTAŞ - Galatasaray derbisi, Avrupalı rakipler tarafından da gözaltına alındı. Milli Takımımız'ın 15 Kasım'daki rakibi Letonya'nın Teknik Direktörü Alexanders Starkovs ile Kartal'ın Şampiyonlar Ligi'ndeki rakibi Sparta Prag'ın hocası Jiri Kotrba da karşılaşmayı izledi. 
   
   
</TEXT>
</DOC>
