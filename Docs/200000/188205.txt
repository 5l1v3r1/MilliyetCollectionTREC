<DOC>
<DOCNO> 188205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sontur35.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bahçeli, yeniden genel başkanlığa aday... 
</HEADLINE>
<TEXT>

     MHP 7. Olağan Büyük Kongresi'nde, Devlet Bahçeli genel başkanlığa yeniden aday gösterildi. 
     Atatürk Kapalı Spor Salonu'nda yapılan kongrede, genel başkanlık için Koray Aydın, Ramiz Ongun ve Aytekin Yıldırım da aday oldular. 
     Bahçeli'yi aday gösteren, aralarında eski bakan ve milletvekilleri, Merkez Yönetim Kurulu üyeleri, il ve belediye başkanlarının da bulunduğu kişilerin isimleri, Divan Başkanlığı'nca tek tek okundu. 
     Devlet Bahçeli'yi aday gösteren ve Divan Başkanlığı'nca sayılarının 950 olduğu açıklanan kişilerin isimlerinin okunmasının uzaması üzerine, salonda bulunanlar tepki gösterdi. Divan Başkanı Ömer İzgi de bu tepkiler karşısında, parti tüzüğüne göre isimlerin tek tek okunması gerektiğini söyledi. 
     Kongrede, Ramiz Ongun'u 105 kişi, Aytekin Yıldırım'ı 55, Koray Aydın'ı da kişi genel başkan adayı olarak gösterdi. 
     Divan Başkanlığı, adaylık başvurusunda bulunan Taner Ünal ve Mehmet Akif Tuncer'in başvurularının ise tüzük gereği kabul edilmediğini duyurdu. 
     Başkanlık Divanı ve Merkez Yönetim Kurulu Faaliyet Raporu da, okunarak ibra edildi. 
     Bu arada, delegelerin ''zamanlarının kısa olduğunu'' belirterek, Divan Başkanlığı'na verdikleri önergenin kabul edilmesiyle adayların konuşma süreleri 30 dakika ile sınırlandı. 
     Divan Başkanı İzgi, daha önce bir konuşma yapan Genel Başkan Bahçeli'nin aday olarak ikinci kez konuşmasının haksızlık olacağını belirttiğini kaydederek, diğer adayları çekilen kurayla belirlenen sıraya göre konuşmalarını yapmak üzere kürsüye davet etti. 
     
</TEXT>
</DOC>
