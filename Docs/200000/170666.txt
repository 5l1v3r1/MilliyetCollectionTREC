<DOC>
<DOCNO> 170666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/yasam/ayas.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsan ömrü 100 yıl uzayacak 
</HEADLINE>
<TEXT>

   Amerika'da bir araya gelen bilim adamlarına göre insanoğlu, ölümsüzlüğün kapısını çalıyor 2075 yılında insan ömrü 180 yıla kadar çıkacak 
      DIŞ HABERLER SERVİSİ 
   
   Amerika'nın San Francisco kentindeki 'Dünya Gelecek Derneği' toplantısında söz alan bilim adamları, yakın bir gelecekte bilim sayesinde insanoğlunun ömrünün doğal limitini aşmayı başarabileceğini açıkladı. Montclair State Üniversitesi'nden Michael Zey ise insanoğlunun ölümsüzlüğün kapısını çalmakta olduğunu, 2075 yılında insan ömrünün belirgin bir şekilde uzadığına tanık olunacağını söyledi. 
   
   '500 bile olabilir' 
   On yıl önce bilimkurgu olarak değerlendirilen düşüncelerin bugün artık hayal olmadığını söyleyen New Jersey Tıp Fakültesi'nden Prof. Donald Louria ise hücre ve genlerle oynanarak, nanoteknoloji yardımıyla insanın, yaşam sınırını aşmayı başaracağını belirtti. 
   Louria, insanların 120 -180 yıl arasında yaşayacaklarını, hatta ömürde bir limit olmadığını, insanların 200-500 yıl yaşayabileceğini söyledi. 
   
   'Yaşam kalitesi düşer' 
   Bazı bilim adamları ise insan ömrünün uzayabileceği ancak, yaşam kalitesinin düzelemeyeceği konusunda uyarıyor. Uzmanlar, organların yaşlanmayla birlikte fonksiyon kaybına uğrayacağı, duyuların azalacağı uyarısında bulunuyor. 
   Georgia Üniversitesi'nden Leonard Poon, 1997'de 122 yaşında ölen Jeanne Louise Calment'i ölümünden 3 yıl önce Fransa'da ziyaret ettiğini, yaşlı kadının bu sırada neredeyse kör olduğunu ve çok zor işittiğini hatırlattı. 
   
   
</TEXT>
</DOC>
