<DOC>
<DOCNO> 185023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/ekonomi/eko02.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Askere, polise emeklilik darbesi 
</HEADLINE>
<TEXT>

   Asker ve polisin 'iş güçlüğü' nedeniyle beş yıl erken emeklilik hakkı kaldırılıyor. Emekli ikramiyeleri ve maaşları tırpanlanıyor. Yeni sistemde emekli olan bir yarbayın ikramiye kaybı 5 milyarı bulacak 
      AHMET ERHAN ÇELİK Ankara 
   
   Her kesimdeki emeklilik koşullarını SSK'ya uygun hale getirecek yasa taslağına göre fiili hizmet zamları kaldırılacak. Subay, astsubay, uzman erbaşlar ile emniyet memurları ve polisler emekli olabilmek için 5 yıl daha fazla çalışmak zorunda kalacak. Emeklilik süresi uzarken, ikramiye ve aylıklar da tırpan yiyecek. Yeni sisteme göre bir yarbayın en az 5 milyar, beşinci derecenin birinci kademesinden polis memurunun en az 3 milyar ikramiye kaybı olacak. Emekli aylıkları da buna yakın oranlarda düşecek. Emekli Sandığı, ikramiye ve aylık hesaplarında son maaşı esas alırken, yeni taslak, emeklilik gününe kadar kesilen toplam kesenekler ortalamasını dikkate alıyor. 
   Yeni yasal düzenlemeyi Çalışma ve Sosyal Güvenlik Bakanlığı hazırladı. Bakanlık bünyesinde oluşturulan komisyon, "Emeklilik Sigortası Sistemi ve Emekli Sigortaları Kurumu Kanun Taslağı" adı verilen taslağı ilgili kurumlara göndererek görüş istedi. 
   
   Riskli işe imtiyaz kalkacak 
   Taslakta itibari hizmet zammı düzenlenirken iş güçlüğü nedeniyle verilen "fiili hizmet zammı" kapsam dışında bırakıldı. Fiili hizmet zammı iş güçlüğü içindeki memurlara "her tam yıl için 90 gün yıpranma tazminatı" sağlıyor. Fiili hizmet zammı uygulamasında örneğin 5 yıl hizmeti olan bir polis 6 yıl 3 ay çalışmış sayılıyor.Emeklilik için 25 yıl bilfiil çalışma şartı bu durumda 20 yıla düşüyor. 
   Taslağa göre muvazzaf ve yedek subay, astsubay, uzman erbaş ile emniyet ve polis birimlerinde çalışanlar, röntgen, radyum ve benzeri iyonizan radyonlarında çalışan tabip, teknisyen, sağlık memurları, basın mensupları, ateşçiler, dalgıçlar, gemi adamları, çelik, demir, tunç ve döküm işlerinde belli işleri yapanlar 'itibari hizmet zammı' alacak. Bu düzenleme fiili hizmet zammı alabilen yüzbinlerce polis, asker ve memur aleyhine çalışacak. 
   
   İş güçlüğü tanımı kalkıyor 
   Emekli Sandığı Kanunu'un 32'inci maddesinde düzenlenen itibari hizmet zammı 'iş güçlüğü'nü değil olağandışı durumları düzenliyor. Emeklilik süresi hesaplamalarında her tam yıl 15 ay olarak hesaplanıyor. İtibari hizmet zamları, tanımlanan hizmetlerde geçirilen sürelerle sınırlandırılıyor. Bir asker yurtdışı görevde 3 yıl kalmışsa ve ülkeye geri dönmüşse emeklilik şartından düşülecek süre 9 ay oluyor. 
   Fiili hizmet tazminatı ise iş güçlüğünü dikkate alınarak aynı askere emeklilik süresinde beşte bir oranında indirim getiriyor. Sözkonusu asker kişi seferberliğe katılmasa ya da sürekli savaş uçaklarında uçmasa bile 20 yılda emekli olabiliyor. Emekli ikramiyesi ve aylığı 25 yıl üzerinden bağlanıyor. Fiili hizmet tazminatını kaldıran taslak yasalaşacak olursa yüzbinlerce memur hak kaybıyla karşılaşacak. Taslak kazanılmış hakların korunmasını öngördüğü için yeni yasanın yürürlüğe girdiği tarihe kadar olan süreler eski sisteme, geri kalan süreler ise yeni kurallara göre hesaplanacak. 
   
   İkramiye kayıpları 5 milyara kadar çıkıyor 
   Fiili hizmet zammının kaldırılması emekli aylık ve ikramiye miktarlarını önemli ölçüde azaltacak. 25 yıl hizmeti olan bir subaya fiili hizmet zammı sayesinde 31 yıl 25 gün çalışmış gibi emekli ikramiyesi ve aylığı veriliyor. Eğer bu subay itibari hizmet zammı alamayacaksa yeni sistemde en az 6 yıllık kayıpla emekli olacak. Yeni sistemin özellikleri temsili örneklerle şöyle 
   1. Yarbay Selim 25 yıl bilfiil hizmeti var. Ek göstergesi 3600. Birinci derece 4'üncü kademeden emekli olacak. Bin TL. 
   Emekli aylığı ikramiye Yeni sistem 1.151.748 25.273.375 Mevcut sistem 1.164.385 30.328.000 Kayıp 12.637 5.054.625 
   2.Polis memuru Mehmet 25 yıl bilfiil hizmeti var. Ek göstergesi 650. Dördüncü derecenin birinci kademesinden emekli olacak. 
   Emekli aylığı ikramiye Yeni sistem 477.135 14.910.000 Mevcut Sistem 484.590 17.893.000 Kayıp 7.455 2.983.000 
   3. Ziraat teknisyeni Sedat 25 yıl bilfiil hizmeti var. Beşinci derecenin birinci kademesinden emekli olacak. Ek göstergesi yok. 
   Emekli aylığı ikramiye Yeni sistem 457.104 14.284.000 Mevcut sistem 464.246 17.141.000 Kayıp 7.142 2.857.000 
   Yeni sistem emekli aylığı bağlanmasında memur keseneklerinin ortalamasını esas alıyor. Hesaplamalarda mevcut sisteme uygun olarak son maaş dikkate alındı. Ortalama hesaplarda özellikle emekli aylığı miktarlarındaki kayıplar daha büyük oluyor. 
   
</TEXT>
</DOC>
