<DOC>
<DOCNO> 177225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/soneko43.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdemir'in hedefi yıllık 7 milyon ton üretim... 
</HEADLINE>
<TEXT>

     Ereğli Demir ve Çelik Fabrikaları Ticaret A.Ş Erdemir Yönetim Kurulu Başkanı Recai Berber, Erdemir'in 3 milyon ton olan kapasitesini, 2007 yılına kadar 7 milyon tonun üzerine çıkarmayı hedeflediklerini bildirdi. 
     Berber, Bursa Ticaret ve Sanayi Odası'nda BTSO sektör temsilcilerinin katılımıyla yapılan toplantıda, yılın ilk 6 ayında vergi öncesi karı 1 milyon dolar olarak gerçekleşen Erdemir'in, uzun yıllar zarar ederken, yeniden kar eden bir kuruluş haline geldiğini söyledi. 
     İhracatın yanı sıra iç pazar satışlarının da dolar ile yapıldığını, bunun kur riskini ortadan kaldırdığını anlatan Berber, maliyetleri kontrol altına aldıklarını ve satış politikasında değişikliğe gittiklerini kaydetti. 
     Berber, ''dünya piyasaları, gerektirdiğinde zam yaptıklarını'' dile getirirken, yönetime gelir gelmez yaptıkları yüzde 5 zam yüzünden tepki aldıklarını, ancak yine dünya piyasalarının gereği olarak yapılan yüzde 10'un üzerindeki indirim için kimsenin görüş belirtmediğini ifade etti. 
     Erdemir'in talebi karşılayamadığını, bunun için yatırımların sürdüğünü belirten Berber, şunları söyledi 
     ''Toplam talep şu anda 6 milyon ton civarında. Biz, bunun ancak 3 milyon tonunu üretebiliyorduk. Bunu da revize ettik. Aynı zamanda İskenderun Demir Çelik Fabrikaları da 2001 yılında bize devredildi. Orada da değişimler sürüyor, yassı mamule dönüşüm yatırımları devam ediyor. Hedefimiz 2007 yılına kadar, 3 milyon ton olan Erdemir'in kapasitesini, grup olarak Erdemir İskenderun ve Romanya tesislerimizle birlikte 7 milyon tonun üzerine çıkarmak. O zamana kadar, bizim sanayicimizin ihtiyacı da sürekli artıyor, talep muhtemelen 10 milyon tonlara yükselecek. Ama ihtiyacın önemli bir bölümünü karşılayabilecek bir konuma geleceğiz.'' Berber, bürokratik yaklaşımı terk ederek, müşteri odaklı bir çalışma anlayışı çerçevesinde müşterilerle sürekli diyalog ve işbirliğini amaçladıklarını ifade ederek, ihracat yapmak kaydıyla 6 aya kadar, vade farksız olarak bir kredilendirme imkanı getirmek üzere bir projeleri olduğunu bildirdi. 
     
     UCUZ VE KALİTESİZ ÇELİĞE DİKKAT 
     Erdemir Genel Müdürü Kerim Dervişoğlu da, 2003 yılında 3 milyon 350 bin ton yassı çelik üretimi gerçekleştireceklerini kaydederek, yılın ilk yarısındaki üretimi, bir önceki yılın aynı dönemine göre, yüzde 24 oranında artırarak 1 milyon 773 bin tona ulaştıklarını belirtti. 
     Dervişoğlu, aynı dönemde başta ABD ve Çin olmak üzere çok sayıda ülkeye 216 bin ton ihracat yapıldığına işaret ederek, şunları söyledi 
     ''Erdemir müşteri talepleri doğrultusunda bir ilki daha gerçekleştirdi. Daha önceleri 25 mm. kalınlığında, 1500 mm. genişliğinde mamul, LKK, L adı altında en uzun 12 metre levha olarak üretilirken, yapılan çalışmalar sonucunda, aynı ebatlarda, 3 bin 237 kalite ve 48 metre boyunda rulo bobin üretilmiştir. Bir diğer olumlu gelişme, dünya markası Toyota firması tarafından Soğuk Bobin Hazırlama ve Dilme Hattı'nda yapılan tetkikte, hat teknik ve temizlik açısından incelenerek, Toyota standartlarına göre En İyiye Yakın notu verilmiş olmasıdır. Temmuz ayından itibaren Toyota'ya galvanizli sac tedarikimiz başlamıştır.'' Demir-çelik sektöründe, dünya çapında keskin bir rekabet yaşandığını ve bu konuda sanayicilerin desteğini beklediklerini ifade eden Dervişoğlu, ''Rusya ve Ukrayna'dan ülkemize giren ucuz ve kalitesiz ürünler bizi bir hayli zorluyor. Bu zor şartlarda müşterilerimizden beklentimiz yatırım döneminde olduğumuzu bilmeleri, Erdemir'i ve ülkemizi birlikte düşünerek hareket etmemizdir'' diye konuştu. 
     
</TEXT>
</DOC>
