<DOC>
<DOCNO> 162589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/siyaset/siy06.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kongreyi gizli yapacaktı 
</HEADLINE>
<TEXT>

Kongre heyecanı yaşayan CHP'de, seçim kazanmak için olmadık "numara"lar yapılıyor. Beşiktaş İlçe Başkanı Eriş, seçimin yapılacağı yeri ve günü gizli tuttu 
     ÖNDER YILMAZ Ankara 

     
     CHP'de, 30 Haziran'da yapılacak il kongreleri öncesinde mahalle delegesi kavgası yaşanıyor. İstanbul Beşiktaş İlçe Başkanı Müslim Eriş'in seçimin yapılacağı yer, gün, saat ve seçim görevlisi listesini Meclis üyelerini atlatarak ve yönetim kararı almadan İl Başkanı'na imzalatıp askıya çıkardığı ortaya çıktı. 
     Eriş'in kanunsuz işlem yaptığını savunan Meclis üyeleri, "Kongre yönetmeliğine göre yer, gün ve görevlileri ilçe yönetimi belirler. Ama Eriş tek başına belirledi. İl Başkanı Şinasi Öktem'e imzalatarak seçim sürecini usulsüz başlattı" diye konuştu. Eriş'in ayrıca 2700 naylon üye yazdığını savunan Meclis üyeleri, mahalle muhtarlarının bu konuda bilgi vermemesi için Kaymakamlığa hakkı yokken yazılı başvuru yaparak baskı oluşturduğunu savundular. Eriş ise, "Bulundukları adreslerden taşınan üyeler vardı. İtirazları dikkate alarak tespit edilen kişilerin gerçek adreslerini yazdık" dedi. Muhtarların bilgi vermemesi için Kaymakamlığa yazdığı yazı konusunda Eriş, "Kanuni hakkımı kullandım. Kaymakam dikkate alabilir de, almayabilir de" diye konuştu. Eriş, seçim tarihini belirleyip askıya çıkarması için, "Vakit daralmıştı. İlin belirlediği tarihte kararı teslim etmem gerekiyor. Üyelere telefonla ulaştım, onay verdiler" demekle yetindi. 
     

</TEXT>
</DOC>
