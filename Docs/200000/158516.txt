<DOC>
<DOCNO> 158516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sonspo09.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... New Jersey 3-0 yaptı, Pistons yine mağlup... 
</HEADLINE>
<TEXT>

     ABD Profesyonel Basketbol Ligi'nde NBA , Doğu Konferansı play-off final serisi 3. maçında New Jersey Nets, sahasında Detroit Pistons'ı 97-85 yenerek, seride 3-0 üstünlük sağladı. 
     East Rutherford'daki karşılaşmanın büyük bir bölümünü önde götüren New Jersey Nets, ilk yarıyı da 57-46 önde kapadı. 
     Böylece ligde finalist olma yolunda büyük bir avantaj elde eden Nets, 25 Mayıs Pazar günü sabaha karşı yine sahasında yapacağı maçı da kazanırsa, 4-0'lık üstünlükle bu sezonun ilk finalist ekibi olacak. 
     Karşılaşmada Pistons'da, 22 dakika forma giyen Mehmet Okur, 4 sayı kaydetti, 3 savunma ve 3 hücum ribaundu aldı, 1 top çaldı ve 2 blok yaptı. Serbest atışlarda 2'de 2, 2 sayılık atışlarda da 8'de 1 isabet kaydeden Okur, 1 kez denediği 3 sayılık atışta ise başarı sağlayamadı. 
     Pistons'da Richard Hamilton 21, Clifford Robinson 15 sayı, Corliss Williamson, 15 sayı ve 7 ribaunt, Ben Wallace da 13 sayı ve 15 ribauntla oynadı. 
     Evsahibi ekipte ise Jason Kidd, 34 sayı, 12 ribaunt, 6 asist ve 5 top çalmayla oynayarak sahanın yıldızı olurken, Kenyon Martin, 19 sayı ve 6 ribaunt, L.Harris de 10 sayı ve 4 ribauntla galibiyete katkıda bulundu. Kidd, kariyerinde bir play-off maçında en fazla sayıyı bu maçta atmış oldu. 
     Nets böylece, bu sezon üstüste 9. play-off maçını da kazanarak bu başarıya ulaşan NBA Ligi tarihindeki 4. takım olurken, Pistons da play-off'ta son 17. deplasman maçında 15. yenilgisini aldı. 
     Ligde yarın sabaha karşı da Batı Konferansı play-off finali 2. maçında Dallas'ta Dallas Mavericks-San Antonio Spurs 1-1 karşı karşıya gelecek. 
     
</TEXT>
</DOC>
