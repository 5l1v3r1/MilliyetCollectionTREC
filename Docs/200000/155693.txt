<DOC>
<DOCNO> 155693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur33.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan'ın Büyükelçisi Cumhurbaşkanımızın sağlığı çok iyi 
</HEADLINE>
<TEXT>

     Azerbaycan'ın Ankara Büyükelçisi Memed Aliyev, Azerbaycan Cumhurbaşkanı Haydar Aliyev'in sağlık durumunun ve neşesinin yerinde olduğunu, doktorlar uygun gördüğü zaman ülkesine dönebileceğini söyledi. 
     Büyükelçi Aliyev, GATA'da tedavi altında bulunan Cumhurbaşkanı Aliyev'in ''keyfinin ve sağlığının yerinde'' olduğunu, büyük olasılıkla yarın 80. doğum gününü kutlayacaklarını söyledi. 
     Büyükelçi, Aliyev'in doğum gününün, hekimlerin tavsiyesine uygun olarak nerede kutlanabileceği söylenirse orada kutlanacağını belirterek, ülkesine dönüşüyle ilgili olarak da ''Uçağı hazır. Türk hekimleri tavsiye ederse bugün de dönebilir'' dedi. 
     Haydar Aliyev'in hastaneye yattığı zaman, çok kısa bir süre yoğun bakımda kaldığını belirten Büyükelçi, bunun doktorların tavsiyesiyle yapıldığını söyledi. 
     Aliyev'e her türlü kontrolün, testlerin yapıldığını belirten Büyükelçi, Azerbaycan Cumhurbaşkanı'nda hiçbir sağlık sorunu bulunmadığını, tüm organların normal işlevinde olduğunu, bu konuda çıkan aksi haberlerin kendilerini üzdüğünü söyledi. 
     ''Türk hekimlerine, Türk tıbbına müteşekkiriz. Herkese tavsiye ediyoruz. Türk hekimlerine güvensinler'' diyen ve özellikle GATA'ya teşekkür eden Büyükelçi, Aliyev'in sağlığını 5 yıldır Türk hekimlerinin kontrol ettiğini, Aliyev'in de Türk hekimlerine itibar etmesinin haklı olduğunun görüldüğünü belirtti. 
     
</TEXT>
</DOC>
