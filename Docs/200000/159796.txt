<DOC>
<DOCNO> 159796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sontur14.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Orgeneral Büyükanıt ''TSK, AB karşıtı olamaz'' 
</HEADLINE>
<TEXT>

     Genelkurmay 2. Başkanı Orgeneral Yaşar Büyükanıt, ''TSK, Avrupa Birliği AB karşıtı olamaz. Çünkü AB, Mustafa Kemal Atatürk'ün Türk toplumuna gösterdiği çağdaşlaşma hedefinin jeopolitik ve jeostratejik açıdan zorunluluğudur'' dedi. 
     Orgeneral Büyükanıt, ''Küreselleşme ve Uluslararası Güvenlik'' sempozyumunda yaptığı konuşmada, Türkiye-AB ilişkilerini değerlendirdi. 
     Türkiye'nin kendisini batı bütünleşmesi içinde tanımladığını ve Türkiye'nin benimsemiş olduğu dünya görüşünün demokratik, laik devlet anlayışı ve siyasi yapısıyla birçok ülke için model olma özelliği taşıdığını vurgulayan Büyükanıt, bu çerçevede 1987'de Avrupa Topluluğu'na tam üyelik başvurusunda bulunan Türkiye'nin hala bir aday ülke statüsünde bulunduğunu anımsattı. 
     Türkiye'nin bu konudaki tercihini açık bir şekilde AB'deki muhataplarına ilettiğini dile getiren Orgeneral Büyükanıt, AB'ye üye bir Türkiye'nin birliğin küresel olarak daha da zenginleşmesine ve jeostratejik derinlik kazanmasına katkıda bulunacağını söyledi. 
     Orta ve Doğu Avrupa ülkelerinin 2004 yılı itibarıyla birliğe üye olarak kabul edildiklerine işaret eden Orgeneral Büyükanıt, Türkiye'nin ise daha önce benzeri görülmemiş bir şekilde sadece Gümrük Birliği çerçevesinde AB ile ilişkilerini sürdürdüğünü kaydetti. 
     Türkiye'nin, AB üyeliğini arzu etmesinin başka bir amacı daha bulunduğunu vurgulayan Orgeneral Büyükanıt, ''Bizler medeniyetlerimizin, kültürlerimizin ve belki de ayrı bir anlam taşıyan dinlerimizin farklı olduğu şeklindeki anlamsız ve mesnetsiz önyargılarla mücadele ediyoruz. Bu süreçte AB ülkelerinin de Türkiye'nin üyeliğine önyargısız yaklaşmaları ve kendi sorumluluklarını yerine getirmeleri gerektiğini bir kez daha vurgulamak istiyorum'' dedi. 
     
     ''TSK, HAKSIZ BİR SALDIRININ HEDEFİ DURUMUNA GELMİŞTİR" 

     Kopenhag Zirvesi kararları da göz önüne alındığında birliğin henüz ortak bir Avrupa kültürü yaratma konusunda görüş birliği içinde olmadığını değerlendirmenin mümkün olduğunu ifade eden Orgeneral Büyükanıt, şunları söyledi 
     ''AB konusunda TSK, haksız bir saldırının hedefi durumuna gelmiştir. Ülke içi ve ülke dışı çevrelerde hiçbir haklı nedene dayanmadan TSK'nın AB'ye karşı olduğu konusunda yaygın kanaatler oluşturulmuştur. Açıkça ifade ediyorum, bu tür iddialar doğru değildir. Bu konudaki Silahlı Kuvvetler'in görüşlerini büyük harflerle tekrar ifade ediyorum TSK, AB karşıtı olamaz. Çünkü AB, Mustafa Kemal Atatürk'ün Türk toplumuna gösterdiği çağdaşlaşma hedefinin jeopolitik ve jeostratejik açıdan zorunluluğudur. Bu zorunluluk, aynı zamanda Türkiye'nin sosyal, politik, ekonomik ve güvenlik hedefleriyle de tam olarak örtüşmektedir. 
     AB hedefi, ülkenin üniter yapısı ve laik rejimi konusunda farklı düşüncelere sahip kesimlerin çağdışı ve bölücü hedefleriyle uyuşamaz. AB'nin de bu tür amaçlara sahip düşüncelerle uyum içinde olması düşünülemez. AB ve bu birliğin yüksek değerlerini, sahip oldukları çağdışı ve bölücü hedeflere ulaşmada bir vasıta olarak görenlerin hüsrana uğramaları, kaçınılmaz bir sonuçtur. Bu sözlerim, varsa bu düşüncelere sahip olan kişi ve gruplaradır.'' 
     
     TSK'YI OLUMSUZ YANSITAN ÇEVRELERE AÇIK CEVAP 

     Orgeneral Büyükanıt, bazı çevrelerin Türkiye'ye yaptırmak istedikleri hususları AB'nin yüksek değerlerini ileri sürerek ve her fırsatta TSK'yı gündeme getirerek gerçekleştirmeye çalışmalarının ne Türkiye'ye, ne de Avrupa'ya yarar sağlayacağını ifade ederek, şöyle konuştu 
     ''Türkiye Avrupa'nın bir parçasıdır ve AB'ye girecektir. Bu yargı bazı çevrelerin düşüncesiyle çelişse bile, Türkiye'nin ve TSK'nın kesin kararlılığının açık bir ifadesidir ve TSK'yı her fırsatta tüm olumsuzlukların nedeni olarak topluma yansıtan çevrelere de açık bir cevaptır. 
     Cumhuriyet tarihi boyunca taassubu ortadan kaldıran ve Türkiye'yi çağdaş ve aydınlık dünyanın onurlu bir üyesi yapmayı amaçlayan Atatürk devrimlerinin itici ve öncü gücü olan TSK, geçmişte olduğu gibi bugün de üniter, laik ve demokratik Türkiye Cumhuriyeti'nin yılmaz bir savunucusu olmaya devam edecektir. Bu temel yaklaşım, AB'nin temel felsefeleri ile de tam bir uyum içinde bulunmaktadır. AB yolundaki bu amaçları birer iç politika malzemesi ve araç olarak kullanmayı ve istismarı hedefleyenler ise karanlık emellerine ulaşamayacaklardır.'' 

     
</TEXT>
</DOC>
