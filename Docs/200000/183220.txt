<DOC>
<DOCNO> 183220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sontur16.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Irak'a asker göndermeyi MGK'da değerlendireceğiz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak'a asker gönderme sürecine ilişkin, bu konunun yarınki Milli Güvenlik Kurulu MGK toplantısında enine boyuna değerlendirileceğini söyledi. 
     Gül, Dışişleri Bakanlığı'na gelişinde, Irak'a asker gönderilmesi konusunda Birleşmiş Milletler BM kararının Türkiye için ön şart olup olmadığının sorulması üzerine, Türkiye'nin BM kararına önem verdiğini, ancak yarınki MGK toplantısında konunun enine boyuna değerlendirileceğini ve bu çerçevede Türkiye'nin önünü görebileceğini belirtti. 
     Gül, MGK'dan net bir tavsiye kararı çıkıp çıkmayacağının sorulması üzerine, değerlendirme aşamasının devam ettiğini söylemekle yetindi. 
     Türkiye'nin ulusal çıkarlarının öncelikli olduğunu ifade eden Gül, BM'den yeni bir karar çıkması durumunda bunun yararlı olacağını kaydetti. 
     Gül, nihai kararın hükümet tarafından verileceğini belirtti. 
     
</TEXT>
</DOC>
