<DOC>
<DOCNO> 153436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/yazar/pulur.html </URL>
<DATE> 2003/04/30/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Hani Kıbrıs boşalıyordu 
</HEADLINE>
<TEXT>

     Hani Kuzey Kıbrıs Denktaş'ın mapushanesiydi, kimse dışarı adım atamıyordu, yoksulluk, perişanlık, zulüm, zavallı Kıbrıslı Türkler eziliyordu. Oysa burunlarının dibinde Rum kesiminde cennet vardı, hayat vardı, yaşam vardı, zenginlik vardı, para vardı, pul vardı, oraya geçenler, Rumlarla birlikte Avrupalı olanlar mutlu olacaklardı... 
     Lakin "Rauf'un sopası"ndan herkes korkuyordu, ilk fırsatta, fırsatını bulan kaçıp gidecekti. 
     
     ÖYLE mi, buyurun, Denktaş kapıyı açtı, gidiş geliş serbest, dedi. 
     Ne oldu 
     Hayır "işbirlikçiler"in dediği olmadı, tahminleri tutmadı, Kuzey Kıbrıs boşalmadı. 
     Üstelik, güneyden gelen Rumların yarısı kadar insan kuzeyden aşağıya geçti, akşama da döndü. 
     
     DEMEK bu Kıbrıslı Türkler mazoşist 
     Kendilerine yapılan eziyetten hoşlanıyorlar 
     Öyle olmasa niye oturuyorlar 
     Vatan sevgisi mi, toprağa bağlılık mı, tarihi unutmamak mı 
     Hayır, bunların hiçbirini "işbirlikçi"ye anlatamazsınız, onun kavram belleğinde böyle şeyler yoktur, o bu kavramların hepsini "para" parantezine almıştır. 
     
     BİR televizyon programını hatırlıyoruz, adam Annan planını kabul ettirmeye çalışıyor, tepki gelince, yüzünde "Bunlar böyle aptal " ifadesi, ellerini açıp karşısındakileri küçümsüyordu 
     "Zengin olacaklar, haberleri yok " 
     Hiç haberleri olmaz mı, çok iyi biliyorlar da, dedik ya bunlar mazoşist, kendi kendilerine eza, cefa, eziyet, işkence edilmesinden hazzediyorlar, öyle olmazsa "Rauf'un mapushanesi"nde hiç kalırlar mı 
     Tutturmuşlar, evimiz, barkımız, toprağımız, memleketimiz, diye 
     
     BU geçiş, bir şeyi ortaya koydu... 
     Türklerle Rumlar, iki komşu devletin sınırları içinde, ayrı ayrı dostça yaşayabilirler, birbirlerini ziyaret edip, hatta acı anılarını bile tazeleyebilirler, birbirlerinin acılarına saygı gösterebilirler. Güneyden gelip, yerleştiği evin, Rum sahibinin fotoğrafını, hala saklayan bir Türk ailesi bunun çarpıcı örneği... 
     Lakin, siz binlerce Rumu, kuzeyden geçirin, yerleştirin, eski acıları, eski yaraları kaşıyın, bakalım, bir arada yaşamak mümkün olur mu 
     
     DENKTAŞ bir vurdu ki pir vurdu... 
     Hele işbirlikçilere... 
     Denktaş, onları çok eskiden, gençlik yıllarından beri tanır, anılarında onlardan birini anlatır. 
     Baflı doktor İhsan Ali'yi... 
     Lefkoşalı olan Denktaş, Baf'a her gelişinde baba dostu Dr. İhsan Ali'yi ziyaret eder, doktor, milliyetçi duyguları ve güzel konuşması ile genç Denktaş'ı çok etkiler. 
     Ama sonra... 
     Denktaş anılarında şöyle der 
     "Dr. İhsan Ali'nin, gün gele TMT'ye, kurtuluş mücadelemize ters düşerek Makarisos'un ödenekli Türk danışmanı olabileceğini kim düşünebilirdi " x 
     Hayat bu, belli olmuyor ki 
     
     KİM derdi ki 1968'in solcu devrimcileri, bugün liberal maske takıp, işgalci Amerikan emperyalizminin destekçileri olacaklar. 
     Oluyor 
     
     x Karkot Deresi Kıbrıslı Yayınları 
     
     





</TEXT>
</DOC>
