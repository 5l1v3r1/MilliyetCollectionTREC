<DOC>
<DOCNO> 175334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/ekonomi/eko05.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Algida'dan 2 milyon euroluk destek 
</HEADLINE>
<TEXT>

   Unilever'in dondurma markası Algida, Türkiye'nin tanıtım filmini Avrupa'nın en çok izlenen müzik kanalı MTV'de yayınlatmak için 2 milyon dolarlık bütçe ayırdı 
      YILDIZ YAZICIOĞLU Ankara 
   
   Bütçesinden karşılayamadığı tanıtım filmi konusunda sıkıntı çeken Kültür ve Turizm Bakanlığı, Algida'nın sponsorluk teklifi ile rahatladı. Unilever Şirketler Grubu bünyesindeki dondurma markası Algida, Türkiye'nin tanıtımı için 2 milyon euroluk sponsorluğa imza atıyor. 
   
   Bin 200 kez yayınlanacak 
   Bakanlığın Avrupa'nın en çok izlenen müzik kanalı MTV'de Türkiye'nin tanıtım filmini yayınlatma girişimi, bütçe yetersizliği nedeniyle askıda bekliyordu. Türkiye ile ilgili tanıtım filmini yayınlatmak için bakanlıktan izin isteyen Algida'ya, MTV'de yayın yapılması gündeme getirilerek aynı gün olumlu yanıt verildi. 
   Algida, Türkiye'nin yanı sıra yurtdışındaki bazı kanallarda tanıtım filmini yayınlatmak amacıyla 2 milyon euroluk bütçe ayırdı. Bu bütçe, Türkiye'nin bakanlık imkanlarıyla tanıtım hedefleri arasına koyamadığı geniş kitlelere ulaşan müzik kanalı MTV'yi gündeme getirdi. Böylece Algida, ağustos ayından itibaren Türkiye tanıtım filminin MTV'de bin 200 kez yayınlanması için sponsor oldu. 
   
   Bakanlık Türkler'i de bekliyor 
   Kültür ve Turizm Bakanlığı yetkilileri, Algida'nın bakanlıktan izin çıkmaması durumunda Türkiye'den farklı görüntüleri kullanabileceğini ancak bunun Türkiye'nin bir marka olarak akılda kalmasını engelleyeceğini anlattı. 
   Turizim Bakanlığı yetkilileri, Algida gibi tanıtım filminde hiç bir değişiklik yapmadan yurtdışında yayınlatmak isteyen tüm firmalara kapılarının açık olduğunu belirterek, Türkiye markasına Türk firmalar tarafından sahip çıkılmasının beklendiğini vurguladı. 
   
   
</TEXT>
</DOC>
