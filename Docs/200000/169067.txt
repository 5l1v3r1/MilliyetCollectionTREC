<DOC>
<DOCNO> 169067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/yasam/yas02.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Huzur operasyonu' turisti huzursuz etti 
</HEADLINE>
<TEXT>

Bodrum'da son günlerde artan olayların ardından polisin düzenlediği 'huzur operasyonu' turistlerin keyfini kaçırdı... 
     YAŞAR ANTER Muğla DHA 

     Bodrum'da son haftalarda artan şiddet ve gasp olaylarını önlemek üzere, Muğla Valisi Hüseyin Aksoy'un talimatı ile huzur operasyonu başlatıldı. Muğla Emniyet Müdür Yardımcısı Nazlı Dinç'in yönettiği operasyonda, bir gecede 450 bar ve disko denetlendi. Dün saat 05.00'e kadar süren operasyona 70 polis katıldı. 
     
     Yabancı dilde anons 
     Uygulama öncesi, turistlerin panik yaşamaması için İngilizce ve Almanca olarak, "Turizm kentinin güvenliğinin sağlanması için üç dakika kimlik kontrolü yapılacağı" anons edildi. Kendi ülkelerinde bu tür uygulamalara yabancı olan turistler kontrol sırasında büyük şaşkınlık yaşadı. 
     Sabaha karşı bar, disko ve meyhanelerde eğlenen ve yaşları 10 - 14 arasında değişen kız çocuklarının ailelerine teslim edildiği operasyonda 18 yaşından küçük çocukların eğlence mek nlarına girmesine izin veren 6, işletme ruhsatını yenilemeyen 8 işyeri hakkında soruşturma açıldı. Yaklaşık 2 bin kişinin kimlik kontrolünün yapıldığı operasyonda, üzerinde kimlik bulunmayan ve şüpheli görünen 7 kişi gözaltına alındı. 
     
Bodrum'a iki polis müfettişi      Milliyet'in dünkü manşetinde yer alan ve Bodrum'da yeraltı dünyasındaki hesaplaşmaların turizmi baltaladığı ve halkı tedirgin ettiği yolundaki haber, İçişleri Bakanlığı'nı harekete geçirdi. İçişleri Bakanlığı talimatıyla iki polis başmüfettişi ilçedeki olayları araştırmak üzere görevlendirildi. 
     İçişleri Bakanı Abdülkadir Aksu, "Bu gibi olaylar daha önce de duyulmuştu. Gerekli inceleme yapılır ve tedbirler alınır" dedi. 
     

</TEXT>
</DOC>
