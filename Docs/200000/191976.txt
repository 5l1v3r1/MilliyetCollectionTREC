<DOC>
<DOCNO> 191976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/yazar/guclu.html </URL>
<DATE> 2003/10/29/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Ya Atatürk olmasaydı 
</HEADLINE>
<TEXT>

   
   Atatürk'ü bugün her zamankinden çok daha fazla konuşacak, çok daha fazla methiyeler düzeceğiz. Peki onu gerçekten anlamak için biraz olsun gayret gösterecek miyiz İşte orası tartışmalı... 
   Eğer göstermelik nutukların ötesine geçip, onu biraz olsun anlamak için gayret göstermiş olsaydık, bugün hala Cumhuriyet'i koruma, kollama yürüyüşleri yapılıyor oluyor muydu .. 
   YÖK yasa taslağında Atatürkçülük ve İnkılap Tarihi dersi kaldırıldı diye kıyametler koptu. Peki bugüne kadar vardı da ne oldu .. 
   Atatürk'ü, maalesef ne en sıkı Atatürkçüler anlayabildi ne de şiddetle ona karşı çıkanlar. Ne sevenler niye sevdiğini biliyor ne de eleştirenler niye eleştirdiğini... 
   Devleti yönetenler, şapkalarını önüne koyup, Atatürk konusundaki plan ve stratejilerini yeniden değerlendirmeliler. Atatürkçü gençler yetiştireceğiz derken nasıl oldu da Cumhuriyet'e, laikliğe, çağdaşlığa dudak büken nesiller yetişti .. 
   Atatürk'ün basmakalıp söylemlere sığmayacak kadar büyük olduğunu önce onlar göremedi. Meydan sözde Atatürkçülere kaldı. O ne istediyse tam tersi söylendi, tam tersi yansıtıldı. 
   Washington'daki lise kitaplarında bundan böyle Atatürk'ün Türkiye ve dünya barışı için yaptıklarını anlatan bilgiler de yer alacakmış. Ne güzel. Biz kaldırmaya çalışırken onlar daha yakından tanımaya çalışıyor .. 
   Dün, bir solukta dünya basınında yer alan Atatürk'le ilgili yazıları ve yabancı devlet adamlarının söylediklerini bir kez daha okudum. Onu, kesinlikle bizden daha iyi anlamışlar... 
   Diğer günleri boş verin. Söz verseniz de zaten gereğini yerine getirmezsiniz. Ama hiç olmazsa bugün birkaç dakikanızı, Atatürk'ü anlamak için ayırın. Sadece ve sadece şu sorunun cevabını arayın 
   
   Atatürk olmasaydı ne olurdu 
   A'dan Z'ye hemen her konuda bu arayışınızı sürdürün. Geriye dönün Osmanlı'nın son dönemi ile kıyaslayın, günümüze gelin onun yaptıkları olmasaydı hangi koşullarda neleri tartışıyor, daha doğrusu neleri tartışamıyorduk, onları düşünün. 
   Eğitimi ele alalım. Eğer bugün, her ne kadar çok daha fazlasını istesek de aydınlık bir gelecek için umutlar onunla başladı. Osmanlı döneminde okullaşma oranı binde 5'lerle ifade ediliyordu. Bırakın her köyü, kasabayı kentlerin çoğunda ortaokul, lise yoktu. Kız öğrencilerin okul yüzü görmesi onunla başladı. Bilimle, teknoloji ile tanışmamız yine onunla gerçekleşti. Türkiye'nin dört bir yanının camilerle donanması yine onun sağladığı özgürlük ortamının bir sonucu. 
   Bugün, Atatürk'ü sevenler için de, kızanlar için de oturup düşünme günü olmalıdır. Ramazan ayı nasıl ki dini duyguların yoğunlaştığı, insani duyguların arındığı bir dönem ise bugün de doğruların, yanlışların önyargısız samimi duygularla sorgulandığı özel bir gün haline gelmelidir... 
   
   Atatürk'ün Şişli'si 
   Genç Bakış'ı bu gece, hava koşullarının uygun olması halinde Şişli Meydanı'nda gerçekleştireceğiz. Neden Şişli Çünkü Şişli'nin Atatürk'ün ve Türkiye'nin yaşamında çok önemli bir yeri var. Mustafa Kemal, 16 Mayıs 1919'da Samsun yolculuğuna Şişli'deki mütevazı evinden çıktı. Milli Mücadele ve Türkiye Cumhuriyeti ile ilgili görüşleri burada şekillendi. Cumhuriyet coşkusu ve Atatürk'ü, onu en yakından tanıyanlar ve onu gerçek anlamda hissedenlerle paylaşacağız. Çok önemli ve çok renkli konuklarımız olacak. Kanal D 23.45... 
   
      
   
</TEXT>
</DOC>
