<DOC>
<DOCNO> 195311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sonspo12.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mililler Letonya'ya Yıldıray ve Alpay'sız gitti 
</HEADLINE>
<TEXT>

     Portekiz'de düzenlenecek 12. Avrupa Futbol Şampiyonası finallerine katılabilmek için Letonya ile baraj maçları yapacak A Milli Takım, 15 Kasım Cumartesi günü oynayacağı ilk maç için özel uçakla başkent Riga'ya gitti. Kafilede, Devlet Bakanı ve Başbakan Yardımcısı Mehmet Ali Şahin de yer aldı. 
     Milli Takımlar Teknik Direktörü Şenol Güneş, kafilenin hareketinden önce Atatürk Havalimanı'nda yaptığı açıklamada, ''Türkiye'nin beklentisini ve görevimizi biliyoruz. Cumartesi günkü ilk maçta avantajlı bir skor alarak Türkiye'ye dönmek istiyoruz'' dedi. 
     Letonya'da güzel maç oynayıp, beklenen sonucu alıp dönmek istediklerini kaydeden Şenol Güneş, şöyle konuştu 
     ''Arkadaşlarımızın heyecanı gayet iyi. Türkiye'nin beklentilerine cevap verecek durumdayız. Umarım güzel bir maç olur. Rakibimiz ile ilk defa karşılıklı oynayacağız. İlk maçta hem rakibin oyun tarzını tanıyıp, hem de iyi bir skorla dönmek istiyoruz. İlk aşamada rakibin bize şaşkınlık yapmasını istemiyoruz. Tam tersine o şaşkınlığı onların görmesini istiyoruz.'' Güneş, ilk maçı deplasmanda oynamanın kendileri için bir avantaj olduğunu ifade etti. 
     Gazetecilerin, '' Milli Takım Portekiz'e belki bir başka hocayla gidecek şeklinde açıklamanız oldu mu'' sorusuna Güneş, ''Hayır, böyle bir açıklamam olmadı. Ben 4 senedir bunlara alıştım. Türkiye'nin gündemi Letonya maçı olmalı, Şenol Güneş ya da başkası değil'' diye yanıt verdi. 
     
     ALPAY VE YILDIRAY YOK 
     A Milli Takımı'nın Letonya kafilesine, sakatlığı bulunan Yıldıray Baştürk ile hasta olan Alpay Özalan alınmadı. 
     Bu arada milli futbolculardan Emre Aşık, Letonya'nın çok koşan ve mücadele eden bir takım olduğunu belirterek, maçın zor geçeceğini söyledi. 
     Öte yandan milli oyuncu İlhan Mansız'a, Atatürk Havalimanı'ndaki Japon turistler büyük ilgi gösterdi. 
     
</TEXT>
</DOC>
