<DOC>
<DOCNO> 168880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/siyaset/siy07.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li generalden ziyaret 
</HEADLINE>
<TEXT>

Baskın krizini araştırmak için kurulan komisyonun Korgeneral Sylvester başkanlığındaki ABD tarafı, Türk askerlerinin esir alındığı Süleymaniye'deki ofisi ziyaret etti... 
     BARKIN ŞIK, UTKU ÇAKIRÖZER 

     Kuzey Irak'ta Türk askerlerinin gözaltına alınması olayını araştıran komisyonun Korgeneral John Sylvester başkanlığındaki ABD'li üyeleri, dün askerlerin esir alındığı Süleymaniye'deki ofisi ziyaret etti. Sylvester'in esir alınan Türk askerlerle konuştuğu görüşmenin bir "sorgulama" değil "ziyaret" olduğu kaydedildi. Bugün Ankara'ya dönecek olan heyet, "üzgünüz" anlamına gelen bir ifadeyi koymayı kabul ederse komisyon ortak yazılı açıklama yaparak görevini tamamlayacak. Açıklama metninde mutabakat sağlanamazsa, Türkiye ve ABD'nin görüşlerini içeren iki açıklama gelmesi gündemde. 
     Dün K.Irak'ta kalan ABD heyetinin, Genelkurmay'ın baskından sorumlu tuttuğu Albay Billy Mayville'in yanı sıra Musul ve Tikrit'teki tümenlerin komutanlarıyla da görüştüğü öğrenildi. Bu arada Genelkurmay'daki dünkü temaslar sırasında, operasyonun mahalli yetkililerin mi yoksa Washington yönetiminin bilgisi dahilinde mi olduğunun yanıtını arayan komisyonun Türk tarafı, ABD heyetine "Operasyonun kararını kim verdi " diye sordu. 
     Araştırma Komisyonu, Sylvester'in heyetinin bugün Ankara'ya dönüşünden sonra akşam ya da yarın sabah bir araya gelerek çalışmalarını tamamlaması bekleniyor. Kaynaklar, Ankara'nın beklentisini şöyle değerlendirdi "İdeal kapanış bir ortak açıklama yapılması. Burada açıkça bir özür dileme beklemek gerçekçi olmayabilir. Ancak diplomatik ve askeri dilde bir tarafın rahatsızlığını anlatabilen değişik ifadeler var. Mesela 'regret üzgün ' kelimesi kullanılırsa, bunun gerçekleşen bir hadiseden duyulan üzüntü olduğunu yetkililer anlar ve kabullenir. Tabii bir başka sonuç da iki tarafın birbirinin izahatinden tatmin olmamasıdır. O zaman taraflar kendi bakış açılarını ortaya koyan ayrı açıklamalar da yapabilirler." 
     

</TEXT>
</DOC>
