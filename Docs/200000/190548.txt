<DOC>
<DOCNO> 190548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sontur35.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Koreli manken, horon öğreniyor 
</HEADLINE>
<TEXT>

     Güney Kore Devlet Televizyonu KBS'nin ''Horon ve Trabzon'' adlı belgeselinde rol alan manken Kim Si Eun, horon oynamanın çok zor ama zevkli olduğunu söyledi. 
     Trabzon'un tanıtımı ve horon oyunuyla ilgili belgesel çekimi için Güney Kore Devlet Televizyonu KBS ile birlikte Trabzon'a gelen manken Eun, A.A muhabirine, daha önce bale eğitimi aldığını bunun içinde horon oynarken zorlanmadığını belirtti. 
     Eun, horon oynamanın çok güzel bir duygu olduğunu ifade ederek, ''Horon oynamak çok zor ama zevkli. Böyle bir belgesel çekimi için Türkiye'de olduğum için çok mutluyum. Türk insanları cana yakın ve güler yüzlü. Bu da beni çok sevindirdi'' dedi. 
     Trabzon İMECE Folklor Eğitim Merkezi Derneği horon hocası Umut Tomruk da Eun'un çok kabiliyetli olduğunu belirterek, ''Bale eğitimi alması horon oynamasını kolaylaştırdı. Özellikle erkek horonu öğrenmek istedi. Bu da hayli zordur. Erkek horonunu oynayan Eun, abartmasız bir günde 3 aylık horon eğitimini tamamladı'' diye konuştu. 
     Trabzon'da bir hafta kalacak olan Güney Kore'den 5 kişilik ekip, Trabzon'un fetih törenlerinde de çekim yapacak. 
     Manken Eun'un, Trabzonspor'un Malatyaspor ile Cumartesi günü yapacağı maçtan önce, horon ekibiyle birlikte, Hüseyin Avni Aker Stadı'nda horon oynayacağı da bildirildi. 
     
</TEXT>
</DOC>
