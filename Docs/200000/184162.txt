<DOC>
<DOCNO> 184162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sontur07.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hapşırırken dikkat edin, sağlığınızdan olmayın .. 
</HEADLINE>
<TEXT>

     Uludağ Üniversitesi U.Ü Tıp Fakültesi Nöroloji Anabilim Dalı Öğretim Üyesi Prof. Dr. Mustafa Bakar, hapşırık sırasında karın bölgesi ve kafa içinde basıncın arttığını, bu durumun bazı sağlık sorunlarına yol açabildiğini söyledi. 
     Prof. Dr. Bakar, vücudun doğal refleks hareketlerinden olan hapşırığın, vücutta özellikle karın bölgesinde ve kafa içinde basıncı artırdığını bildirdi. Hapşırmayla ortaya çıkan basıncın, vücutta daha önceden var olan problemleri ortaya çıkardığını belirten Prof. Dr. Bakar ''Ağır yük kaldırmayla veya her hangi bir travmayla oluşan bel, boyun fıtıkları hapşırma ve öksürmeyle de ortaya çıkabiliyor'' dedi. 
     Prof. Dr. Bakar, bu durumun ''Her hapşırık fıtığa neden olur'' şeklinde anlaşılmaması gerektiğine dikkati çekerek, hapşırık veya öksürük sonrasında fıtık oluşmasının herkeste görülmediğini, daha çok omurgayla ilgili problem yaşayan, bel bölgesinde bağ zayıflığı ve hassasiyeti olan kişilerde görüldüğünü ifade etti. 
     Hapşırma sırasında kafa içinde oluşan basıncın da, bazı insanlarda doğuştan olan ve ''Anevrizma'' denilen beyin damarlarındaki balonlaşmaların patlamasına neden olduğunu dile getiren Prof. Dr. Bakar şöyle konuştu 
     ''Hapşırık sırasında karın bölgesinde ve kafada basınç artar. Bu artış, bel veya boyunda fıtık oluşmasına ve beyin kanamalarına neden olabilir. Bunun için hapşırma sırasında vücudun normal pozisyonu mümkün olduğunca korunmalı ve hapşırık kesinlikle tutulmamalıdır. Kişi hapşırma sırasında eğik veya çömelmiş durumdaysa, omurgaya binen yük fazlalaşır, fıtık oluşma riski artar. Hapşırırken bir yerden destek alınması faydalı olacaktır.'' 
     
     HAPŞIRIĞINI TUTTUĞU İÇİN FELÇ OLMUŞTU 

     Bu arada, hapşırık sonucu ortaya çıkan sağlık problemlerinin en göze çarpan örneği, Bursa'da yaşanmıştı. Hamilelik döneminde hapşırığını tuttuğu için felç olan Aygün Çokelliler, uzun bir süre U.Ü Tıp Fakültesi Hastanesi'nde tedavi görmüştü. Sadece gözleriyle iletişim kurabilen Çokelliler, bebeğinin alınmasına karşı çıkmış ve onu doğurmak istediğini bildirmişti. 
     Çokelliler, doğumun hemen ardından, hayatını kaybetmişti. 
     
</TEXT>
</DOC>
