<DOC>
<DOCNO> 197113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sontur35.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşk'ten açıklama Terörün her türlüsünü kınıyoruz 
</HEADLINE>
<TEXT>

     Cumhurbaşkanlığı Dışişleri Başdanışmanı ve Özel Kalem Müdürü Sermet Atacanlı, tarihin bir insanlık suçu olan terör eylemleriyle hiçbir yere varılamayacağını gösteren örneklerle dolu olduğunu belirterek, ''Terörün her türlüsünü nefretle kınıyoruz'' dedi. 
     Atacanlı, Çankaya Köşkü'nde düzenlediği basın bilgilendirme toplantısında Cumhurbaşkanı Ahmet Necdet Sezer'in son terör olaylarına ilişkin düşüncelerini kamuoyu ile paylaştığını anımsattı. Atacanlı, şöyle devam etti 
     ''Hiçbir davanın ve hiçbir amacın böylesine insanlık dışı saldırılara gerekçe gösterilmesini haklı görmüyoruz. Tarih, bir insanlık suçu olan terör eylemleriyle hiçbir yere varılamayacağını gösteren örneklerle doludur. Yakın geçmişe kadar terörizmden ciddi şekilde etkilenmiş olan Türkiye'de peş peşe meydana gelen bu saldırılar tüm kamuoyunu haklı olarak sarsmıştır. Terörün her türlüsünü nefretle kınıyoruz. Yaşamını yitiren insanlara rahmet, kederli ailelerine başsağlığı dileklerimizi tekrarlıyoruz. Yaralıların sağlıklarına en kısa sürede kavuşmalarını diliyoruz. Üzüntülerini gönülden paylaşıyoruz.'' Soruları da yanıtlayan Atacanlı, Cumhurbaşkanı Sezer'in kamuoyunun karşısına bizzat geçip bir açıklama yapma düşüncesi olup olmadığının sorulması üzerine, şunları söyledi 
     ''Cumhurbaşkanımız her iki olaydan sonra da duygu ve düşüncelerini kamuoyu ile paylaşmıştır. Gerek sayın Başbakan, gerek sayın İçişleri Bakanımızla, gerek diğer ilgililerle yakın temas halindedir. Kendisine bilgiler verilmektedir. Bugün de MGK toplantısı var. Konu MGK'da da enine boyuna tartışılacaktır.'' Atacanlı, Sezer'in ABD ve İngiltere ile terör konusunda bir görüşme yapmadığını, başka ülkelerin cumhurbaşkanlarıyla temaslarının olduğunu belirtti. Sezer'i Azerbaycan Cumhurbaşkanı İlham Aliyev ve Gürcistan Cumhurbaşkanı ile daha önce görüşmeler yaptığını bugün de Arnavutluk Cumhurbaşkanı ile bir telefon görüşmesi gerçekleştirdiğini kaydetti. 
     Daha uzak ülkelerin devlet başkanlarından görüşme talebi geldiğini bildiren Atacanlı, saat farkı sorun teşkil ettiği için henüz bu görüşmelerin gerçekleşmediğini, her iki tarafın uygun göreceği bir saat üzerinde çalışıldığını bildirdi. 
     Atacanlı, ''Sayın Cumhurbaşkanı inisiyatif almaya düşünüyor mu '' sorusunu yanıtlarken, şunları söyledi 
     ''Bu konu zaten Türkiye Cumhuriyeti olarak bizim çok senelerden beri üzerinde önemle durduğumuz ve inisiyatifler aldığımız bir konudur. BM ve AGİT gibi uluslararası örgütler çerçevesinde ve ikili temaslarda aşağı yukarı 20-30 yıldır Türkiye bu konudaki görüşlerini ve uluslararası işbirliği zaruretini vurgulamaktadır. Türkiye'nin bu yöndeki çabaları umuyorum ki daha fazla yankı bulur. Türkiye, uluslararası terörizmle mücadelede işbirliği zaruretini vurgulayan çabalarına bundan sonra da devam edecektir.'' 
     
     ''TERÖRÜ TERÖR OLARAK KINAMAK GEREKİR'' 

     Atacanlı, Cumhurbaşkanı Sezer'in bu olayların Irak ile bağlantılı olup olmadığı konusundaki düşüncesinin sorulması üzerine şöyle konuştu 
     ''Bu saldırıyı esas itibariyle uluslararası terör boyutunda değerlendirmek gerekir. Terör bizim de ne yazık ki acı bir şekilde bildiğimiz gibi hiçbir gerekçeyle ve mazeretle haklı gösterilemeyecek izah edilemeyecek bir konudur. Terörü terör olarak kınamak gerekir. Buna herhangi bir şekilde mazeret, kılıf aramak yanlış bir yöntemdir.'' Atacanlı, bir başka soruyu yanıtlarken, CHP Genel Başkanı Deniz Baykal'ın Cumhurbaşkanı Sezer ile görüşmesinin Baykal'ın isteği üzerine gerçekleştiğini, görüşmenin içeriğine ilişkin bilgisi olmadığını söyledi. 
     MİT ile emniyetin terör eylemleri konusunda çekiştiği yolunda yorumların yapıldığı belirtilerek, ''Sayın Cumhurbaşkanı'nın bu konuda bir endişesi var mı '' diye sorulması üzerine Atacanlı, ''Terörle mücadele kolay bir konu değildir. Ne bizim bakımımızdan ne de başka ülkeler bakımından. Çünkü terör yapısı gereği çoğu zaman en zayıf noktaları arayıp bulan ve vuran bir derttir. Bizim de ilgili makamlarımız istihbarat çalışmalarına ve de önleme çalışmalarına bütün gayretiyle devam etmektedirler. Ümit ederiz ki İstanbul'da yaşanan, artık yaşadığımız son olay olur'' diye konuştu. 
     Atacanlı, bir başka soru üzerine, Cumhurbaşkanı Sezer'in son olaylarla ilgili bir liderler zirvesi toplama düşüncesi bulunmadığını söyledi. 
     Atacanlı, bir soruyu yanıtlarken, aralarında müttefiklerinin de olduğu bazı ülkelerin Türkiye'nin terör konusundaki hassasiyetine beklenen duyarlılığı göstermediğinin bir gerçek olduğunu belirtti. Atacanlı, ''Bu defa da bu acı olay vesilesiyle bu duyarlılığımızı muhataplarımıza vurgulamaktayız. Gerek Dışişleri Bakanımız, gerek Başbakanımız, gerek Cumhurbaşkanımız muhataplarına gerek şimdi, gerek ilerdeki benzer vesilelerle bu konudaki görüşlerimizi açıklamaya devam edeceklerdir'' dedi. 
     ''Gözaltındaki kişilerin El Kaide üyesi olduğu ileri sürülüyor. Sayın Cumhurbaşkanı'na böyle bir bilgi geldi mi '' şeklindeki soruya ise Atacanlı, ''Sayın Cumhurbaşkanımız sürekli bilgilendirilmektedir. Ancak takdir edersiniz ki yürütülen bir soruşturma vardır. Soruşturmanın selameti nedeniyle bu gibi konularda sonuçlanıncaya kadar bir beyanda bulunulmaması gerekir'' karşılığını verdi. 
     
     ''ÇALIŞMASINI ENGELLEYEN SAĞLIK SORUNU YOK'' 

     ''Cumhurbaşkanı Sezer'in olaya ilişkin pasif bir görüntü çizdiği yorumları yapılıyor. Sayın Cumhurbaşkanı'nın sağlık durumu nedir '' şeklindeki soruyu yanıtlarken Atacanlı, ''Cumhurbaşkanımızın çalışmasını engelleyen bir sağlık sorunu yoktur. Gerisi yoruma kalmış bir konudur'' dedi. 
     Atacanlı, bir başka soruyu yanıtlarken, Cumhurbaşkanı Sezer'in ''bayramda Hacettepe Hastanesi'nde tedavi göreceği'' yolundaki haberlerin doğru olmadığını da bildirdi. 
     Cumhurbaşkanı Sezer'in 29 Ekim törenleri sırasında belinden rahatsızlandığını anımsatan Atacanlı, Sezer'in o günden bu yana kısmen istirahat, kısmen de tedaviyle rahatsızlığını atlatmak üzere olduğunu belirtti. Tedavi konusunda epey mesafe alındığını ifade eden Atacanlı,''Zannediyorum kısa bir süre sonra tamamıyla iyileşmiş olacaktır'' dedi. 
     
     TRT'YE ATAMA 

     Sermet Atacanlı, TRT Genel Müdürlüğü'ne atama konusundaki bir soru üzerine de Sezer'in daha önce 2 kez konuya ilişkin kararnameleri geri çevirdiğini anımsattı. 
     Birinci kararnamenin ilgili yasadaki hüküm gereğince mevcut RTÜK üyeleri tarafından seçilemeyeceği düşüncesiyle geri gönderildiğini belirten Atacanlı, ikinci geri çevirmenin ise idare mahkemesinin kararına dayandığını kaydetti. 
     Her iki geri çevirmenin de yasal gerekçeye dayandığını, adaylarla ilgili herhangi bir değerlendirmenin henüz yapılmadığını ifade eden Atacanlı, bölge idare mahkemesince yürütmenin durdurulması kararının kaldırılmasından sonra yeni bir kararnamenin Cumhurbaşkanlığı'na gönderildiğini söyledi. 
     Atacanlı, ''Ancak yargı işin esasına ilişkin kararını henüz vermemiştir. Yargı kararı kesinleşinceye kadar bu konuda bir işlem yapılmayacaktır'' dedi. 
     Atacanlı, BDDK Başkanlığına atama kararnamesi konusundaki incelemenin ise sürdüğünü bildirdi. 
     
</TEXT>
</DOC>
