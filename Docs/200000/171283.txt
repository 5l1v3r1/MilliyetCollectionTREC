<DOC>
<DOCNO> 171283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/siyaset/asiy.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül yol gösterdi 
</HEADLINE>
<TEXT>

   Dışişleri Bakanı, ABD'li yetkililere istikrar gücünün BM çerçevesinde oluşmasının doğru olacağını söyledi. Gerekçesi ise şu Bizden asker isterseniz, katılımımız daha kolay olur 
      YASEMİN ÇONGAR Washington 

   
   Dışişleri Bakanı Abdullah Gül, Türk askerinin, Irak'ta oluşturulacak İstikrar Gücü kapsamında görev yapmasına "olumsuz bakmadıklarını," ancak bu gücün Birleşmiş Milletler ya da NATO çerçevesinde oluşturulmasının katılımımızı kolaylaştıracağını söyledi. 
   Gül'ün Washington ziyareti, "Irak'a asker gönderilmesi" konusundaki tartışmaların gölgesinde başladı. Gül ziyaretinin ilk gününde, Türk - Amerikan Konseyi ATC tarafından kendisine verilen öğle yemeğinde bir konuşma yaptı. Basına kapalı toplantıya katılan Türk ve Amerikalı kaynakların verdiği bilgiye göre, Gül, Irak'a asker gönderilmesi meselesine de değindi ve "ABD'den böyle bir talep gelirse buna, ilke olarak olumsuz bakmayız. Ancak İstikrar Gücü'ne Birleşmiş Milletler ya da NATO çerçevesi sağlanması, bu fikrin Türkiye'de benimsenmesini kolaylaştırır" dedi. Gül daha sonra gazetecilerin sorularını yanıtlarken de, bu konudaki kararın TBMM'ye ait olacağını vurguladı. 
   
   "Talepk r değiliz" 
   Gül'ün konuşmasını dinleyen bir ABD'li yetkili ise, "Biz asker talep etmedik. Türkiye asker gönderme isteğini bize iletti, biz de buna olumlu bir yaklaşım geliştirdik" diyerek "talepkar" tarafın kendileri olmadığını özellikle vurguladı. 
   Aynı yetkili, "Türk Dışişleri Müsteşarı Büyükelçi Uğur Ziyal geçen ay Washington'a geldiğinde, bize bir liste sundu. O listede Türkiye'nin İstikrar Gücü'ne asker vermesi teklifi de vardı. Gül ise bugünkü dünkü konuşmasında o listeden söz ederken, bu liste kapsamında asker gönderme isteğinin yer aldığını nedense söylemedi" dedi. 
   ABD'li kaynaklar da, "Irak'a asker gönderilmesi" konusunda Ankara'da başgösteren tartışmanın ziyaretin havasını 'olumsuz' etkilemeyeceğini umduklarını belirtti. Bu kaynaklar, Başbakan Erdoğan'ın geçen hafta, ABD'nin asker talep ettiği ve Türk ordusunun da göreve hazırlandığı yönünde bir açıklama yapmış olmasını ise, "Yanlış anlamalara yol açan talihsiz karar" olarak nitelendirdi. 
   
   Kongre temasları 
   Gül, dün Washington'da ABD Senatosu ve Temsilciler Meclisi'nde bir dizi görüşme yaptı. Senato Tahsisler Komitesi'nden Byron Dorgan ve Thad Cochran, Temsilciler Meclisi Uluslararası İlişkiler Komitesi'nden Tom Lantos ve Senato Dış İlişkiler Komitesi'nden Chuck Hagel'la ayrı ayrı görüşen Gül, Temsilciler Meclisi bünyesindeki Türkiye Dostluk Grubu üyeleriyle de bir araya geldi. 
   Gazetemiz baskıya girdiğinde Gül'ün Kongre temasları henüz tamamlanmamıştı, ancak ağırlıklı konuların Irak, Kıbrıs ve Ermeni meselesi olması bekleniyordu. Gül, bugün sırasıyla ABD Dışişleri Bakanı Colin Powell, Başkan Yardımcısı Dick Cheney ve Savunma Bakanı Donald Rumsfeld ile görüşecek. Gündemin en ağırlıklı konusunun yine Irak olması bekleniyor. 
   
   
</TEXT>
</DOC>
