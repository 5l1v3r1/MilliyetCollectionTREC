<DOC>
<DOCNO> 162222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sondun24.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tony Blair Euro'ya doğru zamanda katılmayı hedefliyoruz 
</HEADLINE>
<TEXT>

     İngiltere Başbakanı Tony Blair, Avrupa pazarının dünyadaki en büyük ekonomik pazar olduğunu ve İngiltere'nin de Euro'ya doğru zamanda ve doğru ekonomik değerlerle katılmayı hedeflediğini bildirdi. 
     Başbakan Blaır, Maliye Bakanı Gordon Brown ile birlikte Euro konusunda basın toplantısı düzenledi. 
     Başbakan Blair, dün yapılan açıklamalar sırasında İngiltere'nin euro'ya katılmasından sağlanacak faydaları sıraladıklarını hatırlatarak, Euro'ya üyeliğin neden bu kadar çok tartışıldığı konusunda şunları söyledi 
     ''15 AB üyesi ülkeden 12'si halen bu para birimini kullanıyor ve kalan üç ülkeden ikisi de bu konudaki kararını almak üzere. Ayrıca AB'nin yakın gelecekteki 10 yeni üyesi de birliği üye oldukları gün bu para birimini kullanacaklarını belirtiyor. Bu da Avrupa'yı en büyük pazar haline getiriyor. Bizim ticaretimizin de yüzde 60'ı bu ülkelerle.'' Euro'ya girişin hedeflerin yakalanması şartına bağlı olduğunu vurgulayan Blair, ''Bizim bu markete doğru zamanda ve doğru ekonomik göstergelerle girmemiz önemli'' diye konuştu. 
     Euro'ya girmenin teorik olarak çok faydalı görünebileceğini, ancak bunun pratikte de aynı sonucu vereceğinden emin olmak istediklerini anlatan Başbakan Blair, ''Alacağımız bu karar bizim kaderimizi derinden etkileyecek'' dedi. 
     Bu konuda yaşanan belirsizliğin gelecek aylarda giderilebileceğini de ifade eden Blair, sözlerini ''Artık İngiltere'nin Avrupa içindeki bir İngiltere'yi tartışmasının zamanı geldi. Ülke içinde Avrupa yanlısı bir uzlaşma aramalıyız. Bu bizim geleceğimizi yakından ilgilendiren çok önemli bir mesele ve kendisini Avrupa'dan uzaklaştırmak İngiltere'nin çıkarlarına hizmet etmez'' diye tamamladı. 
     
     MALİYE BAKANI BROWN 
     Basın toplantısında konuşan Maliye Bakanı Gordon Brown da potansiyel kazanımlara dikkat çektiklerini tekrarlayarak, başarılması gereken ekonomik reformları gelecek yılın bütçesiyle birlikte yeniden değerlendireceklerini ifade etti. Ancak bundan sonra bu konuda bir karar almaya çalışabileceklerini belirten Brown, beş ekonomik sınavın başarılması halinde Euro'ya katılmayı düşündüklerini ifade etti. 
     İngitere'de Avrupa yanlısı bir uzlaşma sağlanabileceğini kanıtlamaya çalışacaklarını da belirten Brown, bu hedeflerin başarılmasının İngiltere'nin ekonomik istikrarı açısından da önem taşıdığını vurguladı. 
     Basın toplantısında bir gazeteci Blair'e, ''Yaptığınız açıklamalar, bu Parlamento döneminde bir referandumun imkansız olduğu şeklinde yorumlanıyor'' hatırlatmasında bulundu. Blair bunun üzerine, ''Böyle bir şey söylenemez. Önemli olan gelecek yıl yapacağımız değerlendirmenin sonucudur. Ekonomik şartların oluşmasıdır. Biz iyimseriz. Ancak yine de bunların başarıldığını görmeden nihai kararımızı veremeyiz'' dedi. 
     
</TEXT>
</DOC>
