<DOC>
<DOCNO> 178692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/soneko07.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Dışişleri Bakanı Euro referandumundan vazgeçmiş değiliz 
</HEADLINE>
<TEXT>

     İngiltere Dışişleri Bakanı Jack Straw, siyasi arenada yaşanan olumsuzluklara rağmen, Maliye Bakanı Gordon Brown tarafından belirlenen 5 kriterin sağlanması halinde euro'ya geçilmesiyle ilgili referandumu yapacaklarını söyledi. 
     Muhafazakar Parti'nin ''AB'nin çıkış kapısına doğru yürüdüğünü'', bunun ise İngiltere'de ekonomiyi, ulusal çıkarları ve binlerce gencin iş şansını tehlikeye atan bir politika olduğunu savunan Straw, Avrupa Anayasası konusundaki çaba ve çalışmalarının da süreceğini bildirdi. 
     İngiltere açısından kabul edilebilir bir Anayasa taslağı bulunup uzlaşmaya varılabileceğini belirten Straw, hükümetin çevresinde gelişen olayların euro ile ilgili yapılması düşünülen referandumu hiç bir şekilde etkilemeyeceğini savundu. 
     Straw, ''ne zaman ekonomik kriterlerin uygun olduğu kararına varırsak, o zaman İngiliz halkının önüne Tek Avrupa Para Birimi'ne geçişle ilgili kararı koyacağız''dedi. 
     Straw, AB üyeliğinin İngiltere için çevrenin korunmasından işçi haklarına, göçmenlik uygulamalarından ticarete kadar pek çok alanda büyük faydalar getirdiğine de dikkat çekerken, İngiltere'nin ihracatının yüzde 60'ının AB ülkelerine olduğunu ve üç milyon kişinin de AB piyasalarında iş imkanı yakaladığını hatırlattı. 
     Straw, ''ulusların bir Birlik içindeki dayanışmalarıyla bir ülkenin yalnız başına başarabileceklerinden çok daha fazlası yapılabilir. BM ve dünya halklarının mutluluk ve refahı için çalışan benzeri kuruluşlara olan güçlü inancımız da bu görüşten kaynaklanmaktadır'' dedi. 
     Bilindiği gibi, Dr. David Kelly'nin ölümünden bu yana halkın hükümete olan inancında belirgin bir azalma hissedilmiş, kamuoyu yoklamaları İşçi Partisi'ndeki ani düşüşe dikkat çekmişti. Bunun üzerine siyaset arenasında Blair'in bu Parlamento döneminde euro referandumuna gidemeyeceği yorumları yapılmaya başlanmıştı. Siyaset yorumcuları Blair'in böyle bir adımı atması halinde, sonucu açıkça görülen bir kaybı göze almış sayılacağını belirtiyordu. 
     
</TEXT>
</DOC>
