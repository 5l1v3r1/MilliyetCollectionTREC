<DOC>
<DOCNO> 181156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/siyaset/siy05.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül'de Ankara'ya heyet geliyor 
</HEADLINE>
<TEXT>
   'Türkiye amacını iyi anlatmalı' 
   Irak Geçici Yönetim Konseyi'nin tek Türkmen üyesi Songül Çabuk, 'Irak'ta Türk askerine ihtiyacımız var. Geliş amacının yardım olduğunu iyi anlatmak lazım' dedi 
      NAMIK DURUKAN 

   
   Irak Geçici Yönetim Konseyi'nden beş kişilik bir heyet, Türk askerinin Irak'ta görev almasıyla ilgili temaslarda bulunmak üzere 11 Eylül'de Ankara'ya gelecek. Konseyin tek Türkmen üyesi Songül Çabuk, Irak'ta Türk askerine ihtiyaç duyduklarını belirterek, "Ancak geliş amacının yardım olduğunu iyi anlatmak lazım" dedi. 
   Ahmet Çelebi'nin başkanlığını yapacağı heyette yer alan Çabuk, Dışişleri Bakanlığı'na atanan Hoşyar Zebari'nin "Türk askeri istemedikleri" yolundaki açıklamasına bir anlam veremediğini söyledi. 
   Çelebi ve KDP lideri Mesut Barzani'nin temsilcisinin de bulunduğu heyetle Ankara'ya geleceklerini kaydeden Çabuk, "Türk askerinin Irak'ta halkla nasıl diyaloğa girmesi gerektiği konusunda bilgi alışverişinde bulunacağız. Irak halkı, Türk askerinin ABD'nin denetiminde faaliyet göstermesini istemiyor. Türk askerinin BM kararıyla Irak'a gelmesi daha uygun olur" diye konuştu. 
   ABD Savunma Bakanı Donald Rumsfeld'in düzenlediği toplantıda Arap ve Kürt konsey üyelerinin Türk askeri istemediğini ifade eden Çabuk şunları söyledi 
   "Toplantıda yeni Irak ordusunun nasıl şekilleneceği ve güçlü bir istihbarat örgütü kurulması görüşüldü. Arap ve Kürt üyeler, Türk askerine karşı çıktı. Rumsfeld ise güvenliğin sağlanması için komşu devletlerin askerine ihtiyaç duyulduğunu, Irak'ta güvenliğin tam sağlanması ve yönetimin ülkeyi yönetecek düzeye gelmesi halinde Irak'taki tüm yabancı güçlerin ülkeyi terk edeceği konusunda güvence verdi." 
   
   Kerkük'ün statüsü 
   Songül Çabuk, "Kerkük'ün statüsü ne olacak " sorusuna da şu yanıtı verdi 
   "Kerkük, Irak'taki tüm milliyetlerin beynidir. Adalet için çalışıyoruz. Ben Arapların, Kürtlerin, Türkmenlerin ve Asurilerin temsilcisiyim. Yeni Irak'ın temellerini güçlü atmak istiyoruz. Saddam döneminde olduğu gibi halkın birbirine düşman olmasını engelleyeceğiz." 
   Kürtlere beş, Türkmenlere bir bakanlık verilmesini de değerlendiren Çabuk, "Bunun için Bilim ve Teknoloji Bakanlığı'nı aldık ve Saddam'a muhalif eski Petrol Bakanlığı Genel Müdürü Dr. Reşat Mendan Ömer'i Dubai'den getirip bu göreve atadık" diye konuştu. 
   
</TEXT>
</DOC>
