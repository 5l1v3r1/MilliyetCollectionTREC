<DOC>
<DOCNO> 156114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/yazar/sazak.html </URL>
<DATE> 2003/05/12/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Erbakan, AKP, Saadet 
</HEADLINE>
<TEXT>

     Siyasal yaşamın son kırk yılında en çok kriz üreten, kurduğu partilerden dördü, 'laikliğe aykırı' eylemler nedeniyle kapatılan Erbakan'ın Saadet Partisi, Erdoğan'lı AKP karşısında kimi çevrelerde beklenilen 'bölünmeyi' sağlayabilir mi 
     Zor. 77 yaşındaki Hoca'nın eski öğrencisi Tayyip Erdoğan'la girişeceği bu yarışta önemli dezavantajları var. 
     Öncelikle, 28 Şubat sürecinin anıları çok canlı. 1990'lı yıllarda siyasal İslam yükselirken Erbakan ve kadrosunun verdiği mesajlar Refah Partisi'nin kapatılması aşamasında Cumhuriyet savcılarının iddianamelerine temel olacak 'rejim karşıtı' bir külliye oluşturuyordu. 
     İşte Hoca'dan seçmeler 
     'Refah, adil düzeni getirecek. Kanlı mı, kansız mı olacak buna 60 milyon karar verecek.' 
     'Refah için çalışacaksın. Çalışmaz isen patates dinindensin.' 
     RP Ankara milletvekili Hasan Hüseyin Ceylan 
     'Rejim ve Kemalizm başkalarınındır. Türkiye yıkılacak beyler. Türkiye Cezayir olur mu diyorlar. Orada yüzde 81'i nasıl olmuşsa bizde ulaşacağız.' 
     Kayseri Büyükşehir Belediye Başkanı Şükrü Karatepe'nin 10 Kasım konuşmasından 
     'Kan ağlayarak bugünkü törenlere katıldım. Bekledik, biraz daha bekleyeceğiz. Müslümanlar, içinizdeki kini, nefreti, hırsı eksik etmeyin.' 
     RP Şanlıurfa milletvekili İbrahim Halil Çelik'in demeci 
     'İmam hatipleri kapatmaya kalkarsanız kan dökülür. Cezayir'den beter olur. Demokrasi böyle gelecek. Fıstık gibi olur.' 
     28 Şubat, tarihe 'post modern darbe' olarak geçti. MGK kararlarını uygulamakta sıkıntıya düşen Refahyol hükümeti kendi içinde bölündü ve Erbakan istifa etmek zorunda kaldı. 
     Hoca'nın devreden çıkışıyla Tayyip Erdoğan'ın yolu açıldı. 
     Aslında Erbakan, yasaklı döneminde Fazilet Partisi'ni Recai Kutan'a emanet etmek yerine, kongredeki demokratik yarışa fırsat tanısa Abdullah Gül genel başkan seçilecekti. Belki de AKP doğmayacaktı 
     Türkiye'de son seçimlerde doğan tablo, sonuçta lider oligarşisinin eseri. 1960 - 70 'li yıllara damgasını vuran Demirel, Ecevit, Erbakan ve Türkeş 12 Eylül darbesi ardından siyasi yasakları sona erince, 'tek adam'lıklarını sürdürmek yerine partilerini demokratik yapılandırmaya açsalardı günümüzün siyasi yapısı daha çoğulcu ve seçenekli olurdu. 
     Tayyip Erdoğan ve arkadaşları Erbakan'ın geçit vermediği Fazilet'ten ayrılıp AKP'yi kurmakla, siyasal İslamın geleneksel yapısını kırdılar ve 'yenilikçi' hareketi iktidara taşıdılar. 
     AKP, türbandı, cuma tatiliydi, Taksim'e camiydi türü Erbakan'ı çağrıştıran politikaların rüzgarına kapılmazsa 'merkez'e yolculuğunu sürdürür. 
     Normalleşmeye oynadıkça bölünmez 
     
     

</TEXT>
</DOC>
