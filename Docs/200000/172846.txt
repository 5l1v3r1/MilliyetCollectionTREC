<DOC>
<DOCNO> 172846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sontur11.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerinin yemeği Türk aşçılardan... 
</HEADLINE>
<TEXT>

     Adana'dan, Irak'ta görev yapan ABD askerinin yemeklerini yapmak üzere aşçı ve yardımcısı gönderildiği, organizasyonu üstlenen firmaya çok sayıda başvuruda bulunulduğu öğrenildi. 
     Adana'nın merkez Yüreğir İlçesi'ne bağlı İncirlik Beldesi'nde, ulaşımdan inşaata kadar çeşitli iş kollarında faaliyet gösteren ''Adalılar A.Ş'' bünyesindeki SER-KA firması, yöredeki işsizlerin umudu oldu. 
     Firma yetkilileri, A.A muhabirine yaptıkları açıklamada, Amerikan KBR Kellogg Brown Root şirketinin Adalılar A.Ş ile yaptıkları anlaşma kapsamında, Irak'taki ABD askerlerinin yemeğini yapmak üzere aşçı ve aşçı yardımcısı temin ettiklerini belirttiler. 
     Irak'ta yeniden yapılanma süreci yaşandığına işaret eden firma yetkilileri, şunları kaydettiler 
     ''ABD'deki KBR şirketinin talebi doğrultusunda ilk etapta aşçı ve aşçı yardımcısını Irak'a gönderdik. Şu anda, Musul'da geçici bir mutfak kuruluyor. Bu mutfakta, orada görev yapan yaklaşık 10 bin ABD askerinin yemek ihtiyacı karşılanacak.'' 
     
     TERCİH İNCİRLİK İŞÇİLERİNE 
     Firma yetkilileri, aşçı ve aşçı yardımcısı olmak için çok sayıda başvuru olduğunu, eş-dostların devreye konulmaya çalışıldığını belirterek, şöyle devam ettiler 
     ''Bizim için önemli olan müşteri memnuniyetini sağlamaktır. Bu, hem aşçılarımızın tanıtımı hem de ekonomimiz için önemlidir. Bu nedenle, Irak'a gidecekleri seçerken özenli davranıyoruz. Önceliği de İncirlik Hava Üssü'nün yemekhanesinde daha önce çalışıp tecrübe kazanmış olanlara veriyoruz. Çünkü, bu kişilerin ABD'lilerin damak zevkini de bildikleri için bizi mahcup etmeyeceklerine inanıyoruz.'' Yetkililer, talep doğrultusunda Irak'a yine işçi göndereceklerini, bu konudaki hazırlıklarının devam ettiğini belirterek, ''Ancak, Irak'a daha kaç kişi ve ne zaman göndeririz onu şimdiden söylemek mümkün değil'' dediler. 
     Bu arada, İncirlik Beldesi'nde daha önce bulunan yazıhanelerini, Irak'a işçi alımı nedeniyle büyüten ve güvenlik önlemlerini artıran firma, yöredeki işsizlerin akınına uğruyor. Gençlerin kendileri için, anne ve babaların ise çocukları, damatları ya da yakınlarını Irak'a gönderebilmek için firma yetkilileri ile görüşmeye çalıştıkları gözleniyor. 
     
</TEXT>
</DOC>
