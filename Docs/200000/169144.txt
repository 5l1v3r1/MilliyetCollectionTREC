<DOC>
<DOCNO> 169144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sonspo15.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
George Best kavga çıkardı, gözaltına alındı... 
</HEADLINE>
<TEXT>

     Kuzey İrlandalı eski futbolcu George Best, İngiltere'deki bir otelde çıkardığı kavga nedeniyle gözaltına alındı. Polis, 57 yaşındaki Best'in otelin lobisinde kavga ettiği 31 yaşındaki bir erkekle birlikte gözaltına alındığını, ancak her ikisinin de yargılanmasına gerek görülmeden serbest bırakıldığını açıkladı. 
     Polis, kavganın ayrıntılarıyla ilgili bilgi vermezken, geçen yıl alkolü bırakmaya söz veren Best'in tekrar içmeye başladığı belirtiliyor. 
     1946 yılında Belfast'ta doğan George Best, 16 yaşında İngiltere'nin Manchester United takımına katıldı ve 1968'de Avrupa şampiyonu olan ekipte yer aldı. Bu süre içinde 290 maçta 115 golü bulunan Best, 1972'de futbolu bıraktığını açıkladı, ancak ertesi yıl yeşil sahalara dönerek, Fulham, Hibernian, Stockport County, Cork Celtics ve Dunstable Town takımlarında oynadı. Best, daha sonra Amerika'ya giderek, Los Angeles Aztecs, Fort Lauderdale Strikers ve San Jose Earthquakes takımlarının formasını giydi. 
     37 kez Kuzey İrlanda Milli Takımı'nın formasını giyen Best, 1983'te futbolu bıraktı. 
     
</TEXT>
</DOC>
