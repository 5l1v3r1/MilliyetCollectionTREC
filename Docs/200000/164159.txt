<DOC>
<DOCNO> 164159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/soneko41.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇEAŞ yöneticileri, tesislere girdiler... 
</HEADLINE>
<TEXT>

     Enerji ve Tabii Kaynaklar Bakanlığı'nın sözleşmesini feshettiği Adana'daki Çukurova Elektrik Genel Müdürü Zafer Savrun ile yöneticiler ve avukatlar, tesise girdiler. Ancak, Genel Müdürlük binasına girişlerine izin verilmediğini öne süren yöneticiler, bu duruma tepki göstererek yeniden tesis dışına çıktılar. 
     Çukurova Elektrik Hukuk Müşaviri Ali Çetin Tarcı, tesis dışında düzenlediği toplantıda, Bakanlığa, İstanbul'dan noter kanalıyla yaptıkları ihtarnameye ''18 Haziran 2003 tarihinde ulaştırılan yazı ile belgelere ulaşmanıza engel olunduğu isnadı gerçek dışı olup avukatlar dahil olmak üzere tüm personelin şirket idare binasına hiçbir zaman girmesine mani olunmamıştır'' yanıtını aldıklarını söyledi. 
     Bakanlığın söz konusu yazıda, ''bir kısım belgelerin mevzuat gereği, vergi ziyanını önlemek amacıyla Maliye Bakanlığı tarafından muhafaza altına alındığı'' ve ''belgelere ulaşılmasında engel bulunmadığı, başvurunuz halinde bu konuda her türlü yardımda olunacağı''nın kaydedildiğini ifade eden Tarcı, şöyle devam etti 
     ''Çukurova Elektrik yetkilileri, bize, Bakanlıktan, Genel Müdürlük binasına gidip çalışabilirsiniz talimatını verdiler. Ona istinaden genel müdür yardımcıları, avukatlar ve müfettişlerden oluşan heyeti tesis bahçesine aldılar. Genel müdürlük binasına geldiğimizde yalnız beni alacaklarını söylediler, diğerlerine izin verilmedi. Şoke olduk. Genel müdürlüğe tüm yöneticilerin girişine izin verilmeyince kabul etmedik. 5 saat bekledik. 
     Halen genel müdürlükte fiilen işgal devam ediyor. Hukuk mücadelemiz sürecek. Bu durum devlet ciddiyetiyle bağdaşmaz. Şirketin ödemeleri var. Çalışmamız lazım. İzin vermiyorlar.'' 
     
</TEXT>
</DOC>
