<DOC>
<DOCNO> 198161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sondun23.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İrlanda'da nefes nefese seçim 
</HEADLINE>
<TEXT>

     Kuzey İrlanda'da yapılan bölge meclisi seçimlerinin oy sayımına bu sabah başlanırken, oy kullanan seçmenlerin katılımıyla yapılan anketin sonucu, iki büyük Protestan partisi arasında nefes nefese mücadeleye işaret ediyor. 
     Bölgede yayın yapan bir TV kanalı tarafından yapılan anket, seçmenin yüzde 25'inin ya Protestanların ılımlı partisi Kuzey İrlanda Birlik Partisi UUP ya da Katoliklerle hiçbir şekilde anlaşmaya yanaşmayan Demokratik Birlik Partisi'ne DUP oy verdiklerini gösterdi. 
     Anket sonuçları, Katolik seçmenin temsilcisi olan Sinn Fein'i ise aynı alanda politika yapan Sosyal Demokratik İşçi Partisi'nin SDLP 4 puan önüne yerleştirdi. Sonuçlara göre, Sinn Fein'in yüzde 20 ve SDLP'nin yüzde 16 oranlarında oy alması bekleniyor. Hem Katolik, hem de Protestan seçmenin desteğini alan İlerici Birlik Partisi'nin PUP de yüzde 2 oy aldığı tahmin ediliyor. 
     18 seçim bölgesinden oluşan Kuzey İrlanda'da 108 sandalyeli meclis için 256 aday yarışıyor. Katılımın yüzde 55 ile yüzde 60 arasında kaldığı, Katoliklerin yaşadıkları bölgelerde seçime katılma oranının Protestan bölgelerine göre daha yüksek olduğu da gelen bilgiler arasında yer alıyor. 
     Seçimin ilk sonuçlarının öğleden sonra ortaya çıkması, kesin sonuçların ise en erken yarın alınması bekleniyor. 
     
</TEXT>
</DOC>
