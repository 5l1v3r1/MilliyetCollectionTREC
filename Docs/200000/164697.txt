<DOC>
<DOCNO> 164697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/yasam/yas03.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İspiyoncu Orwell 
</HEADLINE>
<TEXT>

George Orwell'ın İngiltere Dışişleri Bakanlığı'nda çalışan Celia Kirwan'a aşkı uğruna bir 'komünistler listesi' yaparak hükümete sunduğu anlaşıldı... 
     DIŞ HABERLER SERVİSİ 

     1984 adlı romanıyla, edebiyat tarihinin en önemli eserlerinden birini yaratan İngiliz yazar George Orwell'ın, aşkı uğruna 38 kişiyi 'komünistler' listesi olarak hükümete verdiği ortaya çıktı. Orwell'ın, İngiltere Dışişleri Bakanlığı'nın özel bir birimi adına çalışan Celia Kirwan adlı kadına olan aşkı nedeniyle verdiği listede Charlie Chaplin'in adı da vardı. 
     
     Bir kopyaydı 
     54 yıl önce hükümete verilen ve üzerindeki 'süresiz gizlilik' ibaresi yüzünden varlığı açıklanmayan liste, geçen yıl ölen Kirwan'ın kızı Ariane Bankers tarafından ortaya çıkarıldı. The Guardian, listenin, Orwell'ın kendi not defterine yazdığı orijinal listenin karbon kopyası olduğunu ve Celia Kirwan'a gönderildiğini açıkladı. 
     
     Kimler yok ki... 
     Listede Charlie Chaplin'in yanı sıra yazar JB Priestley, aktör Michael Redgrave, ünlü Sovyet tarihi uzmanı EH Carr, İşçi Partili milletvekili Tom Driberg ve Guardian'ın da aralarında bulunduğu bazı gazetelerin yazarları bulunuyordu. Listeyi inceleyen siyaset tarihçisi Garton Ash, gerçek olduğunu ve Orwell'ın el yazısıyla yazıldığını tespit etti. Orwell işi, dönemin Daily Express muhabirlerinden Peter Smollett'i Sovyet ajanı ilan etmeye kadar götürmüştü. 
     

</TEXT>
</DOC>
