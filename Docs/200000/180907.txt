<DOC>
<DOCNO> 180907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sontur16.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Çelik Kızların lehinde ayrımcılık yapmalıyız 
</HEADLINE>
<TEXT>

     Milli Eğitim Bakanı Hüseyin Çelik, ''Nüfusumuzun yüzde 50'den fazlası hanımlardan oluşuyor. Sadece erkeklere eğitim öğretim yaptırarak çağdaşlaşamayız'' dedi. 
     Bakan Çelik, Milli Eğitim Bakanlığı ve UNICEF tarafından Haziran ayında başlatılan ''Haydi Kızlar Okula'' kampanyasına 250 bin dolarlık destek veren Coca Cola Türkiye'nin sponsorluğunda, Hezarfen Havaalanı'nda düzenlenen ''Rock'n Coke'' festivali alanında gerçekleştirilen basın toplantısına katıldı. 
     Milli Eğitim Bakanlığı'nın ''Haydi Kızlar Okula'' kampanyasında son derece aktif bir rol aldığını ve kampanyada görevli ilgililerin tüm mesailerini buna ayırdığını anlatan Çelik, Haziran ayından bu yana her hafta bürokratlardan kampanyayla ilgili bilgi aldığını söyledi. 
     Kadın ve erkeğin birbirini tamamlayan ve birlikte var olan bireyler olduğunu vurgulayan Çelik, ''Nüfusumuzun yüzde 50'den fazlası hanımlardan oluşuyor. Sadece erkeklere eğitim öğretim yaptırarak çağdaşlaşamayız'' dedi. 
     Hüseyin Çelik, Türkiye'de 7 milyonun üzerinde okuma-yazma bilmeyen olduğuna ve bunların 6 milyonunun kadınlardan oluştuğuna dikkat çekerek, ''Varlık sebebimiz bu problemi çözmemizi gerektiriyor'' şeklinde konuştu. 
     Milli Eğitim Bakanlığı'nın her zamankinden dinamik olarak çalışmalarını sürdürdüğünü ve bakanlıkları döneminde Türk milli eğitiminin altın çağını yaşayacağını ifade eden Bakan Çelik, Başbakan Recep Tayyip Erdoğan'ın da katılımıyla 11 Eylül'de ''Eğitime Yüzde Yüz Destek'' kampanyası başlatacaklarını bildirdi. 
     Çelik, bu kampanyada elde edilecek bağışların büyük bölümünün kız çocukları için yurt yapımına harcanacağını kaydetti. 
     
     OKUMA-YAZMA BİLMEYENLERİN SAYISI 
     Halkın iktidara güvendiğini belirten Milli Eğitim Bakanı Çelik, onların değerlerini paylaşan bir hükümet olduklarını ve bu nedenle kampanyaya büyük destek sağlanacağını söyledi. 
     ''Haydi Kızlar Okula'' kampanyasının 2005 yılına kadar devam edeceğini dile getiren Çelik, Türkiye'de kızların aleyhine bir durumun söz konusu olduğunu kaydetti. 
     Çelik, ''Her türlü ayrımcılığa karşı olmakla birlikte, bu konuda kızlarımız lehine pozitif bir ayrımcılık yapmalıyız'' dedi. 
     Bugüne kadar Türkiye'nin en ücra köşeleri dahil olmak üzere 77 milyon okul kitabının ücretsiz olarak dağıtıldığının anlatan Bakan Çelik, RTÜK'le yaptıkları anlaşma gereği de bundan sonra kapatma cezası alan televizyon kanallarında cezanın uygulandığı günler bakanlık tarafından hazırlanan eğitici filmlerin yayınlanacağını bildirdi. 
     Hüseyin Çelik, eğitimle ilgili sorunların, seferberlik ruhu ile herkesin el ele ve omuz omuza vermesiyle çözülebileceğine işaret ederek, ''Hedefimiz okuma-yazma bilmeyenlerin sayısını sıfıra indirmektir'' diye konuştu. 
     Kadınlara sadece okuma-yazma öğretmenin yetmeyeceğini de vurgulayan Milli Eğitim Bakanı Çelik, onlara birey olarak bakmak gerektiğini sözlerine ekledi. 
     
     ÖTEKİ KONUŞMALAR... 
     UNICEF Türkiye Temsilcisi Edmond McLoughney de, Haziran ayında Van'da başlatılan kampanyaya UNICEF olarak destek vermekten duydukları memnuniyeti dile getirdi. 
     Kampanyanın amacının kız çocuklarının okullaşma oranının erkeklerle aynı düzeye getirilmesi olduğunu anlatan McLoughney, Türkiye'de 6-14 yaş arası 8 kız çocuktan 1'i, Doğu'da da 3 kız çocuktan 1'inin okula gidemediğini kaydetti. 
     Kampanyaya ilk aşamada 10 ilde başlandığını belirten McLoughney, UNICEF'in kampanyaya teknik destek sağladığını ve fon arayışında bulunduğunu söyledi. 
     McLoughney, Coca Cola Türkiye'ye de, yaptıkları 250 bin dolarlık bağış nedeniyle teşekkür etti. 
     AK Parti İstanbul Milletvekili Zeynep Karahan Uslu da, bu kampanyanın sivil toplum kuruluşları ve devlet işbirliğinin neleri yapabileceğinin en iyi örneği olduğunu bildirdi. 
     Uslu, kadınlara eğitim verilerek sosyal alana entegrasyonlarının sağlanmasının önemine dikkat çekti. 
     Basın toplantısına katılan ve proje sayesinde okula gitme olanağına kavuşan Şanlıurfalı 10 yaşındaki Nurten Kızıl da, maddi durumlarının iyi olmaması nedeniyle ilköğretim birinci sınıfta okuldan ayrıldığını anlatarak, ''Kızları okula göndermemek, erkekleri de okutmak için ellerinden geleni yapıyorlar'' dedi. 
     Bu arada Nurten Kızıl, festival nedeniyle düzenlenen konserleri izleyeceğini belirtti. Kızıl, Bakan Çelik'in ''En çok hangi sanatçıları beğendiğini'' sorması üzerine de ''İbrahim Tatlıses'' cevabını verdi. 
     Öte yandan Milli Eğitim Bakanı Hüseyin Çelik, basın toplantısının ardından festival alanını gezdi. 
     
</TEXT>
</DOC>
