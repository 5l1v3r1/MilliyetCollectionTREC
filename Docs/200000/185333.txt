<DOC>
<DOCNO> 185333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/soneko31.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Lars Hamich İslami sermayenin Türkiye'ye büyük ilgisi var 
</HEADLINE>
<TEXT>

     ABD Dow Jones Endeksleri Küresel İş Geliştirme Direktörü Lars Hamich, İslami sermayenin Türkiye'ye büyük ilgisi bulunduğunu ve bunun artacağını söyledi. 
     Uluslararası İslami Finans Forumu sırasında A.A muhabirinin sorularını yanıtlayan Hamich, Dow Jones Endeksleri'nin şu anda 600 milyar dolarlık hacmi olduğunu bildirdi. 
     İslami yatırımları tercih edenlere hitap eden 60 adet İslami endeksleri bulunduğunu ve bunun 3.5 milyar dolarlık yatırım potansiyeline sahip olduğunu belirten Lars Hamich, İslam finansmanının gelişmesine ve büyümesine katkıda bulunduklarını ifade etti. Hamich, ''Bu kadar daha İslami endeks karar aşamasında'' dedi. 
     İslami fonlarının ülkeye çekilmesinde hükümetlerin uygulamalarının yanı sıra bankaların ve finans sektörünün yapısının etkili olduğunu vurgulayan Hamich, ''Hükümetler, hem yurtiçindeki hem de yurtdışındaki yatırımcılar için pazarı ilginç, cazibeli kılabilirler'' diye konuştu. 
     İslami sermayenin Türkiye'ye büyük ilgisi olduğunu belirten Hamich, Avrupa ve Ortadoğu'ya yakın olan Türkiye'nin Müslüman ve Avrupa kültürünü bir arada bulundurduğuna dikkat çekti. Hamich, ''Türkiye'ye gerçekten büyük ilgi var ve artacaktır'' dedi. 
     
     İMKB İLE İŞBİRLİĞİ 
     Dow Jones Endeksleri ile İstanbul Menkul Kıymetler Borsası İMKB arasında işbirliği yapılıp yapılmayacağına ilişkin soru üzerine Hamich, ''Ortadoğu'da ve Güney Afrika'da böyle işler yapmıştık. Ona benzer olarak Türkiye'ye de teklif ettik. Ama, hangi konuda olduğunu konuşamam'' dedi. 
     Hamich, ''İslami fon oluşturulmasına yönelik bir çalışma gündemde mi '' sorusu üzerine de, ''Daha konuşmadık ama böyle bir şey çok hoşumuza gider. Böyle bir şey yapmayı isteriz'' dedi. 
     ABD'de 11 Eylül saldırısından sonra piyasalardan özellikle İslami kökenli fon çıkışının meydana gelip gelmediğine ilişkin soru üzerine Hamich, şunları kaydetti 
     ''Hayır. Hiçbir şekilde 11 Eylül İslami finansı öldürmedi Amerika'da. Netice itibariyle oraya bir yatırım yapılıyordu. Ama bunun Amerika dışında da birçok kanalları var. İnsanlar yatırımlarını yapmayı sürdürdüler. Bizim Amerika'da endeks ailemizde Eylül 2001'de 600 milyon dolarlık İslami yatırımımız vardı. Eylül 2003'e geldiğimizde bu 3.5 milyar dolara yükseldi. Çok ciddi bir artış oldu.'' 
     
</TEXT>
</DOC>
