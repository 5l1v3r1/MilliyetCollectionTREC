<DOC>
<DOCNO> 179540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/soneko22.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağustos ayının zam rekortmeni, maç bileti fiyatları oldu... 
</HEADLINE>
<TEXT>

     İstanbul'da geçen ayın zam rekortmeni, yüzde 29.3'lük artışla açık tribün maç giriş ücreti oldu. 
     İstanbul Ticaret Odası İTO , Ağustos ayında ve yıllık bazda fiyatları en fazla artan maddeleri açıkladı. 
     Yüzde 29.3 zam gören maç giriş ücretini, yüzde 22.9'luk artışla okul çantası, yüzde 20'lik artışla yurtiçi mektup ücreti, yüzde 18.5'lik artışla biber, yüzde 18.3'lük artışla okul önlüğü izledi. 
     Ağustos ayının en düşük fiyat artışları ise yüzde 2 ile kadın berberi ücretinde, yüzde 2.1 ile jilet ve yüzde 2.4'lük artışla gömlek fiyatında görüldü. 
     Yıllık bazda en fazla fiyat artışı, yüzde 129.2'lik artışla devlet hastanesinde ameliyat ücretinde gerçekleşti. 
     İkinci sırada yüzde 119.6 zamlanan domates yer alırken, yüzde 105'lik artışla kabak üçüncü oldu. 
     Yıllık bazda fiyatı en az yükselen ürün ise yüzde 30.5'lik artışla kesme şeker olarak belirlendi. Bunu, yüzde 30.8'lik artışlarla ekmek ve dolmuş minibüs ücreti, yüzde 30.9'luk artışlarla limon ve diş macunu izledi. 
     
</TEXT>
</DOC>
