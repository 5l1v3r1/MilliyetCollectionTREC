<DOC>
<DOCNO> 198673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sontur09.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaç şirketlerinin hediyeleri etik değil ama... 
</HEADLINE>
<TEXT>

     Koceli'de yapılan bir araştırma, hekimlerin yüzde 89'unun ilaç şirketlerinin verdikleri hediyeleri etik bulmadığı, ancak katılımcıların yüzde 78.6'sının hediyeleri aldığını ortaya çıkardı. 
     Haydarpaşa Numune Hastanesi Aile Hekimliği Bölümü ve Kocaeli Üniversitesi Tıp Fakültesi Psikiyatri Anabilim Dalı tarafından ortaklaşa yapılan ''Hekim-İlaç Endüstrisi İlişkilerinde Hekim Tarafından Yaşanan Etik Sorunlar'' başlıklı araştırma kapsamında, Kocaeli il merkezinde çalışan 200 hekimle görüşüldü. 
     39. Psikiyatri Kongresi'nde de bildiri olarak sunulan araştırmaya katılan hekimlerin yüzde 89'u, ''ilaç şirketlerinin verdikleri hediyelerin etik sorun oluşturduğunu'' bildirdi. Buna karşın hekimlerin yüzde 78.6'sı, ''ilaç şirketlerinin verdikleri hediyeleri aldıklarını'' kaydetti. 
     Katılımcıların yüzde 76.8'i de, ''hekim-ilaç endüstrisi ilişkilerinin reçete yazımı üzerine odaklandığı'' yönünde görüş belirtti. 
     Hekimlerin yüzde 35.9'u ''ilaç endüstrisiyle ilişkilerinde etik sorunların ilaç mümessilleri ile ilişkilerinde'', yüzde 35.9'u da ''hediyeler alanında'' yaşandığını düşündüklerini söyledi. 
     Katılımcıların yüzde 23.8'i ''mümessilin ilaçla ilgili yanlı bilgi vermesini'', yüzde 19.6'sı ''mümessiller tarafından 'ilacın reçete edilmesinin hasta sağlığından daha önemli olduğunun' düşünülmesini'', yüzde 14.9'u da ''mümessiller tarafından ilacın reçete edilmesinin pazarlık konusu yapılmasını'' ilaç mümessilleri ile yaşanan en önemli etik sorunlar olarak gösterdi. 
     
     DİĞER MESLEKTAŞLARININ ETKİLENDİĞİNİ DÜŞÜNÜYORLAR... 
     Araştırmaya katılan hekimlerin yüzde 81'i, ''aldıkları hediyelerin ilaç reçete etmelerini etkilemediğini'' kaydetti. 
     Aynı araştırmadaki en ilginç sonuçlardan biri ise hekimlerin yüzde 76.8'inin, ''başka hekimlerin ilaç reçete ederken aldıkları hediyelerden etkilendiklerini'' düşünmeleri oldu. 
     Ayrıca ''en uygun hediye'' olarak, hekimlerin yüzde 56'sı ilaç numunelerini, yüzde 33.9'u da kitap ve süreli yayınları gösterdi. 
     Araştırmada, katılımcı hekimlerin yüzde 48'inin ''ilaç firmalarının düzenlediği yemekli toplantıları etik olarak uygun bulmadıklarını'' düşündükleri, ancak yüzde 64'ünün en az bir kez bu tür toplantıya katıldıkları da belirlendi. 
     
</TEXT>
</DOC>
