<DOC>
<DOCNO> 158317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sontur13.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, şırıngalı sapığın peşinde... 
</HEADLINE>
<TEXT>

     Konya'da polis, kadınların kalçalarına şırınga batırıp kaçan kişiyi yakalamak için alarma geçti. 
     Konya Emniyet Müdürü Mehmet Aksu, üniversiteli 2 genç kız ile bir kadının kalçasına şırınga batırarak kaçan şırıngalı kişinin yakalanması için gerekli tüm önlemleri aldıklarını söyledi. 
     Bu kişinin ele geçirilmesi için yaya devriyelerini artırdıklarını ve uzman ekiplerin çeşitli noktalarda pusu kurduğunu ifade eden Aksu, kadınları hedef alan ve eşkali belirlenen kişinin yeni saldırı gerçekleştirmesi durumuna karşı hazırlıklı olduklarını belirtti. 
     Şırıngalı kişi bir hafta içinde 3 kadına şırınga batırdıktan sonra ''içinde zehir var'' diyerek kaçmıştı. 
     Saldırıya uğrayan üç kişinin hastanede yapılan muayenelerinde, zararlı enjeksiyon belirtisine rastlanmamıştı. 
     
</TEXT>
</DOC>
