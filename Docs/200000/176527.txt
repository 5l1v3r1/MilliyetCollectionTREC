<DOC>
<DOCNO> 176527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sonspo21.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü Enke için üzüldüm... 
</HEADLINE>
<TEXT>

     Futbol yaşamını İspanya'nın FC Barcelona takımında sürdüren A Milli Futbol Takımı kalecisi Rüştü, ''Moldova maçı, takım içindeki diyalog için faydalı olacak'' dedi. 
     Milli takımın kamp yaptığı Sheraton Oteli'nde basın mensuplarının sorularını cevaplayan Rüştü, Moldova maçının prova niteliğinde olacağını belirterek, ''Bizim için iyi bir hazırlık maçı ve takım içindeki diyalog için faydalı olacak'' diye konuştu. 
     Basın mensuplarının Fenerbahçe kalecisi Recep'in performansıyla ilgili sorusuna ise Rüştü, ''İlk kez büyük bir maçta oynadı ve başarılı oldu. Görev aldığı takdirde üzerine düşeni yapacaktır. Her kalecinin eksikleri vardır. Benim de hala eksiklerim var. Ama oynadığı her maç kendisine birtakım artılar katacaktır'' diye cevapladı. 
     Enke olayına da değinen başarılı kaleci, bir kalecinin böyle bir duruma düşmesine üzüldüğünü ifade ederek, ''Belki biraz daha sabır gösterilebilirdi. Ama yönetimle ve takımla olan diyaloglarını bilmiyorum. Karara saygı duymak gerekir'' dedi. 
     Sezon başında İspanya'nın FC Barcelona takımına transfer olan milli kaleci, uzun yıllar Fenerbahçe ortamında kaldığını vurgulayarak, şöyle konuştu 
     ''Yaklaşık 9-10 sene Fenerbahçe ortamında bulundum. Doğal olarak ilk dönemlerde biraz yabancılık çektim. Farklı bir ortam, farklı bir kültür, farklı sosyal çevre ve farklı bir yapı. Ancak artık bu durumu atlattım, herhangi bir eser kalmadı.'' Rüştü, takım içinde de en çok Kluivert, Puyol, Reiziger ve Louis Enrique ile zaman geçirdiğini söyledi. 
     Öte yandan Milli Takımlar Teknik Direktörü Şenol Güneş'in izin vermesine karşın Hasan Şaş, medyanın görüşme isteğini, ''Amerika'yı yeniden mi keşfediyorsunuz Aklınız yeni mi başınıza geldi '' diyerek reddetti. 
     
</TEXT>
</DOC>
