<DOC>
<DOCNO> 157344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur23.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat Sahte akşamcı olabilirsiniz... 
</HEADLINE>
<TEXT>

     Bursa'da düzenlenen sahte rakı operasyonunda, 2 kişi yakalandı. 
     Emniyet Müdürlüğü Kaçakçılık ve Organize Suçlar Şubesi'nden yapılan açıklamaya göre, Alancık Mahallesi'nde, Mehmet C'nin sahibi olduğu matbaada, sahte rakı yapımında kullanılan şişe kapaklarının yapıldığı ihbarını alan Mali Şube ekipleri, bu işyerine operasyon düzenledi. 
     Operasyonda, şişe kapağı baskısında kullanılan 12 adet tahta kalıp, üzerinde 28 ayrı seri numarası ve tarih bulunan serigrafi baskı kalıbı, aydınger kağıdı, 956 adet votka şişesi kapağı ile 215 adet sahte rakı şişesi kapağı ele geçirilirken, işyeri sahibi Mehmet C. gözaltına alındı. 
     Zanlının ifadesi doğrultusunda operasyonu genişleten polis, sahte rakı imalatını organize ettiği belirlenen Ertan D'yi, Hürriyet Mahallesi'nde 11 şişe sahte rakı ile birlikte ele geçirdi. 
     Tekel Bursa Başmüdürlüğü'nden alınan ekspertiz raporunda, ele geçirilen rakıların sahte olduğu belirlendi. 
     Gözaltındaki 2 zanlının sorgulamalarının tamamlanmasının ardından, ''cürüm işlemek için teşekkül oluşturmak ve sahte rakı imal ederek piyasaya sürmek'' suçlarından adliyeye sevk edilecekleri bildirildi. 
     
</TEXT>
</DOC>
