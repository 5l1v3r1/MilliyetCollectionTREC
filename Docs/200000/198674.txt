<DOC>
<DOCNO> 198674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sontur10.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'ta "Özal yaşasaydı..." krizi 
</HEADLINE>
<TEXT>

     ANAP Genel Başkanı adayı Nesrin Nas, ANAP Genel Başkanı Ali Talip Özdemir'in Özal hakkında yaptığı açıklamaların talihsizlik olduğunu belirterek, Turgut Özal'ın yaşaması durumunda Türkiye'nin 30 yıllık geleceğini şekilendireceğini söyledi. 
     GAP Bölgesi gezisi çerçevesinde Şanlıurfa'ya gelen Nas, ANAP Genel Başkanı Özdemir'in, Özal hakkında söylediği ''Özal Yaşasaydı ANAP'ta değişen bir şey olmazdı'' sözlerine katılmadığını söyledi. 
     ANAP Genel Başkanı Özdemir'in yaptığı açıklamalarla Özal misyonunu anlamadığını gösterdiğini ifade eden Nas, şöyle dedi 
     ''Özal, sadece ANAP'ın değil Türkiye'nin geleceği konusunda olumlu adımlar atardı. Özal'ın misyonu, Türkiye'nin çağdaşlaşma çizgisinin kırıklığa ve kesintiye uğramadan geleceğe aktarılmasıdır. 1983'de Türk siyaseti 20 yıllık geleceğini şekillendirdi. Özal yaşasaydı, Türkiye'nin 30 yıllık geleceğini şekillendirirdi.'' 
     
     ANAP'TAN İSTİFALAR 
     Genel Başkan Adayı Nas, ''ANAP'taki istifaları ve AK Parti'ye geçmelerini nasıl değerlendiriyorsunuz '' sorusunu ise şu şekilde cevaplandırdı 
     ''ANAP'ın böylesine zor günler geçirdiği bir dönemde gelen bu istifalar, Türk siyasetinde var olan bir sorunu ortaya koymuştur. Siyaset ilkelerle yapılır. Siyasi partiler belli bir vizyonu gerçekleştirmek için çalışırlar. Üyelerde bu misyonu taşımak için vardırlar. Ancak bazı dönemlerde misyon ve parti bırakılarak bir siyasi partiye katılma olabiliyor. Bu tür geçişler, siyasetteki yozlaşmayı gösterir.'' 
     
</TEXT>
</DOC>
