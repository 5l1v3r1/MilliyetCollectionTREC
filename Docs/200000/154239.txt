<DOC>
<DOCNO> 154239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sonspo04.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray ve Trabzonspor 92. randevuya çıkıyor... 
</HEADLINE>
<TEXT>

     Galatasaray ile Trabzonspor, yarın yapacakları Birinci Süper Futbol Ligi maçıyla birlikte, 92. kez karşı karşıya gelecek. 
     2 ekip arasında bugüne kadar yapılan 91 karşılaşmanın 39'unu Galatasaray, 30'unu ise Trabzonspor kazanırken, 22 karşılaşmada ise taraflar birbirlerine üstünlük sağlayamadı. 
     Lig, Türkiye Kupası, Cumhurbaşkanlığı Kupası, Başbakanlık Kupası, TSYD Kupası ve özel maçlar olmak üzere yapılan toplam 91 maçta, Galatasaray 111, Trabzonspor ise 97 kez gol sevinci yaşadı. 
     
     LİGDE DE GALATASARAY ÖNDE 
     Galatasaray, lig maçlarında galibiyetlerde ezeli rakibi Trabzonspor'un 5 farkla önünde bulunuyor. 
     Ligde yapılan 57 karşılaşmanın 23'ünü ''Cim Bom'' kazanırken, 18 maçta da gülen taraf Karadeniz ekibi oldu. 16 karşılaşma ise berabere sonuçlandı. 
     Lig maçlarında Galatasaray 66, Trabzonspor ise 61 gol attı. 
     2 takım arasında ligde bu sezon ilk yarıda Ali Sami Yen Stadı'nda oynanan karşılaşmayı Galatasaray 2-1 kazandı. Galatasaray ayrıca, İsmail Gökçek'in jübile maçında da rakibini İstanbul'da 3-1 yenmeyi başardı. 
     
     TRABZON'DAKİ LİG MAÇLARI 
     İki ekip arasında Trabzon'da yapılan lig karşılaşmalarında ise Trabzonspor, galibiyet sayısında rakibine üstünlük kurdu. 
     Trabzonspor, evindeki 28 maçta Galatasaray'ı 13 kez yenerken, ''Cim Bom'' ise, bordo-mavilileri 8 kez mağlup etmeyi başardı. Trabzon'daki 7 karşılaşma ise beraberlikle sonuçlandı. 
     Trabzonspor'un kendi sahasındaki 33 golüne, Galatasaray 30 golle karşılık verebildi. 
     
     ''CİM BOM'' SON SEZONLARDA TRABZON'DA RAHAT 
     Galatasaray, Trabzonspor ile son 6 sezonda deplasmanda oynadığı maçlarda kaybetmiyor. 
     Sarı-kırmızılılar, ligde son 6 sezondur Trabzon deplasmanında rakibini 3 kez de yenerken, 3 kez de berabere kaldı. 
     ''Cim Bom'', Trabzon'da en son mağlubiyetini 1995-96 sezonunda 4-1'lik skorla almıştı. 
     




</TEXT>
</DOC>
