<DOC>
<DOCNO> 186094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/ekonomi/aeko.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Aria - Aycell başvurusunda teknik hata var 
</HEADLINE>
<TEXT>

   Telekomünikasyon Kurulu Başkanı Arasıl, Aycell ve Aria'nın kendilerine ayrı ayrı değil, birleştikten sonra başvurmaları gerektiğini belirtti... 
      GÜLÇİN ÜSTÜN Ankara 
   
   Aria, Aycell'le birleşme sürecinin başlatılması için Telekomünikasyon Kurumu'na TK resmen başvuruda bulunurken TK Başkanı Ömer Arasıl, geçtiğimiz ay Aycell'in de resmi başvuruda bulunduğunu ifade ederek, ayrı ayrı yapılan başvurularda teknik bir hata olduğunu söyledi. 
   Birleşmenin birçok soruyu beraberinde getirdiğini, hangi lisansın iptal edileceğinin henüz belirlenmediğini dile getiren Arasıl, şunları kaydetti 
   
   'Sıfır borçla başlamalı' 
   "GSM sektöründe frekans kıt bir kaynak. İki tane frekans var bunlar ne olacak Numara kıt kaynak, numaralar ne olacak İki şirket birleşip yepyeni bir şirket kurulduğunda, tüketicilere kullandıkları numaralar açısından bir geçiş süreci tanımak zorundasın. 555 ve 505 kullanan numaraları birden başka bir numaraya çeviremezsin. Şirketlerin hisse oranı, frekansı, hangi lisansın iptal edileceği planlanmalı. Lisans hakkını birinden aldığınız zaman hukuken öteki boş oluyor. Başvurularını yaparken 'sıfır' borçla başlamalılar. İşte bu sorular cevap bekliyor." 
   Arasıl, iki şirketin önce Türk Ticaret Kanunu hükümlerine göre yapılanması ve genel kurullarını oluşturması gerektiğini ifade ederek, "Şirketler kamunun başka organlarına yapması gereken başvuruları tamamladıktan sonra bize gelerek, 'Ey kurul işte ben birleştim, sıra sende' diyecek. Şimdi böyle bir müracaat yok. Başvurularda birleşme isteği var ama birleşme yok. Bana birleşip öyle müracaat etmeleri gerekir" diye konuştu. 
   
   
</TEXT>
</DOC>
