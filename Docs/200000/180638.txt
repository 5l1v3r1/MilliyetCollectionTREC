<DOC>
<DOCNO> 180638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/guncel/gun03.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum'u yangın ve fırtına vurdu 
</HEADLINE>
<TEXT>

   Bodrum'daki tatilciler fırtına ve yangınların esiri oldu. Beş ayrı bölgede çıkan yangınlar, şiddetli fırtına yüzünden güçlükle kontrol altına alındı 
      YAŞAR ANTER Muğla DHA 

   
   Bodrum'da önceki gün hem fırtına hem de çıkan yangınlar yüzünden büyük panik yaşandı. Beş ayrı yerde çıkan yangınların şiddetli fırtına yüzünden elektrik tellerinin kopması sonucu çıktığı tahmin edilirken, yangınlardan ikisi geç saatlerde kontrol altına alınabildi. 
   Yalıkavak'ta önceki gün çıkan yangın, birçok zeytin ağacını kül etti. Ekipler bu yangını kontrol altına aldı, bu kez öğle saatlerinde Konacık beldesi yakınlarından alevler yükseldi. Yangın vatandaşların da desteğiyle söndürüldü. Ortakent-Yahşi beldesinde de yangın başladı. Evlerin 50 metre yakınına kadar yaklaşan yangın korku dolu anlar yaşanmasına neden oldu. Güvercinlik Maya Tatil köyü yakınlarındaki tarım arazisinde başlayan yangın da ise akşam saatlerinde kontrol altına alındı. 
   Bu arada, Bodrum'da hızı satte 55 kilometreye ulaşan fırtına yaşamı felç etti. İskeleler hasar gördü, 8 tekne battı, elektrikler kesildi, telefon hatlarında arızalar oluştu. 
   
   
</TEXT>
</DOC>
