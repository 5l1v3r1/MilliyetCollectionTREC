<DOC>
<DOCNO> 176579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sontur41.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası soruşturması sürüyor... Kayıtlardaki fark uçurum... 
</HEADLINE>
<TEXT>

     Şişli Cumhuriyet Savcılığı'nın, el konulan İmar Bankası'ndaki işlemlere ilişkin yürüttüğü soruşturma ve polisin Kemal Uzan'ın da aralarında bulunduğu bazı eski yöneticileri gözaltına almak amacıyla başlattığı çalışmalar sürüyor. 
     İmar Bankası'na ilişkin soruşturmayı yürüten savcılardan Şişli Cumhuriyet Savcısı Mecit Ceylan, bugün İstanbul Emniyet Müdürlüğü'nün Vatan Caddesi'ndeki kompleksinde yer alan Mali Şube Müdürlüğü'ne geldi. 
     Savcı Ceylan, bu soruşturma için dün Ankara'dan gelen Emniyet Genel Müdürlüğü Kaçakçılık ve Organize Suçlarla Mücadele Daire Başkanı Hanefi Avcı, İstanbul Emniyet Müdür Yardımcısı Şammaz Demirtaş, İstanbul Mali Şube Müdürü Mustafa Aktaş, BDDK yetkilileri ve hesap uzmanları ile bir toplantı yaptı. 
     ''Durum değerlendirmesi'' olarak nitelendirilen toplantının ardından Savcı Ceylan, emniyetten ayrılarak, adliyeye gitti. 
     Bu arada, bazı bilgisayarların, Bilgi İşlem Şube Müdürlüğü'nden, Mali Şube Müdürlüğü'ne taşındığı görüldü. 
     Söz konusu cihazların, ''Merkez Yatırım ve Ticaret A.Ş'de ele geçirilen disket ve bilgi kayıtlarının çözümünde kullanılacağı'' öğrenildi. 
     Polisin, mahkemelerce daha önce verilen ihtiyati tedbir kararları uyarınca Uzanlar'a ait olduğu ileri sürülen Ulus'taki bir depo ile Florya ve Heybeliada'daki aile yakınlarına ait evlere gittiği, buldukları bazı tablo ve antik değer taşıyan eşyaların tespitini yaptıkları kaydedildi. 
     
     3 KATRİLYON LİRALIK FARK 

     Bu arada, Bankacılık Düzenleme ve Denetleme Kurumu'ndan BDDK Şişli Adliyesi'ne gönderilen bir yazıda, ''Pamukbank'a başvuran mudilerin bildirimleri ile İmar Bankası kayıtları arasında 3 katrilyon 380 trilyon liralık fark bulunduğu'' belirtildi. 
     Öte yandan, soruşturma kapsamında ulaşılmaya çalışılan belge ve evrakların kilitli olduğu dolapların anahtarlarını sakladığı düşüncesiyle gözaltına alınan ve dün polisten serbest bırakılan Hakan Uzan'ın asistanı Meltem İşgördü, avukatıyla birlikte bugün Şişli Cumhuriyet Savcılığı'na geldi. 
     Soruşturmayı yürüten savcılardan Mecit Ceylan'a ifade veren İşgördü, basın mensuplarının yönelttiği sorulara cevap vermeden adliyeden ayrıldı. 
     İşgördü'nün adliye önünde bindiği özel otomobil, ''Ülkeyi yediniz, bitirdiniz'' diye bağıran bir vatandaş tarafından yumruklandı. 
     
</TEXT>
</DOC>
