<DOC>
<DOCNO> 191193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/soneko07.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İran "Doğalgaz anlaşmasını yeniden görüşmeyeceğiz" 
</HEADLINE>
<TEXT>

     İran, Türkiye'ye yapılan doğalgaz ihracatıyla ilgili anlaşmayı yeniden görüşmeyeceğini bildirdi. 
     İntihab Seçim gazetesinin bugünkü haberine göre, İran Gaz Şirketi Genel Müdürü Muhammed Melaki, Türkiye'ye doğalgaz ihracatı konusunda İran ve Türkiye arasında yapılan anlaşmanın uzun dönemli olduğunu belirterek, ''Ankara, fiyatın yüksek olduğu bahanesinin arkasına sığınarak bu anlaşmayı uygulamayı reddedemez'' dedi. 
     İran'ın Türkiye'ye doğalgaz ihracatı konusunda adil bir anlaşma önerdiğini iddia eden ve bu anlaşmanın gereği yerine getirilmezse Türkiye'ye karşı mahkemeye gidilebileceğini bildiren Melaki, İran'ın Türkiye ile olan doğalgaz anlaşması konusunda geri adım atmayacağını söyledi. 
     Daha önceki hükümet döneminde Tahran'da yapılan görüşmelerin İran'ın doğalgazının niteliği konusunda olduğunu, bu görüşmelerde fiyat konusunun gündeme gelmediğini söyleyen Melaki, ''Türkiye ve Rusya arasındaki doğalgaz anlaşması İran'ı ilgilendirmiyor. Türkiye, İran ile olan anlaşmasını uygulamalıdır'' diye konuştu. 
     Melaki, Türkiye'nin doğalgaz ithalatı ile ilgili anlaşmanın gözden geçirilmesi konusundan haberleri olmadığını ve İran'ın Türkiye'ye günde 13 ila 14 milyon metreküp doğalgaz ihracat ettiğini de kaydetti. 
     Enerji ve Tabii Kaynaklar Bakanı Hilmi Güler, Türkiye'nin İran'dan aldığı doğalğazın fiyatının ucuz olmadığını, bu yüzden İran ile olan anlaşmanın mümkün olan en kısa sürede gözden geçirileceğini açıklamıştı. 
     İran'dan Türkiye'ye doğalgaz ihracatı Aralık 2001'de başlamıştı. 
     
</TEXT>
</DOC>
