<DOC>
<DOCNO> 188812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/soneko31.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
AP Üyesi Ozan Ceyhun İkinci tezkere kararını doğru buluyorum 
</HEADLINE>
<TEXT>

     Avrupa Parlamentosu AP üyesi Ozan Ceyhun, Türkiye'nin Irak'a asker gönderilmesine ilişkin ikinci tezkere kararını çok doğru bulduğunu bildirdi. 
     12. Ulusal Kalite Kongresi kapsamında düzenlenen ''AB Küresel Güvenliğe Katkıda Bulunabilir mi '' başlıklı oturumda konuşan Ceyhun, 11 Eylül'ün AB'nin iç güvenlik politikaları açısından önemli bir dönüm noktası olduğunu vurguladı. 
     Ceyhun ''11 Eylül gösterdi ki Paris'teki herhangi bir alışveriş merkezinde, Londra'daki bir tren istasyonunda ya da Berlin'deki bir hastanede terörist eylem olmasını istemiyorsak, savunma sistemlerini gözden geçirme ve önlem alma zorunluluğu vardır'' diye konuştu. 
     Irak savaşının sudan nedenlerle ortaya çıktığının söylendiği ve AB'de bu konuda iki ayrı taraf oluştuğunu kaydeden Ceyhun, bazı ülkelerin karşı çıkarken, bazı ülkelerin de savaşta aktif rol oynadığını bildirdi. 
     İngilizlerin savaşa girmeleri nedeniyle şu anda hesap verdiklerini belirten Ceyhun, ''İki taraf da büyük bir beceriksizlik örneği sundu. Biz güçlü olmak istiyoruz ama ABD tarzı bir modele özenmiyoruz. AB olarak uzun vadede bu evrende güçlü olmanın yanında sosyal ve demokratik de olmak istiyoruz'' diye konuştu. 
     Almanya ve Fransa'nın Türkiye'deki birinci tezkere kararına çok sevindiğini, ikinci tezkere kararına da AB içinde saygı duyulduğunu anlatan Ceyhun, ''Türkiye'de alınan ikinci tezkere kararını çok doğru buluyorum. Almanya'nın Irak'ta savaşa girmemesi ne kadar doğruysa, Türkiye'nin ikinci tezkere kararı da o kadar doğrudur'' dedi. 
     
     ''KAPLAN'I İADE ETMEK İSTİYORUZ'' 
     Katılımcıların sorularını da yanıtlayan Alman Sosyal Demokrat Parti'li SDP Ceyhun, ''Biz size Kaplan'ı iade etmek istiyoruz. Bir saniye de tutmak istemiyoruz ama hakimlerimiz bunun tersini söylemek zorunda. Çünkü verilen dosya içindeki ifadelerin işkence altında alınmasından kaynaklanan sorun var'' diye konuştu. 
     Oturumun diğer konuşmacısı emekli Orgeneral Çevik Bir, bunun üzerine, AB'nin Türkiye'yi kabul etmemek için insan hakları ve demokrasiyi de öne sürdüğünü belirtti. Ceyhun bu sözler üzerine, insan hakları ve demokrasi konusundaki isteklerin Türkiye'de hala yaptırım olarak algılandığını söyledi. 
     Ceyhun, bir katılımcının Türkiye'nin AB'ye girme şansını sorması üzerine, şu görüşleri dile getirdi 
     ''Üzülüyorum, Türkiye'nin bir İslam ülkesi olarak tanınması açısından... Samimi olanlar şu soruyu soruyor Türkiye her geçen gün hızlı bir şekilde AB'ye yaklaşmakta, acaba bu tempolu yaklaşma sırasında Türk toplumu AB'den uzaklaşıyor mu Bu sorunun cevabını vermek ve önlemlerini almak gerekiyor. Yoksa, 5 yıl sonra normal politik literatürde Türkiye bir İslam ülkesidir diye geçerse, herkes de bunu yadırgamazsa Türkiye hak etmediği bir yerde olacaktır.'' 
     
     AVRUPA'NIN GÜVENLİĞİNE TÜRKİYE'NİN KATKISI 
     Emekli Orgeneral Çevik Bir de konuşmasında AB'nin bugünkü gücüne NATO sayesinde ulaştığını belirterek, ''Türkiye NATO üyesi olarak Avrupa'nın güvenliğine herhangi bir Avrupa ülkesinden daha çok katkıda bulunmuştur'' dedi. 
     Çevik Bir, ekonomik, bilimsel, teknolojik, siyasi ve psikososyal güçleri bulunan AB'nin silahlı gücü olmadığını, böyle bir güç oluşturma konusunda niyetlerin gündeme geldiğini anlattı. 
     AB'nin tehditten uzak bir kıta konumuna gelmesinin bir rehavete yol açtığını savunan Bir, AB'nin soğuk savaş sonrası güvenlik anlayışında Türkiye'ye karşı büyük bir haksızlık yapıldığını ve Türkiye'nin yalnız bırakıldığını söyledi. 
     Çevik Bir, ABD'nin, AB'nin güçlenmesini istediğini, ikisinin birbirine ihtiyacı bulunduğunu ifade etti. 
     Toplantıda, Çevik Bir'in AB'nin terör örgütü KADEK'e yönelik tutumunu eleştirmesi üzerine, Ozan Ceyhun, kendisinin terör örgütü listelerini onaylayan bir milletvekili olduğunu belirterek, listede PKK ve Dev-Sol'un bulunduğunu, KADEK'in ise şu anda yer almadığını bildirdi. 
     Çevik Bir, AB'de Türkiye'ye karşı spesifik bir yaklaşım bulunduğunu, Türkiye'ye de Polonya gibi yaklaşılması gerektiğini söyledi. 
     Oturum sırasında Ozan Ceyhun ile Çevik Bir arasında, AB'nin Türkiye'ye yönelik bazı tutumları ve üyelik için yapılması gereken öncelikler sıralaması nedeniyle de bir diyalog yaşandı. 
     Ceyhun konuşması sırasında, İzmir'in Konak ilçesinde dün katıldığı toplantı sırasında binada meydana gelen patlama sonrası polisin tutumunu da eleştirdi. 
     
</TEXT>
</DOC>
