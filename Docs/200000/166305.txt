<DOC>
<DOCNO> 166305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/spor/spo07.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞAMPİYON SUFİ 
</HEADLINE>
<TEXT>

77. Gazi Kupası Koşusu'nda zafer, jokey Bekir Gökçe'nin bindiği Sufi'nin oldu. Bu birincilikle yılın ünvanını da alan Sufi, sahibi Fikret Ceylan'a ise servet kazandırdı 
     Son düzlük nefes kesti 
     TÜRK yarışçılığının derbisi Gazi Koşusu'nun 77'cisini, Fikret Ceylan'ın sahibi olduğu Sufi, jokeyi Bekir Gökçe ile kazandı. Son düzlükte yaptığı müthiş atakla rakiplerini geride bırakan safkan, 2.28.32'lik derecesiyle zafere ulaştı. Koşuda Keremkoç ikinci olurken Eylül Fırtınası üçüncü, otoritelerin büyük favori gösterdikleri Perfect Storm ise ancak dördüncü olabildi. Fikret Ceylan, tayının bu başarısıyla yarım trilyon liralık toplam ikramiyeyi almaya hak kazandı. 
     
     Yaralayan sevinç 
     KUPAYI Cumhurbaşkanlığı Genel Sekreteri Kemal Nehrozoğlu, atın sahibi Ceylan'a verdi. Tarım ve Köyişleri Bakanı Sami Güçlü de atı çalıştıran Suat Dursun'a bir şilt verdi. İstanbul Valisi Muammer Güler ise jokey Bekir Gökçe'ye plaketini sundu. Bu arada Sufi'nin antrenörlerinden Yusuf Dökmeci, sevinirken yaralandı. Atın birinci gelmesi sonrasında başını cama vuran Dökmeci yaralanırken, ambulansla hastaneye kaldırıldı. 
     
Rekor tevzi      TARİHİ günde altılı ganyanda dağıtılacak tevzi miktarı 1 trilyon 702 milyar 460 bin 720 lira ile rekor bir rakama ulaştı. 
     
Yabancılardan büyük ilgi      İNGİLTERE, Fransa ve Hindistan Jokey Kulübü Başkanları da TJK'nın davetlisi olarak Gazi Koşusu'nu izledi. 
     
Kot yasağı      FİKRET Ceylan'ın eşi, kot pantolonu nedeniyle Şeref tribününde yapılan kupa törenine alınmadı. 
     
Ceylan ve Gökçe ilk kez      AT sahibi Fikret Ceylan Gazi Kupası'nı ilk kez kazanırken, jokey Bekir Gökçe de Gazi'deki ilk birinciliğini elde etti. 
     
Hipodrom doldu taştı      GAZİ Koşusu için Veliefendi'ye 30 bin'i aşkın yarışsever geldi. Hipodroma gelenlere şerbet, pamuk helva ve macun TJK tarafından bedava dağıtıldı. 
     

</TEXT>
</DOC>
