<DOC>
<DOCNO> 181235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sondun28.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizlerin yüzde 47'si Irak'ta savaşı haklı buluyor... 
</HEADLINE>
<TEXT>

     İngiltere'de yayımlanan The Times gazetesi tarafından yayınlanan bir anketin sonuçları, halkın yüzde 47'sinin yaşanan bütün olumsuzluklara rağmen Irak'ta yapılan savaşın haklılığına inandığını ortaya koydu. 
     Times'ın Populus adlı kamuoyu araştırması kurumuna yaptırdığı anketin sonuçlarına göre, İngilizlerin yüzde 43'ü ise Irak'a askeri müdahalenin haksız olduğuna inanıyor. 
     Gazete, geçen ay savaşın haklılığına inananların oranının yüzde 51, inanmayanların oranının ise yüzde 41 olduğunu hatırlatırken, ''Kelly soruşturması ve Irak'ta hala kitle imha silahlarının bulunamamış olması da halkın görüşlerini büyük ölçüde değiştirememiş görünüyor'' yorumunda bulundu. 
     Gazete, savaşa desteğin kadınlar arasında düşük olduğunu belirtirken, 65 yaşın üzerindeki kesimin de kadınlar gibi savaşa fazla destek vermediğini yazdı. 
     Populus'un araştırmayı 5-6 Eylül tarihlerinde bin yetişkinle yaptığı açıklandı. 
     
</TEXT>
</DOC>
