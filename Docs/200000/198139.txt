<DOC>
<DOCNO> 198139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sondun01.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
''Gerçek New Yorklu'' olmanın ölçütleri neler 
</HEADLINE>
<TEXT>

     ABD'nin ve hatta dünyanın her yerinden milyonlarca kişinin gelip yerleştiği New York kentinde, ''Gerçek New York'lu'' tartışması yapılıyor. 
     Kentin en çok okunan haftalık Time Out New York dergisi, bu hafta okuyucularına ''Gerçekten New York'lu musunuz '' sorusunu sordu ve ''New York'un içinden olmanın'' 118 ölçütünü yayınladı. 
     ''Gerçek New York'lu'' olmanın ölçütlerinden bazıları şunlar 
     - Sokağa atılmış bir ev eşyası ya da mobilyayı eve getirip kullanmak. 
     New York'ta sokağa öyle şeyler atılıyor ki, çöp toplama günlerinde özellikle zengin semtlerden elde edilecek eşyayla dört başı mamur bir ev döşemek mümkün. 
     - Bisikletin ev dekorasyonunun vazgeçilmez bir parçası olarak kabul edilmesi. 
     Konutların küçüklüğünün yanı sıra bisikletin yaygın bir spor ve ulaşım aracı olarak görülmesi, iki tekerlekli aracı evlerin parçası haline getirmiş. 
     Ayrıca, insanlar sokağa zincirlerle kilitleyerek bıraktıkları bisikletlerinin sürekli çalınması nedeniyle çareyi bunları eve getirmekte bulmuşlar. Yer darlığından dolayı bisikletleri evlerin duvarına asmak da bir başka yöntem. 
     - Taksi şoförünün söylediklerinin bir kelimesini bile anlamadan konuşmaya devam etmek. 
     New York'un taksi şoförleri her milletten. Hintli ve Pakistanlılar ağırlıklı olmakla birlikte, Afrikalı ve Rus şoförlere de rastlanıyor ve gerçekten dediklerinden hiçbir şey anlaşılmıyor. 
     - Yaşamı sürdürmeyi sağlayacak her şeyin 6 sokaktan öteye gitmeden yaşanan evin etrafında bulunması. 
     Süpermarket, bakkal, eczane, berber, kırtasiye, cafe, lokanta, sinema ve en önemlisi metro durağı 5-10 dakikalık yürüme mesafesi içinde buluyor. 
     - Yürürken bir dakikadan az süre içinde aceleyle sosisli sandviçi mideye indirmek. 
     Kentin son derece hareketli yaşamı içinde yemek için zaman bulamayınca sokakta tanesi bir dolardan satılan sosisli sandviçe rağbet fazla oluyor. 
     - Yaşlı kadınların kullandığı tekerlekli alışveriş arabalarını kullanmak. 
     Pazar arabasını andıran genelde 4 tekerlekli ve metal alışveriş arabaları her New Yorklunun en önemli eşyalarından birisi. Genç, yaşlı, zengin, yoksul herkesin kullandığı bu araçla markete ve çamaşırhaneye gidiliyor, eşyalar taşınıyor. 
     - Manhattan adasının görülmesine rağmen komşu New Jersey'de kaybolmak. 
     Yolların karşıklığı ve çokluğu nedeniyle yıllardır New York'ta yaşayanlar dahi komşu eyalet New Jersey'de kaybolabiliyor. Ancak, kaybolunsa dahi Manhattan adasının gökdelenleri ve içlerindeki en uzunu Empire State Building'i gözden kaybetmek mümkün değil. 
     - New Jersey'deki Ikea mobilya mağazasından alınan bilgisayar masası, sehpa ve koltuk gibi eşyayı eve mağazanın servis otobüsüyle taşımak. 
     Bölgedeki en ucuz mobilyayı satan İsveçlilerin Ikea mağazasından satın alınan demonte ev eşyaları kutuları içinde mağazanın servis otobüsüyle New York'a getirilebiliyor. 
     - Metro vagonunda uykuya dalmak ve durağı kaçırmak. 
     Kentte yaşayan birçok kişinin başına gelen bu durum güvenlik açısından da risk oluşturuyor. Uyurken cüzdanı ya da değerli eşyaların bulunduğu çantayı çaldırmak her zaman olası. 

     
</TEXT>
</DOC>
