<DOC>
<DOCNO> 154872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sonspo13.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Nets ve Spurs 1-0 öne geçti... 
</HEADLINE>
<TEXT>

     ABD Profesyonel Basketbol Ligi NBA'de konferans yarı finalleri, bugün yapılan 2 maçla başladı. New Jersey Nets, Boston Celtics'i 97-93, San Antonio Spurs, son 3 sezonun şampiyonu Los Angeles Lakers'ı 87-82 yenerek, 7 maçlık seride 1-0 öne geçtiler. 
     Doğu Konferansı'ndaki karşılaşmada Nets, Celtics ile East Rutherford'da karşı karşıya geldi. 
     Nets'de Kenyon Martin 21 sayı atarak, takımın en skorer oyuncusu oldu. 5 oyuncunun çift haneli sayılar ürettiği takımda Jason Kidd 15 sayı, 9 asist, 6 ribaund, Kerry Kittles 17 sayı gerçekleştirdi. 
     Kenyon Martin'in 34 ile maçın en skorer elemanı olduğu Celtics'de yedek Eric Williams 15, Walter McCarty ve Antoine Walker 14'er sayı gerçekleştirdi. 
     Batı Konferansı'ndaki karşılaşmada ise normal sezonun en başarılı takımı San Antonio Spurs, son 3 sezonun şampiyonu Los Angeles Lakers'ı evinde 87-82 mağlup etti. 
     San Antoino'da yapılan karşılaşmada Spurs, Lakers'da Shaquille O'Neal'ın bitime 3 dakikadan daha fazla bir süre kala faul limitini doldurarak oyundan dışarı çıkması, Kobe Bryant'ın dış şutları karşısında etkili savunma yapmasıyla avantaj sağladı. 
     Spurs'da, bu sezonun ''En Değerli Oyuncusu'' seçilen ve maçtan önce ödülünü alan Tim Duncan, 28 sayı, 8 ribaund ve 7 asist gerçekleştirdi. Dördüncü çeyrekte 2 kritik 3 sayılık atış yapan yedek Emanuel Ginobili, skora 15 sayı ekledi. David Robinson da 14 sayı, 11 ribaundluk bir maç çıkardı. 
     Lakers'da ise Kobe Bryant 37 sayıyla gecenin en skorer oyuncusu olurken, Shaquille O'Neal 24 sayı, 21 ribaundla ''double-double'' yaptı. Robert Horry, 3'ü savunmadan 14 ribaund aldı. 
     Lige yarın Philadelphia 76ers-Detroit Pistons, Sacramento Kings-Dallas Mavericks maçlarıyla devam edilecek. 
     
</TEXT>
</DOC>
