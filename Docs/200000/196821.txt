<DOC>
<DOCNO> 196821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/soneko09.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni işçi alana "ucuz" enerji... 
</HEADLINE>
<TEXT>

     Kişi başına milli geliri bin 500 doların altında kalan illere verilecek yatırım teşviklerine ilişkin Kanun tasarısı, bu illerde yeni işçi istihdam edeceklere enerji sübvansiyonu da getiriyor. 
     Edinilen bilgiye göre, halen Başbakanlık'ta bulunan Teşvik Tasarısı, kişi başına milli geliri bin 500 doların altında bulunan illere, yatırım ve istihdam teşviki sağlanmasını öngörüyor. Serbest bölgelerdeki vergi teşvikleri de Tasarı ile yeniden düzenlendi. 
     Teşvik Tasarısına göre, kişi başına milli geliri bin 500 doların altında olan illere yönelik yatırım ve istihdam teşvikleri, 2008 yılı sonuna kadar geçerli olacak. 
     Bu illerde yatırım yapanlardan 2008 yılı sonuna kadar ücret stopajı alınmayacak. 
     İstihdam edilen kişiler için ödenen Sosyal Sigortalar Primlerine ait işveren hissesinin tamamı da yine 2008 sonuna kadar devletçe karşılanacak. 
     Söz konusu yörelerde yatırım yapanlara, bedava Hazine arazisi verilmeye de devam edilecek. 
     Daha önceki Teşvik Kanunu'nda bulunan yatırımla ilgili vergi ve harç istisnalarına ise yeni düzenlemede yer verilmedi. 
     
     ENERJİDE HAZİNE DESTEĞİ 
     Tasarı uyarınca, teşviklerden yararlanacak 36 ilde, 10'dan az olmamak üzere yeni istihdam yaratanların enerji girdileri de yüzde 20 ile yüzde 50 arasında düşecek. 
     Buna göre ister mevcut işletmelerde, isterse yeni yatırım yoluyla en az 10 işçiye yeni istihdam yaratanların enerji girdilerinin yüzde 20'sini Hazine karşılayacak. 
     10'dan sonraki her işçi için enerji girdilerinin Hazine tarafından yüklenilen bölümü 0.5 puan artacak. Ancak enerji girdilerinin Hazine'ce karşılanan bölümü yüzde 50'yi geçemeyecek. 
     Bu arada kişi başına milli geliri bin 500 doların altında kalan ve 2008 yılı sonuna kadar yatırım ve istihdam teşviği alacak iller şöyle sıralanıyor 
     Kırşehir 1.488 , Sinop 1.459 , Giresun 1.443 , Amasya 1.439 , Uşak 1.436 , Malatya 1.417 , Sivas 1.399 , Tokat 1.370 , Diyarbakır 1.313 , Afyon 1.263 , Batman 1.216 , Erzincan 1.158 , Osmaniye 1.157 , Düzce 1.142 , Çankırı 1.136 , Siirt 1.111 , Gümüşhane 1.075 , Ordu 1.064 , Bartın 1.061 , Erzurum 1.061 , Bayburt 1.017 , Şanlıurfa 1.008 , Mardin 983 , Aksaray 966 , Adıyaman 918 , Kars 886 , Van 859 , Iğdır 855 , Yozgat 852 , Ardahan 842 , Hakkari 836 , Bingöl 795 , Bitlis 646 , Şırnak 638 , Muş 578 , Ağrı 568 . 
     
     SERBEST BÖLGELER 
     Tasarıya göre, serbest bölgelerdeki mevcut gelir ve kurumlar vergisi istisnaları da sertifika süresince devam edecek. 
     Serbest bölgelerdeki yeni yatırımlarda ise istisnalar sınırlanacak. Bu çerçevede, gelir ve kurumlar vergisi istisnası yeni işletmelerde, sadece üretimden kaynaklanan satışlar için geçerli olacak. 
     
</TEXT>
</DOC>
