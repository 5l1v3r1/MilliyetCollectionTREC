<DOC>
<DOCNO> 182991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sontur20.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocasını öldürmekten yargılanan kadın ağlamaktan ifade veremedi 
</HEADLINE>
<TEXT>

     Adana'da, cinsel ilişkiye zorladığı gerekçesiyle kendisi gibi öğretmen emeklisi olan kocasını öldürdüğü iddiasıyla tutuklanan sanık, duruşma salonunda kızını görünce ağlamaktan ifade veremedi. 
     Adana 1. Ağır Ceza Mahkemesi'nde görülen davada, tutuklu sanık Ülkü Arıoğlu 50 ve müşteki kızı Özlem Arıoğlu 27 hazır bulundu. 
     Toros Mahallesi 62. Sokak Seyhan Apartmanı'ndaki evde, ''Hepatit-B hastası'' olduğu belirtilen kocasını, kendisini cinsel ilişkiye zorladığı gerekçesiyle öldürdüğü iddia edilen sanık Ülkü Arıoğlu, duruşma salonuna getirildiğinde kızı ile karşılaştı. 
     Sanık sandalyesine oturduğu sırada elleri ve ayakları titremeye başlayan Ülkü Arıoğlu, daha sonra kızının bulunduğu yere dönerek ağlamaya başladı. Mahkeme başkanının sakinleşmesini sağlamak için bir süreliğine salondan çıkarttığı Arıoğlu, geri döndüğünde ''çok hastayım'' diyerek ağlamayı sürdürünce ifadesi alınamadı. 
     Sanık avukatı Şiar Rişvanoğlu ise müvekkilinin rahatsız olduğunu ifade etti ve Adana Ruh ve Sinir Hastalıkları Hastanesi'nce verilen rapora itiraz ederek, 15 gün süreyle müşahede altında tutulması talebinde bulundu. 
     Mahkeme heyeti, sanık Ülkü Arıoğlu'nun 15 gün süreyle İstanbul Adli Tıp Kurumu'na gönderilerek müşahede altında tutulmasına karar vererek duruşmayı erteledi. 
     
</TEXT>
</DOC>
