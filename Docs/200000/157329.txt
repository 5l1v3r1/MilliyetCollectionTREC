<DOC>
<DOCNO> 157329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur08.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazın, pencere önüne konulan şişe yangına neden olabiliyor.. 
</HEADLINE>
<TEXT>

     Yaz aylarında güneş gören pencerelere, cam şişe gibi optik özellik taşıyan maddelerin konulmasının, ev ve işyeri yangınlarına davetiye çıkardığı bildirildi. 
     Konya'nın merkez Meram İlçesi İtfaiye Müdürü Mehmet Çinko, sıcaklık artışına bağlı olarak havada bulunan nemin azalmasının, yangının oluşması için en büyük etken olduğunu belirterek, yaz aylarında ev ve işyerinde yangın tehlikesine karşı bazı önlemler almanın şart olduğunu kaydetti. 
     Yangın çıkması için, yanıcı madde, oksijen ve ısıdan oluşan üç unsurun bir arada bulunmasının yeterli olduğunu vurgulayan Çinko, günlük bazı alışkanlıkların ise istemeden de olsa yangınlara davetiye çıkarabileceğini belirtti. 
     Yaz aylarında yılın diğer dönemlerine göre daha dik açı ile gelen güneş ışınlarının, özellikle metal ve parlak yüzeyleri ısıttığını, gaz, benzin ve tiner gibi uçucuların ise yangına en elverişli madde haline geldiklerini ifade eden Çinko, şunları anlattı 
     ''Yaz aylarında güneş gören pencerelere, cam şişe gibi optik özellik taşıyan maddelerin konulması, güneş ışınları için mercek görevi yaparak, ev ya da işyerlerinde yangınlara davetiye çıkarıyor. Çok sayıda kişinin aklına bile gelmeyen bu yangın nedeni dikkatten kaçmamalıdır. Kalınlığı fazla olan bazı pencere camlarının bile doğrudan mercek görevi yaptığı bilinmektedir. Bu nedenle, özellikle öğle ve ikindi saatlerinde perdeler mümkün olduğunca kapatılmalı, perde bulunmayan pencere önlerine ise cam şişe benzeri eşyalar konulmamalıdır. Açık alanda depolanan ve yanıcı madde içeren kapların ise ısı toplamasını önlemek için beyaza boyanması gerekir.'' Mehmet Çinko, yangın çıkma riski yüksek olan bir başka alanın piknik yerleri ve ormanlık araziler olduğunu vurgulayarak, şişe ve cam kırıklarının bu gibi alanlara atılmaması ve yakılan piknik ateşinin söndüğünden emin olunmadan bölgeden uzaklaşılmaması gerektiğini sözlerine ekledi. 
     
</TEXT>
</DOC>
