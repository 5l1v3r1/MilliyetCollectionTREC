<DOC>
<DOCNO> 199397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/guncel/gun05.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine bildik tartışma 
</HEADLINE>
<TEXT>

   Jandarmayla emniyet arasında koordinasyon yetersizliği tartışmaya yol açıyor. "Suriye Operasyonu"ndan sonraki açıklamalar gerilimi daha da tırmandırdı... 
   İSTANBUL Milliyet 
   
   Daha önce kapalı kapılar ardında dile getirilen jandarmayla emniyet arasındaki koordinasyonsuzluk, İstanbul'da yaşanan terör olaylarının ardından hükümet tarafından açıkça dile getirilmeye başlandı. Dışişleri Bakanı Abdullah Gül, terör olaylarını planlayan ve finanse eden isimlere ulaşılamamasının nedenini isim vermeden jandarmaya yükledi. 
   İstanbul'da art arda yaşanan terör olaylarını gerçekleştirenler belirlendi ancak kilit isimlere ulaşılamadı. Hükümet yetkililerine göre neden, "jandarmanın aceleciliği." 
   Koordinasyon yetersizliği tartışmalarına yol açan olaylar, polisin saldırıları planlayan sekiz kişiden, aralarında Azad Ekinci, Gürcan Baç, Abdulbakir Karakuş, Hilmi Tuğluoğlu ve Burhan Kuş'un da bulunduğu altısının Suriye'ye kaçtığını tespit etmesiyle başladı. 
   
   Gül devreye girdi 
   Ardından Dışişleri Bakanı Gül bizzat devreye girerek, Suriye Dışişleri Bakanı Faruk El - Şara'yı telefonla aradı. İstanbul'daki patlamaları organize edenlerden altısının Suriye'de olduğunu belirten Gül, bu kişilerin yakalanıp Türkiye'ye teslim edilmesini rica etti. Bu aşamada jandarma da devreye girdi. Suriye, Türkiye'nin talep ettiği kişilerden terör olaylarının yönlendirilmesinde başrol oynayan Ekinci'ye yardım ettiği öne sürülen Hilmi Tuğluoğlu, eşi ve Türkiye'nin talep listesinde olmayan 20 kişiyi yakaladı. Hilmi - Leyla Tuğluoğlu'nun yakalandığını jandarma kamuoyuna duyururken, emniyet çevreleri ve hükümet, jandarmanın yurda getirdiği isimleri kamuoyuna erken açıkladığı görüşünde birleşti ve "açıklama yapılmasaydı kilit isimler Ekinci, Baç, Karakuş ve Habib Aktaş'ın da yakalanmış olacağı"nı savundu. 
   Gül de "Suriye'de bu kişilerin irtibatları tespit edilmeden hemen ele geçirilmesinin sağlanması ve iki kişinin yakalandığının açıklanması içişlerimiz açısından hataydı. Olaya karışan ve Suriye'de olan diğerlerinin yakalanmasını engelledi" dedi. 
   
   
   
   
</TEXT>
</DOC>
