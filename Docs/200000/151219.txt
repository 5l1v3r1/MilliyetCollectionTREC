<DOC>
<DOCNO> 151219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/son/sontur19.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyeti alarma geçiren mesaj... 
</HEADLINE>
<TEXT>

     Almanya'dan internet üzerinden Türkiye'ye gönderilen esrarengiz bir mesaj Türk polisini, istihbarat birimlerini teyakkuza geçirdi. 
     Emniyet Genel Müdürlüğü Terörle Mücadele Daire Başkanlığı, il emniyet müdürlüklerine bir teleks emri göndererek ''muhtemel terörist saldırı'' başlığıyla uyarıda bulundu. 
     Almanya'daki Itzehde Hungrıger Wolf Askeri Haavalanı'nından sivil havacılıkta kullanılan özel internet hattı ''aftn'' üzerinden Adnan Menderes Havaalanı'na 11 Mart 2003 tarihinde ilginç bir mesaj gönderildi. ''2003 yılının en önemli olayının olmasına 70 gün kaldı'' yazılı mesajı alan görevliler durumu yetkililere bildirdi. 
     Mesaj, İzmir İl Emniyet Müdürlüğü ve Milli İstihbarat Teşkilatı Bölge Başkanlığı yetkililerine iletildi. 
     İzmir İl Emniyet Müdürlüğü'nün olayı Emniyet Genel Müdürlüğü'ne bildirmesi üzerine Terörle Mücadele Daire Başkanlığı uzmanları mesajın ''terörist bir saldırı'' ihtimalinde mutabık kaldılar. 
     Bunun üzerine 81 il emniyet müdürlüğü teleks emriyle uyarılarak, 70 gün sonrasının 19 Mayıs Atatürk'ü Anma, Gençlik ve Spor Bayramı'na denk geldiği hatırlatıldı. 
     Emniyet Genel Müdürlüğü, ''havaalanları başta olmak üzere hassas bina ve tesislerin'' mevcut güvenlik önlemlerinin yeniden gözden geçirilerek, eylemlere karşı duyarlı olunmasını istedi. 19 Mayıs günü, öncesi ve sonrasında önlemlerin arttırılması istenilerek, konuyla ilgili istihbari çalışmalara ağırlık verilmesi talimatı verildi. 
     
     KAPLANCILAR MI ... 
     Emniyet Genel Müdürlüğü'nden üst düzey bir yetkili, Kaplancılar olarak bilinen sözde Hilafet Devleti yanlılarının daha önce Anıtkabir'e yönelik havadan saldırı planının ortaya çıkarıldığını belirterek, terör örgütünün Almanya'da tutuklu bulunan ele başı Metin Kaplan'ın ceza süresinin dolmak üzere olduğunu hatırlattı. Alman hükümetinin Kaplan'ı Türkiye'ye iade kararı aldığını ancak yüksek mahkemenin de bunu onaylaması gerektiğini vurgulayan aynı yetkili, mahkemenin muhtemel karar zamanının bu günlere denk geldiğini ifade etti. Yetkili, mesajın Almanya'dan Türkiye'ye gönderilmesinin ilk olarak Kaplancıları akla getirdiğini vurgulayarak, ''Ancak başka bir konuyla ilgili de olabilir. Biz konuyu önemle takip ediyoruz'' dediler. 
     





</TEXT>
</DOC>
