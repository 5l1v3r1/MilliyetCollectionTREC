<DOC>
<DOCNO> 194094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sontur30.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet, tezkereyi kullanmama kararı verdi 
</HEADLINE>
<TEXT>

     Türk hükümeti, TBMM'den Irak'a asker gönderme konusunda aldığı yetkiyi kullanmama kararı verdi. 
     Hükümet kaynaklarından edinilen bilgiye göre, Türkiye, TBMM'den Irak'a asker gönderilmesi konusunda aldığı yetkiyi, yaptığı yeni değerlendirmeler ışığında kullanmamaya karar verdi. 
     Bu arada Dışişleri Bakanlığı Sözcüsü Hüseyin Diriöz, yaptığı açıklamada, ABD Dışişleri Bakanı Colin Powell'ın dün gece Dışişleri Bakanı ve Başbakan Yardımcısı Abdullah Gül'ü telefonla aradığını ve iki bakanın Irak konusunda istişarede bulunduğunu kaydetti. 
     Diriöz, açıklamasını şöyle sürdürdü 
     ''İki bakan, Irak'ta hüküm süren şartlara atıfta bulunarak, Türkiye'nin Irak'a birlik katkısında bulunması hususunu gözden geçirmişlerdir. Durumun gözden geçirilmesini müteakip, Dışişleri Bakanı Gül, Powell'a hükümetimizin Irak'a birlik göndermek için yapmış olduğu teklifi yeniden değerlendireceğini bildirmiştir. 
     Dışişleri Bakanı Gül, hükümetimizin Irak'a barışı koruma amaçlı birlik göndermeyi, Irak halkıyla dayanışmasının işareti olarak ve ABD'nin böyle bir katkı için vaki talebine olumlu yanıt verilmesi amacıyla teklif ettiğini hatırlatmıştır. 
     ABD Dışişleri Bakanı Powell, Irak'ta güvenlik, istikrar ve ekonomik kalkınma sağlanmasını teminen ABD öncülüğünde yürütülen çabalara katkıda bulunma yolundaki teklifi için Türk halkına, hükümetine ve parlamentosuna teşekkür etmiştir. ABD Dışişleri Bakanı, Türkiye'nin gösterdiği dayanışma ve dostluğun ABD halkı ve hükümeti tarafından takdir edildiğini önemle belirtmiş ve Türkiye'nin bir müttefik ve stratejik ortak olarak her türlü katkıyı yapmakta olduğunu vurgulamış, tek ve siyasi bütünlüğü muhafaza edilmiş bir Irak içinde Irak halkına demokrasi, iyi yönetim, güvenlik ve refah getirilmesi amacıyla iki ülkenin Irak'ta birlikte çalışmaya devam edeceklerini taahhüt etmiştir. 
     Powell, ABD'nin PKK-KADEK terör örgütü dahil, Irak'tan kaynaklanan her türlü terörist tehdidin tasfiyesi hakkındaki taahhüdünü teyit etmiştir. Dışişleri Bakanı Gül de, Türkiye'nin bu yöndeki kararlılık ve beklentilerini vurgulamıştır. 
     Dışişleri Bakanı Gül ile ABD Dışişleri Bakanı Powell, Türkiye ve ABD'nin beraberce Irak halkıyla çalışmaya devam etmesinde ve Irak'ın istikrar ve yeniden imarında Türkiye'nin kilit rol üstlenmesinde mutabık kalmışlardır.'' 
     
     YENİDEN DEĞERLENDİRME YAPILABİLİR 

     Türk hükümetinin Irak'a asker gönderme konusunda TBMM'den aldığı yetkinin, geri kalan süresi içinde ihtiyaç duyulması ve ABD'nin de talepte bulunması halinde kullanılabileceği bildirildi. 
     Irak'a asker göndermeme kararını A.A muhabirine değerlendiren hükümete yakın kaynaklar, ''şu aşamada ve bu şartlarda'' Irak'a asker göndermeme kararı alındığını belirterek, TBMM'nin 7 Ekim 2003 tarihinde verdiği yetkinin 1 yıllık olduğuna dikkat çektiler. 
     Aynı kaynaklar, geri kalan 11 aylık dönemde şartların değişmesi ve yeni değerlendirmeler ışığında, ABD'nin de talepte bulunması halinde Irak'a asker göndermenin mümkün olduğunu kaydettiler. 
     

     
</TEXT>
</DOC>
