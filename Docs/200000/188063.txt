<DOC>
<DOCNO> 188063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/magazin/amag.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Guzi, Valentino defilesinde 
</HEADLINE>
<TEXT>

   ABD'de 'Guzi' adıyla moda dünyasında hızla yükselen Duran, bugün de Paris'te moda devi Valentino için podyuma çıkıyor 
      MAGAZİN SERVİSİ 
   
   DOKUZ ay önce sevgilisi İlker İnanoğlu ile ABD'nin Los Angeles kentine giden Güzide Duran, aldığı geçici çalışma izninin 'sürekli'ye dönmesiyle, önünde engel kalmadığını söyledi. Elle dergisinde çıkan fotoğrafları sonrası şansı açılan ve Amerikalı meslektaşlarının 'Guzi' adını taktıkları Duran, iki ay kalacağı Paris'e gitmeden önce İzzet Çapa'nın Beyoğlu'nda açtığı 'Asmalı Meyhane'de eğlendi. 
   MEYHANENİN solisti Reyhan Ataman'ın sahneye davet ettiği Duran, günlerdir ayrı olduğu sevgilisi İnanoğlu için istek üzerine iki kez olmak üzere 'Şimdi Uzaklardasın' da dahil beş şarkı okudu. Paris'te süren 'Moda Haftası' kapsamında bugün dünyaca ünlü moda devi Valentino'nun defilesinde podyuma çıkacak Duran, Paris'te birçok defilede yer alıp katalog çekimlerine katılacak. 
   
   
</TEXT>
</DOC>
