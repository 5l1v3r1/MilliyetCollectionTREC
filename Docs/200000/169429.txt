<DOC>
<DOCNO> 169429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/guncel/gun20.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Zeugma kazısı başlıyor      Gaziantep'in Nizip ilçesinde, Fırat Nehri kıyısında bulunan Zeugma'da, restorasyon ve kazı çalışmalarına 23 Temmuz'da başlanacak. İl Kültür ve Turizm Müdürü Mehmet Doğan, İl Özel İdare Müdürlüğü'nün tahsis ettiği ödenekle yapılacak çalışmayla, Dionisos Villası'nın restore edileceğini, kıyı şeridinde kurtarma kazısı yapılacağını söyledi. 
     
Tetikçiyi arabayla kandırdılar      İstanbul Yeşilyurt'ta işadamı Semih İmrahor'un tabancayla vurularak ağır yaralanmasıyla ilgili tetikçi S.R.E.'nin 17 ardından İmrahor'a ait Elban Tatil Sitesi'nin işletmeciliğini yapan Serhat Tanrıverdi ve Mustafa Elban'ın da aralarında bulunduğu dört kişi gözaltına alındı. İddiaya göre, İmrahor ve Tanrıverdi, Selimpaşa'daki tatil sitesini işletiyordu. İşletme Elban'a devredilince, İmrahor'un ortaklıktan vazgeçmesi için tehdit edildiği öne sürüldü. S.R.E.'nin, "Bir arkadaşım Elvan Tatil Sitesi'nde iş bulduğunu söyledi. Hakan isimli kişi İmrahor'u vurmamı istedi. Ev ve araba vaat etti, tabanca verdi. Ateş ettim. Beni bıraktılar kaçmaya çalıştım" dediği öğrenildi. 
     
Aranan PKK'lılar İzmir'de yakalandı      Bitlis'te silahlı çatışmalara girmek, yol kesmek gibi suçlardan polis tarafından aranan Kemal Marhan 11 yıl sonra İzmir'de yakalandı. Bitlis'te terör örgütü PKK'ya yardım ve yataklıktan iki kez gözaltına alınan, 1992'den bu yana aranan Marhan 54 dün Buca'daki evinde oğluyla birlikte yakalandı. İzmir DGM'ye sevk edilen Marhan, tutuklandı. PKK'ya üye olmaktan Adana DGM tarafından gıyabi tutuklama kararıyla aranan Bahatin Dinekli de Menderes'te yakalandı. 
     
Tarihi camiden Kuran çaldılar      Fatih Küçük Mustafapaşa Umurbey Sokak'ta bulunan 15. yüzyıldan kalma Aşık Paşa Camii'ne giren hırsızlar duvarda asılı 130 x 200 santimetre boyutundaki el yazması Kuranıkerim'in bulunduğu 100 yıllık levhayı çaldı. Polis, cami kapısında ve levhanın cam çerçevesinde parmak izi araştırma yaptı. Cami imamı İsmail Yiğit, "Besmele - i Şerif içine hat yazısıyla yazılmış Kuranıkerim'e bugüne kadar bir değer biçilemedi" dedi. 
     
Fethiye'de başı kesik iki yunus bulundu      Fethiye'nin Çalış Plajı'nda dün sabah başları kesilmiş iki yunus bulundu. Vatandaşların durumu yetkililere bildirmesi üzerine, olay yerine gelen zabıta ekipleri, her biri 200'er kilogram ağırlığındaki yunusları kamyona yükleyerek çöplüğe götürdü. Yunusların kimler tarafından, ne amaçla öldürüldüğü ise anlaşılamadı. Yetkililer iki yunusun kesici aletlerle öldürüldüğünü belirtirken, vatandaşlar "Bunu yapanlar insan olamaz" diyerek tepkilerini dile getirdi. 
     
Yatak odasında sayaca izin yok      TEDAŞ kaçak elektrikle mücadelede "yatak odası engeliyle" karşılaşmaya başladı. Kars TEDAŞ Müessese Müdürü Adem Beyribey, il genelinde kaçak elektriği önlemek için denetim yapan ekiplerin, köylerde ve kırsal alanlarda "sayaç yatak odasında, müsait değiliz" gibi engellerle karşılaştıklarını belirterek, şunları söyledi "Sayaçlar zarar görmemesi için yatak odasına konuyor. Denetim yapamıyoruz. Abonelere, sayaçlarını uygun yere takması için 31 Temmuz'a kadar süre tanıdık." 
     

</TEXT>
</DOC>
