<DOC>
<DOCNO> 172474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/yasam/ayas.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Nuh Tufanı' ekibi Sinop'a zor geldi 
</HEADLINE>
<TEXT>

   Nuh Tufanı'nın izini Karadeniz'de arayacak Dr. Ballard, 70 kişilik ekibi ve 'Herkül' adlı sualtı robotları Sinop'a geç varınca 'iz'in peşine düştü 
      ŞENOL ÇAKIR - KENAN TÜRKSEVEN Sinop DHA 
   
   Amerikalı ünlü sualtı araştırmacısı Dr. Robert Ballard, Nuh Tufanı'nın izlerini araştırmak üzere 35'i bilim adamı 70 kişilik ekibiyle geç de olsa Sinop'a gelebildi. 
   Yedi saatlik rötarla Sinop'a ulaşan Ballard, uyuduğu gerekçesiyle gazetecilere görüntü vermedi. Araştırma için Kültür Bakanlığı Anıtlar ve Müzeler Genel Müdürlüğü'nden 1 - 31 Temmuz günleri için izin alan Ballard ve ekibi, geç geldikleri için. Sinop'a varır varmaz sürenin uzatılması talebinde bulundu. 
   Başvuru salı günü itibariyle yanıtlanmadığı için de araştırma ekibi Karadeniz'e açılamadı. Bu nedenle bazı ekip elemanları günü Sinop'ta gezerek geçirdi. Teknik elemanlar ise, 6 bin 500 metre derinliğe inebilen 'Herkül' adlı robotu gemiden denize indirip test çalışması yaptı. 
   
   'Petrol mü arıyorlar ' 
   Ekipten Arkeolog Fredrik Hiebert de, Sinop Valisi Zeki Şanal'ı makamında ziyaret ederek başvurunun hızla yanıtlanmasını istedi. 'Herkül' adlı robotun derin sularda ilk kez kullanılacağını belirten Hiebert, 15 günlük araştırma için beş milyon dolarlık bütçeleri olduğunu kaydetti. İstanbul Üniversitesi Öğretim Üyesi Prof. Dr. Önder Bilgi de, Nuh Tufanı'nın izlerinin Sinop'ta bulunmasının mantığa ve bilime aykırı olduğunu savunarak, "Sinop'ta petrol aramalarının gündemde olduğu bir dönemde ekibin apar topar bölgeye gelmesi düşündürücü. Bizi bu araştırmanın gerçekliğine inandırsınlar. Biz de yanılmış olabiliriz" dedi. Ballard'ın yapacağı araştırmayla ilgili vize almadığı ortaya çıktı. Bu nedenle 35'i bilim adamı 70 kişilik araştırma ekibine araştırma için izin verilmedi. 
   
   Prof. Naci Görür teze karşı çıkmıştı    Nuh Tufanı'nın Karadeniz'de olduğu iddiasını ilk ortaya atanlar, ABD Columbia Üniversitesi profesörleri William Ryan ve Walter Pitman'dı. İki bilim adamının 1997'de 'Marine Geology' dergisinde yayımlanan tezleri, Türk bilim adamlarınca aynı dergide yayımlanan karşı bir makaleyle çürütülmüştü. Bu 10 Türk bilim adamı arasında bulunan Prof. Dr. Naci Görür, Milliyet'e yaptığı açıklamada, Karadeniz ile dökülen nehirlerin seviye farklarının, Ryan ve Pitman'ın tezinin doğru olmadığını kanıtladığını belirtmişti. Prof. Görür, Ballard'a çağrıda bulunarak, "Karadeniz'de tufan olmadığını ispatladık. Bulacakları arkeolojik eserlerin, batıkların da eski bir medeniyetle ilgisi olmadığını biliyoruz" diye konuşmuştu. 
   
   
</TEXT>
</DOC>
