<DOC>
<DOCNO> 177398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/yazar/tamer.html </URL>
<DATE> 2003/08/22/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Amasya'da tek bir AKP'li bulamadım 
</HEADLINE>
<TEXT>

   'AKP'liler nerede ' diye düşünürken yanıt işsizlerden geldi 'AKP kadro çalışmasında. Adam yerleştiriyorlar' 
   
   Osmanlı, şehzadelerini yetiştirmek için boşuna Amasya'yı seçmemiş. O ne güzel şehir öyle Geniş ve çok geniş bir vadiden akan Yeşilırmak, iki yanında Osmanlı mimarisinin en güzel örneklerinden Amasya evleri... Hani içinden nehir geçen mıknatıs gibi turist çeken Avrupa kentleri vardır ya, Amasya da o yolda. 1996'da buraya vali olan Kemal Nehrozoğlu Şimdiki Cumhurbaşkanlığı Genel Sekreteri , betonlaşma yönünde hızla ilerleyen kentin "makus talihini" yenmiş, restorasyon için ilk adımlar atılmış... 
   
   'ABD VİZESİ' SORUN 
   Amasyalı gençlerin eğitimle, işsizlikle ilgili sorunları var. Ama burası dert üreten değil, geçmiş kültürüne yaslanmış bir kent. TIR'a gelen Amasyalıların bakışlarından bunu fark ediyorsunuz. Eğitim fakültesi mezunu Zeliha Öztürk ve Gül Üçok, öğretmenlik kadrosu açılmadığı için işsizlikten yakınırken, 23 yaşındaki inşaat mühendisi Pınar İşçi, "Öğretmenlerin hiç değilse atanma umudu var. Benim o umudum da yok" diye söze giriyor. Nihat Kırgöz, Seattle'da üniversiteye kabul edilen oğlu gibi Amasya'da pek çok öğrenciye ABD vizesi verilmemesini gündeme getirmemizi istiyor. TEMA Vakfı Amasya Temsilcisi Turgut Umur ise ormanlık vasfını yitirmiş arsa tarifinin bilimsel yöntemlerle belirlenmesini istiyor. "Orman kadastrosu gelip gerekli ölçümleri yapsın. Betonlaşmış arazi satılsın. Bizim gerçekten dikebileceğimiz alanlar betonlaşmasın" diyor. Hıdır Bolat, neden kalkınmış tek bir Müslüman ülke olmadığını benimle tartışmak için TIR'a gelmiş. Eczacılar toplu halde karşımdalar. Ödeme emri ve ödenek geldiği halde Amasya Defterdarlığı'nın 3 ayı aşkın süredir ödeme yapmadığından yakınıyorlar. Bağ-Kur'da da durum aynı ama o Amasya'ya özel değil. "Hastalara ilaç vermemezlik edemiyoruz. Ekonomi iyiye gidiyor demeçlerine de inanmıyoruz" diyorlar. 
   
   'EL ALTI' NE DEMEK 
   İyi de geçen yıl her gittiğimiz ilde TIR'a akın eden AKP'liler nerede "Amasya farklı" dememe imk n yok, çünkü 3 milletvekilinin 2'si AKP, biri CHP'den. "Onlar kadro çalışmasında. Adam yerleştirmekle uğraşıyorlar" diyor Ahmet Bey, eliyle devlet dairelerinin bulunduğu şehir merkezini göstererek. İşsiz genç öğretmen Nilüfer, "Amasya'da el altı çok fazla" diye ekliyor. El altı, siyasi nüfuzla işe adam yerleştirmek demekmiş. Amasya'da kadrolaşma dışında AKP'yle ilgili bir rahatsızlık yok gibi. 
   
      
   
</TEXT>
</DOC>
