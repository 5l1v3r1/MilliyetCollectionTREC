<DOC>
<DOCNO> 185965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sondun09.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de "terörist Bush" tişörtü giymek serbest.. 
</HEADLINE>
<TEXT>

     ABD'de, mahkeme, Başkan George Bush'un resminin altında ''Uluslararası Terörist'' yazan tişörtü yüzünden başı derde giren lise öğrencisinin, giydiği tişörtle herhangi bir rahatsızlık ya da ayaklanma yaratmadığı sonucuna vardı. 
     Bretton Barber adlı lise öğrencisi, Şubat ayında Bush'a ''Uluslararası Terörist'' damgasını vuran tişörtüyle derse girince, Detroit'teki Dearborn Lisesi'nden uzaklaştırılmıştı. 
     ABD Bölge Yargıcı Patrick Duggan, tişörtün herhangi bir rahatsızlık ya da ayaklanma yaratmadığı sonucuna vardığını açıkladı. 
     Okul yönetimi, Barber'a, tişörtü çıkarma ya da eve gitme arasında tercih yapmasını söylemişti. Disiplin kurulu, Barber'ın, çoğunluğu Arap asıllı Amerikalı olan okulda, giydiği tişörtle diğer öğrencileri provoke edeceğinden endişe edildiğini belirtmişti. 
     Mahkemenin kararı, öğrencilerin kendilerini siyasi konularda da ifade etme hakkını bırakmamasına destek olarak değerlendirildi. 16 yaşındaki Barber, tişörtü giydiği gün İngilizce dersinde benzerlikler ve zıtlıklar konulu bir sunuş yapmaya hazırlanıyordu. Barber, Bush ile Irak'ın devrik lideri Saddam Hüseyin arasındaki benzerlik ve zıtlıkları anlatmayı planlıyordu. 
     Barber, internetten ısmarladığı tişörtü giyerek, savaş karşıtı konumunu ifade etmek istediğini söylemişti. 
     
</TEXT>
</DOC>
