<DOC>
<DOCNO> 171570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sondun04.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük uçağıyla Bush'a yaklaşan pilota F-16 kıskacı.. 
</HEADLINE>
<TEXT>

     Kullandığı küçük uçakla, ABD Başkanı George Bush'un bulunduğu araç konvoyuna çok fazla yaklaşan bir pilot, F-16 savaş uçakları ve polis helikopterleriyle yere inmeye zorlanarak gözaltına alındı. 
     Olay, Bush'un, Philadelphia'da yaptığı bir konuşmanın ardından, dönüşü sırasında meydana geldi. 
     Tek motorlu Cessna tipi uçağıyla bölgedeki petrol boru hatlarını havadan gözlemekle görevli pilot, radarların tespit edemeyeceği alçaklığa indi, ayrıca, Başkan'ın geçişi sırasında geçici olarak uygulanan uçuşa yasak bölgeye girdi. Pilot ayrıca, Bush'un konvoyunun rotası doğrultusunda ilerledi. 
     Küçük uçağın ''Camden County'' havaalanına indirilmesi için savaş uçaklarının ve helikopterlerin harekete geçmesiyle birlikte, 30 kişilik bir polis gücü de pistte mevzilendi. Uçak iner inmez pilot kelepçelenerek götürüldü. Adı açıklanmayan pilotun, hava devriyesi yapan bir firmanın elemanı olduğu belirtildi. 
     ABD gizli servisi Philadelphia ofisi şefi ajanlarından James Borasi, pilotun, Başkan'ın geçişi sırasında geçici olarak uçuş kısıtlamaları getirildiğinden haberinin olmadığını, kasıtlı bir tehdit oluşturma amacı taşımadığını belirtti. 
     
</TEXT>
</DOC>
