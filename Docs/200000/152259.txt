<DOC>
<DOCNO> 152259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/yasam/yas02.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunlar da küçük 'Zihni Sinir'ler... 
</HEADLINE>
<TEXT>

Hayal güçlerini bilgileriyle birleştiren küçükler, 'akla hayale gelmeyecek' ilginç buluşlara imza atıyor... 
     BURSA BODRUM DHA 

     Bursa Milli Eğitim Müdürlüğü'nün ilköğretim okulları arasında düzenlediği "Bursa Genç Araştırmacılarını Arıyor BUGEA " proje yarışmasına katılan "küçük mucitler" ilginç buluşlarıyla dikkati çekti. İşte Zafer Plaza Alışveriş ve Yaşam Merkezi'nde sergilenen 6'sı ödüllü 35 projeden en ilginçleri... 
     
     ANNEM ÜZÜLMESİN DİYE... 
     Nilüfer Koç İlköğretim Okulu 4. sınıf öğrencisi Doruk Kızılkaya, yağmur yağdığında çamaşırların ıslanmasına üzülen annesi için, elektrik devresi içeren bir sistemi izleyenlere sunuyor. 
     
     ÇİÇEĞE BUZLU SU 
     Bursa Özel Çakır İlköğretim Okulu 4. sınıfından beş öğrencinin birlikte hazırladığı 'Buzlu Suyun Mucizesi' adlı bu proje, çiçek sulamada buzlu suyun kullanılmasının çok daha iyi sonuçlar verdiğini ortaya koyuyor. 
     
     SİNEK KOVUCU ÇİÇEK 
     11 Eylül İlköğretim Okulu'ndan Hülya Güç, Zeynep Üstünel ve Kübra Peltekoğlu da, "Okaliptüs Yaprak Özünün Sinek İtici Etkisi" projesiyle "sağlığa zararlı olmayan, sivrisineklerin bulaştırdığı hastalıklardan koruyan bir madde" geliştirmişler... 
     Küçük mucitlerin buluşları arasında 'İğne Toplar Terlik', 'Göze İlaç Damlatma Aparatı', 'Macunlu Diş Fırçası', 'Klozet Kapağı ve Oturma Yerinin Ayakla Açılıp Kapanması' gibi ilginç çalışmalar da bulunuyor. 
     


YAŞAM 


















</TEXT>
</DOC>
