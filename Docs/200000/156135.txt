<DOC>
<DOCNO> 156135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sondun17.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı askerler ABD üssüne yürüdü.. 
</HEADLINE>
<TEXT>

     Irak'ta yaklaşık 300 eski asker, geçmiş maaşlarının ödenmesi ve yeni Irak'ta kendilerine bir yer verilmesi isteğiyle bugün başkent Bağdat'taki ana Amerikan üssüne yürüdü. 
     Sivil giysiler içinde, çoğu eski astsubay olan askerler, ''Kanımızla, ruhumuzla, kendimizi sana feda ediyoruz, ey Irak'' diye slogan attılar. 
     Eski bir Hava Kuvvetleri çavuşu olan Ali Kadim Muhammed, ''Biz Amerika'nın parasını istemiyoruz, kimsenin parasını istemiyoruz. Irak'ın petrol zenginliği var. Bizim maaşımız da onunla ödeniyordu. Şimdi de aynı şeyi istiyoruz'' dedi. Muhammed, maaşının en son Şubat ayında ödendiğini söyledi. 
     ABD'nin Irak'ta oluşturduğu sivil yönetim, Iraklı devlet memurlarına aylık 20 dolar maaş ödemeye başladı, ancak bu ödemeden şimdiye kadar eski askerler yararlanmadı. 
     Savaşın bitmesiyle birlikte üniformalarını atarak evlerine giden askerler, maaşların ödenmesi için isim listelerinin hazırlandığı söylentileri üzerine askeri üslere akın akın gelmeye başladı. 
     
</TEXT>
</DOC>
