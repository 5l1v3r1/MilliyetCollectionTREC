<DOC>
<DOCNO> 187809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sonspo17.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Eriksson Chelsea'ye gideceği haberlerini yalanladı 
</HEADLINE>
<TEXT>

     İngiltere Milli Takımı Teknik Direktörü Sven-Goran Eriksson, şu anki görevini bırakıp İngiltere Premier Ligi takımlarından Chelsea'nin başına geçeceği yolundaki iddiaları reddetti. 
     İsveç'te yayınlanan bir gazete, Eriksson'ın Chelsea ile 1 milyon paundluk bir ön sözleşme imzaladığını belirtirken, İngiliz gazeteleri de İsveçli teknik adamın Chelsea ile 4 milyon paunda anlaştığını bildirmişlerdi. 
     İngiltere ve İsveç medyasında bugün yer alan haberlerde Eriksson'ın İngiltere-Türkiye maçından sonra İngiltere Milli Takımı'ndaki 2.5 yıldır süren teknik direktörlük görevinden istifa edeceğine yer veriliyor. 
     Eriksson'ın, bu yaz Chelsea Kulübü'nün sahibi Rus işadamı Roman Abramoviç'in evinde birlikte fotoğrafı çekilmişti. 
     
</TEXT>
</DOC>
