<DOC>
<DOCNO> 159956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/soneko13.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahsen Unakıtan "Eşim, Türkiye için bir şans" 
</HEADLINE>
<TEXT>

     Maliye Bakanı Kemal Unakıtan'ın eşi Ahsen Unakıtan, eşini ''Türkiye için bir şans'' olarak niteledi. 
     Ankara'ya taşındıktan sonra eşi ile birlikte çeşitli toplantılara ve davetlere katılmaya başlayan Bayan Unakıtan, eşini ve son dönemdeki yaşantılarını anlattı. 
     Maliye Bakanı'nı, ''Dogmatik, doğal, pozitif ışığı yanan, bilgi yüklü, pratik zekalı ve özgüvene sahip bir insan'' olarak tanımlayan Bayan Unakıtan, ''Bir de tabi masanın öbür tarafından gelmesi önemli. Özveriliyle ve Ben başaracağım diyerek çalışması dikkate değer. Bunlar, başarılarda tabi asli şeyler oluyor. O, Türkiye için bir şans'' dedi. 
     Eşinin çok yoğun şekilde çalıştığını, sabah 06.00'da kalkıp, geceyarısı eve döndüğünü belirten Ahsen Unakıtan, şöyle devam etti 
     ''Saat 02.00'ye kadar çalıştığı için, eve sallanarak geliyor. 4-5 saat uykuyla çalışıyor. O kafa devamlı meşgul. Neyi nasıl yapalım ki bu milletin refah seviyesi yükselsin Bu millet işe, aşa kavuşsun Hep bu düşüncede. Devamlı düşünce halinde. 
     Onu evde çok az görüyorum ve özlüyorum. Televizyonlarda gördüğüm zaman hayranlıkla seyrediyorum. Bazen bir telefon açıyorum o sesi duyduğum zaman özlem gideriyorum. Sanki 1 yıl görmemiş gibiyim. İnsanın hayatı birdenbire değişiyor. Büyük bir özveri içine giriyorsunuz. Başa gelen çekiliyor.'' 
     
     FAKİR FUKARA KALMASIN 
     Bayan Unakıtan, hep halkın içinde yaşadıklarını, bu yüzden sorunları da bildiklerini belirterek, bu dönemde bunlara çözüm getirileceği inancında olduğunu vurguladı. 
     Hükümetin vatandaşa aş ve iş götürmek için uğraştığını anlatan Ahsen Unakıtan, ''Herkese iş sahası açılsın, istihdam çoğalsın, Türkiye'de artık fakir fukara kalmasın. Kişi başına düşen milli gelir artsın. Hep bunlar isteniyor. Ben bunu yapacaklarına da inanıyorum'' diye konuştu. 
     Türkiye'de insanların her şeyin bilincinde olduğunu da dile getiren Bayan Unakıtan, daha sonra şunları söyledi 
     ''Herkes biliyor ki Türkiye'nin bu kadar borcu var, bu kadar ödemesi gereken faizi var. Bunlar ödenmedikçe milli gelirin hiçbir şekilde artmayacağını herkes biliyor. Onun için biraz sabır gerekiyor. Bizim Türk insanı, çok çilekeş ve çok fedakar. Ben Türk insanını bir Türk olarak çok seviyorum. Çünkü hakikaten fedakarızdır. Mesela bir ayakkabıyı 5 sene, 6 sene giyeriz. Hiçbir şey olmasa bile bir misafirimiz gelse ona güler yüzümüzü gösterir, sıkıntımızı belli etmeyiz. Ona çıkaracak bir şeyler buluruz. Bir peynir ekmek, zeytin ekmek bile olsa önüne koyarız. Onun için elbirliği ile bunlar aşılacak. Ben, buna inanıyorum.'' 
     
</TEXT>
</DOC>
