<DOC>
<DOCNO> 177262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sontur03.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunceli'de yangın korkuttu... 
</HEADLINE>
<TEXT>

     Tunceli'de bir ekmek fırınında çıkan yangın, çevre illerden gelen itfaiye ekipleri ve askeri birliklerin yoğun çabası sonucu söndürüldü. Zehirlenen 2 itfaiye eri hastaneye kaldırıldı. 
     Tunceli'nin Moğultay Mahallesi'nde bulunan bir fırında çıkan ve kısa sürede çevredeki işyerlerine yayılan yangına, çevre illerden gelen itfaiye ekiplerinin yanı sıra 4. Komando Tugay'ına bağlı birlikler ve jandarma ekipleri de katıldı. İlk belirlemelere göre 12 işyerinin hasar gördüğü yangının söndürülmesinin ardından soğutma çalışmaları sürdürülüyor. 
     Fırının bacasından çıkan kıvılcımların çatıdaki tahtaları tutuşturması sonucu çıktığı tahmin edilen yangın nedeniyle şehirde kesilen elektrik de yeniden verildi. 
     
</TEXT>
</DOC>
