<DOC>
<DOCNO> 173561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sontur26.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Irak'a asker göndermek geniş vizyon içinde düşünülmeli" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin Irak'a kuvvet göndermesi konusunun ''sadece jandarma gücü olarak değil, geniş bir vizyon içinde'' düşünülmesi gerektiğini söyledi. 
     Gül, BM'nin Irak Özel Temsilcisi Sergio De Mello ile Dışişleri Bakanlığı konutunda yaptığı görüşmenin ardından ortak basın toplantısı düzenledi. 
     Dışişleri Bakanı Gül, Türkiye'nin Irak'a asker göndermesine ilişkin soru üzerine, konunun, Türkiye'nin Irak'a sadece bir jandarma veya polis gücü göndermesi olarak algılanmaması gerektiğini belirtti. 
     Gül, konunun, ''geniş bir politik vizyon içerisinde, Irak'ın yeniden yapılandırılmasında rol alacak, orada daha etkili olacak bir şekilde ve geniş bir vizyon içerisinde düşünülmesi gerektiğini'' de söyledi. 
     Türkiye'nin bölgeyi yakından tanıdığını ve bölgeyle kültürel bağları bulunduğuna dikkat çeken Gül, ''Eğer yardımcı olabileceğimize inanırsak o zaman buna göre gelişmeler görebilirsiniz. Her şey karşılıklı değerlendirme safhasında'' dedi. 
     
     DE MELLO 
     De Mello da, Irak'ın yeniden yapılandırılması konusunda Ekim ayında bir konferans düzenleneceğini ifade ederek, bu konferansa Türkiye'nin de katılımını beklediklerini belirtti. 
     Türkiye'nin Irak'ın komşusu olarak, bölgede önemli bir rol oynayabileceğini, Irak'ta meşru hükümetin kurulmasında katkı sağlayabileceğini ve demokrasi bilincinin yerleşmesinde Irak yönetimine yardımcı olabileceğini kaydeden De Mello, ''Sadece insani yardımlar değil, diğer alanlarda da yapılabilecek tüm çabaları biz desteklemekteyiz'' diye konuştu. 
     
</TEXT>
</DOC>
