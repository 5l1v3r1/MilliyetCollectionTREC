<DOC>
<DOCNO> 168976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sontur05.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpgaz depolama tesisleri tehlike saçıyor 
</HEADLINE>
<TEXT>

     İzmir'de Dokuz Eylül Üniversitesi Hastanesi karşısındaki, ruhsatsız bir tüp depolama tesisinde dün meydana gelen patlamalar ve çıkan yangın, şehir merkezindeki bu tarz tesislerinin dikkatsizlik ve tedbirsizlikler yüzünden yaratabileceği tehlikeleri yeniden gündeme getirdi. 
     Sanayi ve Ticaret İzmir İl Müdür Vekili Engin Gürkan, A.A muhabirine yaptığı açıklamada, İzmir'in İnciraltı Dörtyol Kavşağı'ndaki tüp depolama tesisinin içindeki kamyonda bulunan tüplerin henüz belirlenemeyen nedenle patladıklarına dikkati çekti. Gürkan, ''Bu son derece hayati bir konudur. Geçirdiğimiz son olayda çevrede yerleşim yeri olmaması, fazla sayıda kişi bulunmaması büyük şanstır. Ancak her defasında bu kadar şanslı olamayabiliriz'' dedi. 
     Olayda iki kişinin hafif yaralandığını ve ilk belirlemelere göre 25-30 mutfak tüpünün patladığını anlatan Gürkan, şöyle devam etti 
     ''Şehir merkezinde sadece depolama tesisleri yer alabiliyor. Dolum tesisleri Işıkkent ve Aliağa'da olmak üzere iki adet bulunuyor. Depolama tesisleri de mesken yerleri dışında oluyor. Ancak çok sayıda LPG tüp satış bayii şehrin içinde apartman altlarındaki dükkanlarda bulunuyor. Ruhsat yetkisi İl Sağlık Müdürlüğü'nde olduğu için biz sadece standart yönünden denetim ve kontrol yapıyoruz. Bizim sadece ceza kesme yetkimiz var, kapatma yetkisine sahip değiliz. Eskiden alınmış ruhsatla çalışanlar, kaçak çalışanlar var. Son derece tehlikeli bir durum. Personelin eğitimi önemli. Tedbirsizlik ve dikkatsizliğe kesinlikle yer olmayan bir konu.'' İzmir Bütangaz Satıcıları Odası Başkanı Osman Canbaz, İzmir'de 700 civarında tüp satıcısının bulunduğunu belirterek, bunların 265'inin odaya kayıtlı olduğunu söyledi. 
     Tüp satıcılarını Büyükşehir Belediyesi ile denetlediklerini bildiren Canbaz, ''Kent içinde tüp depolarına müsaade etmiyoruz. Ancak bizim bilgimiz dışında faaliyet gösteren depolar olabilir. Üyelerimiz arasında ruhsat almayan bir veya iki işyeri kaldı. Ancak 700 dolayındaki tüp satıcısının tamamının ruhsatlı olup olmadığını bilmiyoruz. Ruhsatı bulunmayan işyerlerini işlem yapmaları için Büyükşehir Belediyesi'ne bildiriyoruz'' dedi. 
     Canbaz, tüp satıcılarının bir kısmının İzmir Ticaret Odası'na kayıtlı olduğunu dile getirdi. 
     
</TEXT>
</DOC>
