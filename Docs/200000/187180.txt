<DOC>
<DOCNO> 187180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/spor/spo05.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ada'da isyan çıktı 
</HEADLINE>
<TEXT>

   İngiltere'de kadro dışı bırakılan Ferdinand yüzünden ortalık karıştı. Beckham'ın liderliğinde bir çok yıldız futbolcu arkadaşlarının yeniden takıma alınmaması halinde Türkiye maçına çıkmama tehdidinde bulundu 
      HALİL ÖZER 

   
   Rest çektiler 
   DOPİNG testi için idrar örneği vermekte gecikince İngiltere Futbol Federasyonu tarafından kadro dışı bırakılan Ferdinand yüzünden Ada'da ortalık karıştı. David Beckham liderliğinde milli takımda yer alan bir çok yıldız oyuncu Ferdinand'ın yeniden takıma alınmaması halinde Türkiye maçına çıkmama tehdidinde bulundu. İngiltere basını ayağa kalkarken, Ferdinand'ın kulübü Manchester United ile federasyon da birbirine girdi. 
   
   Yıldızlar toplandı 
   FEDERASYONUN kararını açıklamasının ardından aralarında David Beckham, Nicky Butt ve Gary Neville'nin bulunduğu bir çok yıldız futbolcu toplantı yaparak Ferdinand'ın bir kez daha kontrolden geçirilmesi, temiz çıkması halinde kadroya dahil edilmesini istedi. Aksi halde maça bile çıkmamayı düşündüklerini bildiren futbolcular federasyona sert mesajlar da yolladı. Federasyon ise kararından vazgeçmeyeceği yönünde görüş bildirdi. 
   
   Basın yüklendi 
   KAZAN kaldıran yıldızların tüm takım ile yapacakları toplantı sonrası karar verecekleri öğrenildi. İngiliz basını 30 milyon poundluk 70 trilyon lira oyuncunun milli forma giyemeyecek olmasını "affedilmez hata" olarak niteledi. Manchester United Kulübü, kontrolün gecikmesine rağmen, dört gün sonra yapıldığını ve sonucun temiz çıktığını, bu yüzden Ferdinand'ın Türkiye'ye karşı forma giymesi gerektiğini iddia etti. Bu arada Ferdinad'ın uyuşturucu kullandığı ve bu yüzden doping testine ret yanıtı verdiği ileri sürüldü. 
   
   'Collina iyi seçim'    İNGİLİZ medyası, Danimarkalı hakem Kim Milton Nielsen'in sakatlanmasının ardından Türkiye - İngiltere maçına UEFA tarafından ünlü İtalyan hakem Pierluigi Collina'nın atanmasını "memnuniyetle" karşıladı. Gazeteler, Collina'nın böylesine önemli bir maç için "en iyi seçim" olduğu görüşünde birleşirken, Times gazetesi, "Collina, hem İngiliz, hem de Türk takımını sevindiren bir seçim oldu" yorumunu yaptı. 
   
   Eriksson yıkıldı    İngiltere'nin hocası, Ferdinand konusunun kendi bilgisi dışında geliştiğini ve tercih hakkı kullanamadığını belirtti. İsveçli çalıştırıcı, "Hiç de iyi olmadı" dedi 
   NEVSAL ELEVLİ 

   "Herkes için kayıp" 
   İNGİLTERE Milli Takım Teknik Direktörü Sven Goran Eriksson dünkü basın toplantısında, Türkiye maçını kazanmak zorunda olduklarını söyledi. İsveçli hoca, Ferdinand konusunun kendi dışında geliştiğini, tercih hakkını kullanamadığını belirtti, "Sadece takım için değil, İngiltere için de büyük kayıp" dedi. Eriksson, bir gazetecinin "Üst üste skandallar yaşıyoruz. Saygın olmayan bir noktaya mı sürükleniyoruz " sorusuna, "Umarım dediğiniz gibi olmaz" yanıtı verdi. 
   
   "Moraller yüksek" 
   ERİKSSON, Ferdinand olayının zamanlamasının çok kötü olduğunu ifade etti. İngiltere'nin çalıştırıcısı, "Önemli maç öncesi iyi bir atmosfer oluşmadı. Ama bununla da başa çıkmak ve dikkatimizi Türkiye maçına çevirmek zorundayız" diye konuştu. Futbolcularının tümüyle henüz görüşmediğini, ancak gördüğü kadarıyla moralin yüksek olduğunu belirten Eriksson, futbol adamları olarak şiddet, ırkçılık ve her türlü olumsuzluğu aşmak konusunda sorumlulukları bulunduğunu vurguladı. 
   
   Dostluk için el ele    FUTBOL Federasyonu'nun davetlisi olarak İstanbul'a gelen İngiliz Futbol Federasyonu heyeti, Beyoğlu'ndaki bir çocuk evini ziyaret ederek, çeşitli hediyeler verdi. Beşiktaş'ın eski teknik direktörü Gordon Milne, İngiliz Futbol Federasyonu elçisi Lawrie McMenemy, Futbol İlişkileri Müdürü David Davies ile İstanbul Başkonsolosluğu yetkilisi Martin J. Abel, çocuklara her iki ülke milli takımlarının forma, tişört, flama ve anahtarlıklarını hediye etti. 
   
   Konvoy yasak    Türkler'le toplantı 
   İNGİLTERE'NİN başkenti Londra'da, Türkler'in yoğun olarak yaşadıkları bölgelerde polis, dev maçla ilgili olarak Türk yetkililer ve toplum liderleriyle bir araya geldi. Türkler'in yaşadıkları Enfield bölgesindeki Türk yöneticilerin yer aldığı toplantıda bütün olasılıklar göz önünde tutularak, alınması gereken önlemler belirlendi. 
   
   Londra'da önlem 
   POLİS maç sonunda konvoyların kent içinde diğer takımın taraftarını rahatsız edecek biçimde gezmesine ve rahatsızlık verici gösteriler düzenlemesine izin verilmeyeceğini, bu önlemlerin gece yarısına kadar süreceğini vurguladı. Türk yöneticiler de, taraftarlardan sevinçlerini kahvelerde, evlerde yapılacak küçük kutlamalarla sınırlı tutmalarını istedi. 
   
   İngiltere kadrosu    Kaleciler David James West Ham United Paul Robinson Leeds United Ian Walker Leicester City 
   
   Defans Gary Neville Manchester United Phil Neville Manchester United Matthew Upson Birmingham City Sol Campbell Arsenal John Terry Chelsea Ashley Cole Arsenal Wayne Bridge Chelsea Danny Mills Middlesbrough 
   
   Orta saha David Beckham Real Madrid İsp. Nicky Butt Manchester United Paul Scholes Manchester United Steven Gerrard Liverpool Owen Hargreaves Bayern Münih Alm. Frank Lampard Chelsea Kieron Dyer Newcastle United Joe Cole Chelsea 
   
   Forvet Emile Heskey Liverpool Michael Owen Liverpool Wayne Rooney Everton James Beattie Southampton Darius Wessell Aston Villa 
   
   
</TEXT>
</DOC>
