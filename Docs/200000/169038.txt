<DOC>
<DOCNO> 169038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/siyaset/siy03.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Torpilli atamalar' soruşturulabilecek 
</HEADLINE>
<TEXT>

Danıştay, 4 bürokrat hakkındaki "yakınlarını istisnai kadrolara atamak" iddiasıyla verilen soruşturma izinini onayladı 
     ANKARA Milliyet 

     Danıştay 2. Dairesi, 57. hükümetin son Başbakanlık Müsteşarı Füsun Koroğlu ve yardımcısı Ali Çakı ile Personel ve Prensipler Genel Müdürü Bahattin Şahin ve yardımcısı Gürhan Yücel hakkında "yakınlarını istisnai kadrolara atamak" iddiasıyla verilen soruşturma iznine karşı yapılan itirazı reddetti. Yargıtay Başsavcılığı soruşturma sonucunda dava açarsa bürokratlar yargılanacak. 
     Eski Başbakanlık bürokratları Yazıcıoğlu, Koroğlu, Çakı, Şahin ve Yücel, haklarında soruşturma açılması için izin veren eski Başbakan Abdullah Gül'ün kararına itiraz etti. İtiraz istemini görüşen Danıştay 2. Dairesi, Koroğlu ve Şahin hakkında, "Bayram Adsay isimli vatandaşın Başbakanlık Basın ve Halkla İlişkiler Müşavirliği'ne atanmasını sağlamak" eyleminde verilen soruşturma iznini ikiye karşı üç üyenin oyuyla kaldırdı. Yazıcıoğlu hakkında "yakınlarını istisnai kadrolara atadığı" gerekçesiyle verilen soruşturma iznine ilişkin eylemin Türk Ceza Kanunu'nun "görevi kötüye kullanma" fiiline girdiğini belirten Daire, suç tarihi itibarıyla soruşturmanın ertelenmesine karar verdi. Daire, Yazıcıoğlu ile aynı eylemden dolayı haklarında soruşturma izni verilen Koroğlu, Çakı, Şahin ve Yücel hakkında ise, hazırlanan ön inceleme raporu ve eki belgelerin isnat edilen eylem nedeniyle hazırlık soruşturması yapılmasını gerektirecek nitelikte olduğuna işaret ederek, yapılan itirazı reddetti. İtirazı reddedilen eylemler yönünden soruşturmayı Yargıtay Cumhuriyet Başsavcılığı yapacak. 
     

</TEXT>
</DOC>
