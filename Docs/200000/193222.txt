<DOC>
<DOCNO> 193222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sondun14.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin ''Irak'a asker göndermek 'aptallık' olur" 
</HEADLINE>
<TEXT>

     Rusya Devlet Başkanı Vladimir Putin, Irak'a asker gönderme planlarının bulunmadığını, ''mevcut durumda Irak'a asker gönderme hazırlığı yapmalarının tutarsızlık ve aptallık olacağını'' söyledi. 
     Putin, İtalyan gazetecilere yaptığı açıklamada, Rusya'nın başından beri Irak sorununun askeri yollarla çözümüne karşı çıktığını belirterek, ''Biz olaya kendi açımızdan yaklaşırsak, mevcut durumda Irak'a asker göndermemiz tutarsızlık ve aptallık olur'' diye konuştu. 
     Irak'ta ekonomik çalışmalar için hazırlık yaptıklarını ve burada yıllarca çalışan uzmanlarını hazırladıklarını ifade eden Putin, sorunun en kısa sürede herkesin çıkarına cevap verecek bir şekilde çözülmesi gerektiğini kaydetti. 
     Irak'ta trajik sonuçları önleyebilmek için uluslararası topluluğun tüm çabalarını bu ülkede düzenin sağlanmasına yoğunlaştırması gerektiğini belirten Putin, ''Irak'ta siyasi gücü Irak halkının iradesine devredecek koşullar yaratılmalıdır. Uluslararası terörizmle mücadele, sadece uluslararası topluluğun buna karşı ortak bir cephe almasıyla mümkün olabilir'' dedi. 
     Putin, bir soru üzerine, Rusya'nın Nükleer Silahların Yayılmasının Önlenmesi Anlaşması'na NPT sıkı sıkıya bağlı olduğunu belirterek, ''Biz bu konudaki tüm kurallara uyuyoruz ve diğer tüm ülkelerin de buna uymasını ümit ediyoruz'' dedi. 
     Bir başka sorusu üzerine, Rusya'nın AB ile diyaloga hazır olduğunu kaydeden Putin, ''Ancak öncelikle bu diyaloga, gerçeklerden ve ulusal çıkarlarımızdan başlamak gerekiyor'' dedi. 
     Putin, Almanya'yı kastederek, bazı Avrupalı partnerlerinden aldıkları davet üzerine AB üyesi ülkelerle vize uygulamasının kolaylaştırılması üzerinde çalıştıklarını belirtti. 
     
</TEXT>
</DOC>
