<DOC>
<DOCNO> 156719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/ekonomi/aeko.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğum izni 4 aya çıkıyor 
</HEADLINE>
<TEXT>

AKP ve CHP iş yasasında ilk kez uzlaştı. Doğum izni 14 haftadan, 16 haftaya çıkarıldı. CHP'nin her gün 1.5 saatlik süt izni için verdiği önerge de kabul edildi 
     ANKARA Milliyet 

     İş yasa tasarısı görüşmelerinde sık sık karşı karşıya gelen AKP ve CHP grupları dün 'anne işçiler' lehine iki ayrı düzenleme üzerinde uzlaştı. 
     Tasarının 74'üncü maddesi üzerinde, AKP ve CHP'lilerin verdiği iki ayrı önerge ile doğum öncesi ve sonrası yedişer hafta olan doğum izni, sekizer hafta olmak üzere toplam 16 haftaya çıkarıldı. Doğum öncesi çoğul gebelikler için fazladan iki hafta daha izin verilmesi hükme bağlandı. Böylece, tasarı üzerinde kavgalı oturumlara neden olan AKP - CHP gerginliği ilk kez kadınlar lehine bir düzenleme sayesinde yumuşadı. 
     CHP, "Bir yaşına kadar çocuklar için her gün 1.5 saat süt izni kullanılması, bu sürenin nasıl kullanılacağına işçinin karar vermesi, bu sürenin normal çalışma süresi sayılması" yolunda bir önerge de verdi. Önerge, Çalışma ve Sosyal Güvenlik Bakanı Murat Başesgioğlu'nun, "Kadın istihdam oranının düşmesine neden olabileceği" endişelerini dile getirmesine karşılık, "olumlu" görüş bildirmesiyle her iki partinin oylarıyla kabul edildi. 
     CHP'nin, "Hamile kadına doğuma üç ay kala, üç saatte bir 15'er dakika uzanarak istirahat verilmesi, çömelerek, uzun süre ayakta kalarak çalıştırılmaması" yolundaki önergesi ise reddedildi. 
     
     İşyeri hekimi zorunluluğu 
     Tasarının dün geceki görüşmelerinde kabul edilen maddelere göre en az 50 işçi çalıştıran işyerlerinde bir iş sağlığı ve güvenliği kurulu oluşturulacak. 
     Bu işyerlerinde, ilk yardım ve acil tedavi için işçi sayısına ve işin tehlike derecesine göre bir veya daha fazla işyeri hekimi çalıştıracak. Tasarının 74'üncü maddesi üzerindeki görüşmelerde CHP'li Enver Öktem AKP'ye, "Bu gidişle duvara toslayacaksınız. Ruhi bunalıma gireceksiniz. Bu yasa AKP'nin çarpık anlayışının, faşist bir yaklaşımın ürünü" dedi. Bu sözlere AKP'liler sert tepki gösterdi. 
     
     AKP'li kadın vekilden destek 
     AKP İstanbul milletvekili Zeynep Karahan Uslu, ev ve çocuğun bakımından sorumlu olan kadınların istihdama katılmamalarının en temel nedeninin evililk ve doğum olduğuna dikkat çekti. 
     Karahan, kadınların ekonomik nedenlerle ücretsiz doğum izni kullanamadığını söyledi. 117 ülkede yapılan, "Hangi ülkede anne olmak istersiniz " araştırmasında Türkiye'nin, Nikaragua'nın bile altında 69'uncu sırada yer aldığına dikkat çeken Uslu, "Bu değişmeli. Doğum izinlerinin artırılması, annelerimize vereceğimiz en güzel hediye olacaktır" dedi. 
     

</TEXT>
</DOC>
