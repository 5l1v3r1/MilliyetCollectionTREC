<DOC>
<DOCNO> 185806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sonspo06.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Özhan Canaydın meydan okudu Sert açıklamalar 
</HEADLINE>
<TEXT>

     Galatasaray Kulübü Başkanı Özhan Canaydın, sarı-kırmızılı kulübün hakkını başta kendisi olmak üzere hiçbir Galatasaraylı'nın, hiçbir müesseseye ve bireye yedirmeyeceğini söyledi. 
     Galatasaray Dergisi'nin eylül ayı sayısında yer alan yazısında oldukça sert ifadelere yer veren Özhan Canaydın, Bursa'da geçirdiği istirahat döneminde olaylara o yoğunluğun dışından, başka bir gözle bakma fırsatı yakaladığını bildirdi. 
     Her zaman spekülasyanlardan uzak kalmaya çaba gösterdiklerine değinen Canaydın, ''İyiniyetimizi sergilemekteki kararlılığımızı sürdürürken, fair-play inancımızı tüm Galatasaray camiasıyla paylaşıp, meyvelerini toplamaya başlarken, tüm kamuoyunun tartıştığı pozisyonlar hakkındaki yorumlarımızda Türk futbolunun tüm birimlerinin yara almaması için hassasiyet gösterirken ve bu yüzden hakkımızı aramadığımız yönünde eleştirilere maruz kalırken aleyhimize verilen kararlarla, tartışılması bile mevzu bahis olamayacak pozisyonlarda görevini yerine getirmekten aciz bir futbol anlayışının sürdürüldüğünü ne yazık ki büyük üzüntüyle ve üzüntüden öte şiddetle kınayarak tespit ediyorum'' diye konuştu. 
     
     EN SERT CEVAP 

     Galatasaray'ın hakkını başta kendisi olmak üzere hiçbir Galatasaraylı'nın, hiçbir müesseseye ve bireye yedirmeyeceğini kaydeden Canaydın, şunları söyledi 
     ''Galatasaray'ın gücünü bilmeyenlere, emeğimize el uzatanlara, en sert cevabı vereceğimizi onlara Galatasaray'ın gücünü göstermekten asla çekinmeyeceğimizi, tüm Galatasaraylıların bilmesini istiyorum. Galatasaray, nasıl bu ülkenin futbol ufkunu Avrupa'da kazandığı başarılarla belirlediyse, hakkımızı ararken ortaya koyacağımız bu mücadelemizde de tek başımıza olsak bile, Türk futbolunu bu zihniyetten kurtaracağız. Bu mücadele bir hukuk mücadelesidir. Bu mücadele bir onur mücadelesidir. Bu mücadele konuları çarpıtarak, buzdağının sadece gözüken kısmını yorumlayacak kadar cesareti olanlara karşı verilecek bir kararlılık mücadelesidir.'' 
     
     ÇARPIK DÜZEN 

     Canaydın, futboldaki çarpık düzenin sürmesi durumunda bunun Türk futboluna pahalıya malolacağına dikkati çekerek, ''Eğer bu çarpık düzeni doğrultamazsak, o zaman ülke olarak hedeflediğimiz sportif başarıları yakalamak da hayal olur. Bugüne kadar Galatasaray'ın ülke futboluna yaptığı hizmetler nasıl tartışılamazsa, bundan sonra göstereceğimiz kararlılık ve tutum da tartışılamaz. Takımlarımız Avrupa kupalarında mücadele ederken, milli takımlarımız turnuvalarda derece alırken, futbolun diğer öğelerinin bu hıza ayak uyduramadığı bir düzen kabul edilemez'' diye konuştu. 
     
     TARAFTARLARA TEŞEKKÜR 

     Canaydın, Fenerbahçe ile yapılan derbi maçta Atatürk Olimpiyat Stadı'na gelen 70 bini aşkın sarı-kırmızılı taraftara, gösterdikleri konuksever tutumdan dolayı teşekkür etti. 
     Sarı-kırmızılı taraftarların Galatasaray farkını tribünlerde serileyerek, tel örgüsüz statta bir uygarlık dersi verdiğini anlatan Canaydın, aynı tutumun konuk olarak gidecekleri FB Şükrü Saracoğlu Stadı'nda da sergilenmesini temenni ettiklerini dile getirdi. 

     
</TEXT>
</DOC>
