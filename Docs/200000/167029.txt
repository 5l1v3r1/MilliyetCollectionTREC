<DOC>
<DOCNO> 167029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/yazar/cemal.html </URL>
<DATE> 2003/07/03/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
On yıl geçmiş 
</HEADLINE>
<TEXT>

     Sivas, 4 Temmuz 1993. 
     Madımak Oteli simsiyah... 
     Hala dumanlar tütüyor. 
     Yanık kokusu çok fena. 
     Genzimi yakıyor. 
     Sabahın köründe, tarihimizin kepaze sayfalarından birine tanık olarak yangın yerinde dolaşıyorum. 
     Cayır cayır yakılan aydınlar... 
     Korkunç 
     Bir yumruk sürekli boğazımı tıkıyor. Konuşamıyorum. Yalnızca kötülük çiçeklerini düşünüyorum, alevlerin ortasında boy veren... 
     On yıl geçmiş. 
     Metin Altıok Ağıtı'nı dinliyorum. 
     Sürgün şiirinden 
     
Heybesinde yılan 
İşaretleri, 
Baldıran zehiri 
Yüzüğünün içinde 
Ve yanında 
Kav taşıyan ben 
Tekinsizim size göre 
İbret için 
Yakılması gereken. 

     Madımak'ta panik 
     Taşlanıyor otel. Koca koca kaldırım taşları atılıyor. Karşı binanın damına çıkan saldırganlar, Madımak Oteli'ni kiremit yağmuruna tutuyorlar. 
     Güruh slogan atıyor 
     - Sivas Aziz'e mezar olacak 
     - Kahrolsun laiklik 
     - Yaşasın şeriat 
     Pir Sultan Abdal kültürel etkinlikleri için Sivas'a gelmiş ozanlar, yazarlar, sanatçılar, bilim adamları dehşet içinde... "Bizi bırakırlar diye düşündük, bizi yakarlar diye düşünmedik" diyor. 
     Ama yakıyorlar 
     Önce bir put yakılıyor Madımak'ın önünde Elinde sazıyla bir halk ozanı ve bir kangal köpeği. Sivas'ın simgesi olan o heykel... 
     Yetmiyor. 
     Arabaları devirip ateşe veriyorlar. Akan benzine batırıp alev topu haline getirdikleri paçavraları kırık pencerelerden otelin lobisine fırlatıyorlar. 
     İtfaiye geliyor. 
     Ama sokağa sokulmuyor. 
     Otelden çığlıklar, haykırışlar... 
     Fazıl Say'ın ağıtını dinliyorum. 
     Metin Altıok'un Sone I'inden 
     
Bu kekre dünyada yazık geçit yok aşka Bir şey yok paylaşacak acıdan başka. 
     
     Acılar, olgunlaştırıyor mu 
     Bilemiyorum. 
     On yıl geçti. 
     Ders aldık mı 
     Bu topraklarda insanlar artık inançlarından dolayı, fikirlerinden dolayı rahat yaşamaya başladılar mı Yoksa kimilerinin zihniyet dünyalarında kötülük çiçekleri açmaya devam ediyor mu 
     Açanlar var hala. 
     Bazı yazılarda, bazı manşetlerde, bazı sözlerde Madımak'ları mazur gösterebilecek kokular insanın genzini yakıyor. 
     Ne yazık 
     Ama önemli olan, Metin Altıok'lar, Fazıl Say'lar. Çünkü onların sesidir, kötülük çiçeklerinin kökünü asıl kurutacak olan... 
     Ağıtı dinliyorum. 
     Diyor ki şair 
     
Bir yarım umuttur elimizde kalan 
Göğüslemek için karanlık yarınları. 
     
     Madımak Katliamı'nı bir kez daha lanetliyorum. İçim acıyor. Böylesi kepaze sayfaların artık kapanmasını diliyorum. 
     Bırakın insanlar kendi inançları, inançsızlıklarıyla özgürce yaşasınlar. Kimse kimsenin kimliğiyle oynamasın, kimliğini hor görmesin. 
     Bırakın herkes kendi gibi olsun. 
     
     Fazıl Say'ın Metin Altıok Oratoryosu bu akşam ilk kez Cemil Topuzlu Açıkhava Tiyatrosu'nda... 
     
     

</TEXT>
</DOC>
