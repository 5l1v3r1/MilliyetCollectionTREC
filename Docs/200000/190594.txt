<DOC>
<DOCNO> 190594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/siyaset/siy10.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK'e 'çerçeve' yasa 
</HEADLINE>
<TEXT>

   Üniversitelerarası Kurul Alt Komisyonu, her üniversite için "anayasa" özelliği taşıyan bir yasa taslağı hazırlıyor 
   BAHAR ATAKAN Ankara 

   
   Hükümetle üniversiteler arasında gerginliğe neden olan YÖK Yasası tasarısı tartışmaları yeni bir boyut kazandı. Başbakan Erdoğan'ın rektörlerle yaptığı toplantıda taslağın rafa kaldırılması ve çerçeve yasa hazırlanması üzerinde fikir birliği oluştu. Üniversitelerarası Kurul Alt Komisyonu, Erdoğan'ın karşı çıkmadığı çerçeve yasa için Milli Eğitim Bakanı Hüseyin Çelik'in de "hazırlanabileceği yönünde" görüş bildirmesi üzerine harekete geçti. Her üniversite için "anayasa" özelliği taşıyacağı belirtilen çerçeve yasanın ana hatları şöyle 
   Üniversitelere misyon, vizyon ve hedefine uygun gelişimini sağlayacak özerklik verilecek. 
   Akademik, idari ve mali konularda bazı yetkiler üniversite üst kurullarına devredilecek. 
   Üniversitelerle ilgili bakanlık değiştirilecek. Bilim Bakanlığı'nın kurulması gündeme getirilecek. 
   Üniversiteler ihtisas alanlarına uygun olarak yeniden yapılandırılacak. Dünya üniversiteleriyle aynı düzeye getirilmeleri sağlanacak. 
   Türkiye'nin laik ve Atatürk ilkelerine uyumlu eğitim sistemi olduğu belirtilecek. 
   Çerçeve yasaya karşı çıkan Öğretim Üyeleri Derneği Başkanı Kadir Erdin ise, kadrolaşmanın önünün açılacağını savundu. 
   
   
   
   
</TEXT>
</DOC>
