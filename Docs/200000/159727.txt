<DOC>
<DOCNO> 159727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/soneko23.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom'un özelleştirilmesine protesto... 
</HEADLINE>
<TEXT>

     Türk Haber-Sen Genel Başkanı Kemal Keleş, Türk Telekom'un satılması durumunda, haberleşme ve iletişim hizmetlerinin halka daha pahalı ve kalitesiz verileceğini ileri sürdü. 
     Türk Haber-Sen, Elektrik Mühendisleri Odası, İnşaat Mühendisleri Odası ve Makine Mühendisleri Odası üyeleri Türk Telekom'un özelleştirilmesini protesto etmek amacıyla Maliye Bakanlığı önünde bir eylem yaptılar. 
     Burada bir basın açıklaması yapan Türk Haber-Sen Genel Başkanı Kemal Keleş, Türk Telekom'un satılmasına yönelik çabaların global enformasyon altyapısının oluşturulmasına yönelik olduğunu söyledi. 
     Emekçilerin, Türk Telekom'un bu şekilde özelleştirilmesine izin vermeyeceklerini ve kuruma sahip çıkacaklarını bildiren Keleş, Türk Telekom'un sadece telefon hizmeti veren bir kuruluş olmadığına dikkat çekti. Keleş, Kurum'un televizyon yayını, telefon, radyo, internet, e-ticaret gibi hizmetlerinin de bulunduğunu belirterek, tıkanmış elektronik sanayilerinin önünü açmak isteyen uluslararası tekellerin Türk Telekom'u satın alma sabırsızlığını her fırsatta dile getirdiklerini savundu. 
     Türk Telekom'un satılmasının Türkiye'ye bir fayda getirmeyeceğini ifade eden Keleş, şöyle konuştu 
     ''Türk Telekom'un satılması durumunda, haberleşme ve iletişim hizmetleri halka daha pahalı ve kalitesiz verilecektir. Onbinlerce kurum çalışanı işsiz kalacaktır. Geri kalmış bölgelere hizmet gitmeyecek ve eşitsizlik daha da artacaktır. Kamu ciddi bir gelir kaybına uğrayacaktır. Haberleşme gizliliği ve güvenliği tamamen yok olacaktır. Ülke güvenliğimiz ciddi tehlikeye maruz kalacaktır. Özel sektör tekeli olacağından hizmetlerin ücretlendirilmesinde keyfiyet hakim olacaktır.'' Keleş, Maliye Bakanı Kemal Unakıtan'ın kapalı kapılar arkasında kamusal alanların tasfiyesi için plan yaptığını ve halkı hiçe sayıp doğru bilgilendirme yapmadığını da savunarak, ''Maliye ve Ulaştırma bakanlarına soruyoruz, Türkiye'nin en fazla kar eden ve tüm halka hizmet sunan bir kurumu özelleştirmenin ülkeye ne gibi yararı olacaktır '' diye konuştu. 
     Özelleştirmeye karşı eylem ve etkinliklere devam edeceklerini belirten Keleş, yarın öğle saatlerinde de Ankara Garı'nda konuyla ilgili bir eylem yapacaklarını bildirdi. 
     ''Teslim olmayacağız'' yazılı siyah bayraklar taşıyan eylemciler, ''Telekom halkındır satılamaz'' gibi sloganlar attıktan sonra olaysız bir şekilde dağıldılar. 
     
</TEXT>
</DOC>
