<DOC>
<DOCNO> 187740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sondun25.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlığı muamma olan Arafat cuma namazına katıldı... 
</HEADLINE>
<TEXT>

     Kalp krizi geçirdiği ve mide kanseri olduğu öne sürülen Filistin lideri Yaser Arafat, Batı Şeria'daki karargahında cuma namazına katıldı. 
     Daha önce solgun ve bitkin görünen Arafat, Batı Şeria'nın Ramallah kentindeki karargahta kurulan geçici mescitte hiç kimsenin yardımı olmadan namaz kıldı. 
     Arafat'ın yine solgun, ancak daha güçlü olduğu belirtildi. İngiltere'de yayımlanan The Guardian gazetesinin, Arafat'a yakın bir kaynağa dayanarak verdiği haberde, Filistin liderinin geçen hafta hafif bir kalp krizi geçirdiği öne sürülmüş, ancak bu iddia Arafat'ın yardımcıları ve özel doktoru tarafından yalanlanmıştı. 
     ABD'de yayımlanan Time gazetesinin internet sitesinde çıkan, Ramallah'taki bir kaynağa dayandırılan haberde ise Arafat'ın mide kanseri olduğu iddia edilmişti. 
     Arafat'ın özel doktoru, Filistin liderinin mide rahatsızlığından mustarip, ancak iyileşmekte olduğunu bildirmişti. 
     
</TEXT>
</DOC>
