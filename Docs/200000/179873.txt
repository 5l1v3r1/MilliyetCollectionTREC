<DOC>
<DOCNO> 179873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur49.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Elimin koptuğunu gördüm, amcaya elimi bulun dedim'... 
</HEADLINE>
<TEXT>

     AK Parti Kilis Milletvekili Hasan Kara, Adapazarı'nda dün yaşadıkları kazayı hatırlamadığını belirterek, ''İlk ayıldığımda kızlarım ağlıyordu. 'Ne oldu ' diye sorduğum zaman 'Baba kaza oldu'' dediler. Ben 'Rüya görüyorsunuz herhalde, kaza falan olmadı' dedim'' diye konuştu. 
     Milletvekili Kara, İstanbul özel Vatan Hastanesi'nde kızları Tuğba Betül, Melike Ayşegül ve eşi Gülsen'in yanı sıra ameliyata katılan bazı hekimlerle birlikte basına açıklamalarda bulundu. 
     Konuşmasına ''2 gündür mesailerini hastanede geçiren gazetecilere'' teşekkür ederek başlayan Kara, Meclis'in tatile girmesi nedeniyle çocuklarını da alarak seçmenleriyle buluşabilmek için seçim bölgesi olan Kilis'e gittiğini anlattı. 
     Burada çok yoğun bir çalışma temposu içine girdiğini, bu nedenle gelirken araba kullanmaya cesaret edemediğini kaydeden Kara, bir akrabasının arabası ve şoförünü alarak yola çıktıklarını söyledi. 
     Hasan Kara, geçirdikleri kazadan en fazla zararı büyük kızı Sümeyye Zeynep'in gördüğünü dile getirerek, şöyle devam etti 
     ''Kaza sırasında geriden gelenlerin anlattığına göre, şoför dışında hepimiz arabanın dışına fırlamışız. Araba Mercedes Vito olduğu için yatağı açmış ve ailece uyuyorduk. Olay anını hatırlamıyorum. Kazadan sonra bir travma geçirdiğim söyleniyor. Resmi kaza tutanağı da henüz bize gelmediği için kazanın nasıl, nerede ve ne şekilde olduğunu bilmiyorum. Yine arkadan gelenlerin anlattığına göre, Sümeyye yan camdan fırlayıp otoyola, oradan da bariyerlerin üzerinden ya da altından orta refüje geçmiş. Biz de araba sürüklendikten sonra arka taraftan fırlayarak hendeğe yuvarlanmışız.'' Kazadan sonra yoldan geçenlerin Sümeyye Zeynep'i hastaneye yetiştirdiğini belirten AK Parti Milletvekili Kara, ''Ben bunları görmedim. İlk ayıldığımda kızlarım ağlıyordu. 'Ne oldu ' diye sorduğum zaman 'Baba kaza oldu'' dediler. Ben 'Rüya görüyorsunuz herhalde, kaza falan olmadı' dedim. Daha sonra olayın farkına vardım'' diye konuştu. 
     
     ŞOFÖR, 'UYUMADIĞINI' SÖYLEDİ 
     Kızını dün gece iki, bugün de bir kez ziyaret ettiğini ve elinin koptuğunu bildiğini kaydeden Hasan Kara, ''Sümeyye, 'Ben elimin koptuğunu gördüm. Hatta oradan beni alan amcaya benim elim koptu, elimi bulun dedim' dedi.'' Kaza yerine yoğun olarak ağaç yaprakları döküldüğü için ilk anda kopan parmağın bulunamadığını anlatan Kara, şoförle konuştuğunu ve kendisine ''kaza sırasında uyumadığını'' söylediğini bildirdi. 
     Sümeyye Zeynep'in çarpma sırasında bir ses duyarak uyandığını belirten Kara, eşine ise ilk başta bir akrabaları aracılığıyla ''kaza olduğunu ve bir parmakta problem bulunduğunu'' ilettiğini söyledi. 
     Eşinin, elin koptuğunu ise dün akşam basından öğrendiğini dile getiren Kara, Almanya'dan kendisini telefonla arayan AK Parti Genel Başkanı ve Başbakan Recep Tayyip Erdoğan ile TBMM Başkanı Bülent Arınç ve diğer yetkililere teşekkür etti. 
     Bu arada kazada yaralanan AK Parti Kilis Milletvekili Hasan Kara'nın iki kızı ile şoför ve amcasının kızının bugün taburcu olacağı, kendisinin ise travma geçirdiği için bir süre hastanede kalacağı bildirildi. Sümeyye Zeynep Kara'nın sağlık durumunun da çok iyi olduğu kaydedildi. 
     
</TEXT>
</DOC>
