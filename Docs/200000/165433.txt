<DOC>
<DOCNO> 165433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sontur08.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastanelerde faaliyet gösteren vakıflar kapanıyor... 
</HEADLINE>
<TEXT>

     Sağlık Bakanı Recep Akdağ, hastaneler bünyesinde faaliyet gösteren vakıfların faaliyetlerine derhal son verilmesini istedi. 
     Sağlık Bakanı Recep Akdağ, bakanlığa bağlı hastanelerde faaliyet gösteren vakıfların hastane dışında faaliyet göstermeleri ve sağlık hizmetleri için hiç bir ad altında para tahsil etmemeleri hakkında önceki yıllarda çeşitli genelgeler yayınlandığını belirtti. 
     Buna rağmen halen hastane bünyesinde faaliyet gösteren ve bağış adı altında para tahsilatı yapan vakıflar bulunduğunun tespit edildiğini vurgulayan Akdağ, bu nedenle tüm illere yeni bir genelge gönderdiklerini kaydetti. 
     Akdağ, genelgede, hastaneler bünyesinde faaliyet gösteren vakıflar varsa derhal hastane bünyesindeki faaliyetlerine son verilmesini istedi. 
     Recep Akdağ, bu vakıfların istemeleri halinde mevcut makine ve cihazlarını hastane idaresine ayniyat karşılığı devretmeleri ve ayniyat makbuzlarının birer suretinin bakanlığa gönderilmesi talimatını verdi. 
     Akdağ, ayrıca uygun gören vakıf ve derneklerce mülkiyeti kendilerine ait olup, hastanelerde kullanılan makine ve cihazlarının mülkiyetini devretmeksizin kullanım hakkının dernek ve vakıflarca menfaat temin edilmeden özel protokolle hastanelere verilmesi konusunda gereğinin yapılmasını talep etti. 
     
</TEXT>
</DOC>
