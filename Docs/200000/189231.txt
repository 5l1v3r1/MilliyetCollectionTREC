<DOC>
<DOCNO> 189231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/yazar/sazak.html </URL>
<DATE> 2003/10/17/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Tüzük oyunları 
</HEADLINE>
<TEXT>

   
   CHP kurultayına günler kala, Meclis'teki sol muhalefetin AKP karşısında topluma sunacağı alternatif düşünce, değişim ve yenilenme programından çok, 'liste ve tüzük oyunları'yla ilgili haberler öne çıkıyor. 
   Dün Hikmet Bila'nın 'CHP' tarihini okudum. 1976 yılından bu yana CHP kurultaylarını izlerim. Ecevit'in İsmet İnönü'den genel başkanlığı devraldığı 1972 Kurultayı'ndan 30 yıl sonra CHP'nin hala 'parti içi demokrasi'yi tartışıyor olması hüzün verici. 
   1974 yılındaki 22. Kurultay'da tüzüğüne 'demokratik sol parti' ilkesini koyan CHP'de, 1946 öncesi 'Tek Şef' dönemine sanki geri dönülüyor. 
   23 - 24 Ekim'deki CHP Kurultayı'na sunulacak tüzük değişikliğiyle 'blok liste' uygulaması getirilmekte, genel başkanlığa adaylık koşulları zorlaştırılmakta, muhalif grupların yönetime seçilme şansları önlenmek istenmektedir. 
   Parti kongrelerinde geleneksel olarak listeler yarışır, genel başkanlar tarafsızlığını korur, farklı görüşler de genel merkezde temsil edilirdi. 1990'larda 'erken seçim'lerin de zorlamasıyla partilerde 'lider oligarşisi' kuruldu. Eski Sovyet sistemindeki Politbüro'lar oluştu. 
   AKP'nin geçen haftaki kongresinde Tayyip Erdoğan 'tek aday' olduğu için genel başkanın 'blok liste'sine oy atmak için delegeler kulübeye girmeye bile gerek duymadılar. Çünkü ortada demokratik bir yarış yoktu. Liderin yaptığı listeyi delegeler onayladılar. 
   CHP de aynı yolun yolcusu 
   Tek fark, Baykal'ın karşısında birkaç genel başkan adayı olduğu için 'blok listeler' ayrı zarflara konulup sandığa atılacak 
   CHP'de 'düzen değişikliği' rüzgarının estiği 1974 kurultayına kadar parti içi demokrasi en üst noktadaydı. 
   1976 yılındaki 23'üncü Kurultay öncesinde partide 'Mülkiye cuntası' olarak anılan Deniz Baykal ve arkadaşları 5'ler yönetimden istifa ettiler. Ecevit zor durumdaydı, MC hükümeti iş başı yapmış, sokaklarda kan dökülmeye başlamıştı. Ecevit, kurultaya 'hiziplerüstü' liste ile çıkmayı denedi. Ancak bugün 'blok liste' isteyen Deniz Baykal bu öneriyi reddetti. 
   Gündeme bir de 'tüzük değişikliği' gelmişti. 
   Ecevit'in 1974 Kurultayı'nda kaldırdığı Parti Meclisi'ni yeniden oluşturmak için iki zıt kutup Baykal ve Topuz ekipleri birleşmiş genel başkanın önerisini reddettirmeye çalışıyorlardı. 
   Baykal'a göre Ecevit, 'dikensiz gül bahçesi' yaratmanın peşindeydi. 
   CHP'de Ecevit'in 'tek adamlığı'na bayrak açan Baykalcılar, 12 Eylül 1980'de ülkenin askeri darbeye sürüklendiği 1979 kurultayında bile 'parti içi iktidar' kavgası yapıyorlardı. 
   CHP'de otuz yılda bir şey değişmemiş. Demokrasi savıyla Ecevit'e direnen Baykal'ı aynı rolde görüyoruz. 
   Bu süreci içine sindirememe misyonunu da Derviş üstlenecek gibi. 
   
      
   
   
</TEXT>
</DOC>
