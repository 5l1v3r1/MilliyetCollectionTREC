<DOC>
<DOCNO> 191446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sontur10.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Milyarlık güvercinler... 
</HEADLINE>
<TEXT>

     Adana'da hafta sonları Yüreğir İlçesi Regülatör Köprü yanındaki boş arsaya kurulan pazarda, güvercinler eski model otomobil fiyatına alıcı buluyor. 
     Fiyatların 2 milyon ile 1 milyar lira arasında değiştiği güvercin pazarında, güvercin meraklılarının kimisi beğendikleri kuşu almak, kimisi de satmak için kıyasıya pazarlık yapıyor. 
     Güvercinlerin cinsleri ve özelliklerini yakından tanıdığını ve 42 yıldır güvercin tutkunu olduğunu söyleyen Ömer Uluçay, Suriye, İran ve Irak'tan bile güvercin talebi aldıklarını belirtti. 
     Uluçay, güvercin yetiştiricilerinin büyük bölümünün tüm hayvanlara karşı hassas ve meraklı olduklarını ifade ederek, şöyle konuştu 
     ''Kimisi güvercinleri besleyerek bunun ticaretini yapar, kimisi de bahçesinde ve evinin terasında uçurmayı sever. Özellikle taklacı dediğimiz güvercinlerin 700-800 metre yükseklikte takla atmaları tüm yorgunluğumuzu unutturuyor. Pazarda, yerli, çandır, taklacı, Antep, Urfa, dönek ve kelebek cinsindeki güvercinler 2 milyon ile 1 milyar lira arasında alıcı buluyor.'' En büyük korkularının kedi ve hırsızlar olduğunu ifade eden Uluçay, yetiştiricilerin kuşlarını tanımak için ayak bileklerine yüzük takmalarına karşın, hırsızlara engel olamadıklarını sözlerine ekledi. 
     
</TEXT>
</DOC>
