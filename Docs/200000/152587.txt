<DOC>
<DOCNO> 152587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sonspo02.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Magic ve Spurs 2-1, Mavericks 3-0 öne geçti... 
</HEADLINE>
<TEXT>

     ABD Profesyonel Basketbol Ligi NBA'de 7 maçlık play-off 1. tur serisinde Orlando Magic, Detroit Pistons karşısında, San Antonio Spurs, Phoenix Suns önünde 2-1, Dallas Mavericks de Portland Trail Blazers karşısında 3-0 öne geçti. 
     Doğu Konferansı'ndaki karşılaşmada Mehmet Okur'lu Pistons, Magic'e deplasmanda 89-80 yenildi. Orlando'daki karşılaşmada oyuna sonradan giren Mehmet Okur, 4 dakika oyunda kaldı. Okur, bu süre içerisinde şut denemesinde bulunmadı. 
     Takımda 22 şuttan 7'sini değerlendiren Richard Hamilton 22 sayı attı, yedek Corliss Williamson skora 16 sayı ekledi, Ben Wallace, play-off turunda kariyerinde en başarılı maçını çıkararak, 22 ribaund aldı. 
     Magic'de ligin sayı kralı Tracy McGrady 29, oyuna sonradan giren Darrell Armstrong 20 sayı kaydetti. 
     Batı Konferansı'ndaki maçta ise San Antonio Spurs, deplasmanda Phoenix Suns'ı 99-86 yendi. 
     Phoenix'deki karşılaşmada Spurs'da Tony Parker 29 sayıyla karierinde bir play-off maçında en yüksek skoruna erişirken, faul problemi yaşamasına rağmen Stephen Jackson 20 sayı kaydetti. Yalnızca 11 sayı atan Tim Duncan 23 ribaund aldı. 
     Suns'da ise Stephon Marbury 25, Shawn Marion 18 sayı gerçekleştirdi. 
     Batı Konferansı'ndaki diğer maçta Dallas Mavericks, deplasmanda Portland Trail Blazers'ı 115-103 yenerek, seride 3-0 üstünlük sağladı. Mavericks, pazartesi günkü maçta da galip gelirse 4-0'la üst üste 3. kez konferans yarı finallerine kalacak. 
     





</TEXT>
</DOC>
