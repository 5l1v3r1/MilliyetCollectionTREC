<DOC>
<DOCNO> 184347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/soneko31.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Türkiye'nin menfaatineyse asker gönderilmeli 
</HEADLINE>
<TEXT>

     Koç Holding Yönetim Kurulu Başkanı Mustafa Koç, ekonomide çok ciddi bir iyileşmenin söz konusu olduğunu belirterek, piyasalardaki hareketlenmeyi reel sektörde hissetmeye başladıklarını ve bunun sene sonuna doğru hızla artacağını söyledi. 
     Koç, CNBC-E'ye yaptığı açıklamada, istikrarın bir süre daha devam etmesinin gerektiğini vurgulayarak, ''Her ne kadar olumlu hava esiyorsa da yabancı yatırımcılar hala Türkiye'yi çok dikkatli bir şekilde inceliyorlar'' dedi. 
     Koç, tek partili bir iktidarın yönetiminde kararların kolay alınıyor olmasının, önceki koalisyon hükümetinin temelini attığı yapısal reformların ciddi bir şekilde devam ettirilmesinin, IMF programında herhangi bir sapma olmaması ve ödün verilmemesinin, ayrıca, Irak Savaşı'nın tahmin edilenden çok daha kısa sürmesinin Türkiye'nin çok lehine olduğunu vurguladı. 
     Bunun piyasalara ciddi şekilde olumlu bir etki yaptığını dile getiren Koç, ''Şimdi artık senenin ikinci yarısı, -ki bunu ben her zaman söylüyordum yazdan sonra normalde piyasalar daha da hareketlenir- reel sektörde hissetmeye başladık, tahmin ediyorum bu sene sonuna doğru hızla giderek artacak'' diye konuştu. 
     Mustafa Koç, Türk Telekom ve Milli Piyango özelleştirmesinde Koç ve Sabancı Holding'in işbirliğiyle ilgili soruyu yanıtlarken de böyle büyük özelleştirme projelerinde Türkiye'nin en önde gelen iki holdinginin biraraya gelip işbirliği yapmasının Türkiye'nin de çok lehine olacağı görüşünü dile getirdi. Koç, ''Bence buradan çok ciddi bir güçbirliği ve sinerji doğacak, inşallah pratik şekilde hayata geçiririz'' dedi. 
     Mustafa Koç, Koç Finansal Hizmetler A.Ş. ile Unicredito Italiano SPA arasındaki işbirliği ve mali sektöre ilişkin bir başka soru üzerine, mevduat garantisinden dolayı değişik sebeplerle bugün 40-45 milyar doların heba olduğunu belirterek, garantinin AB standartlarına bir an önce çekilmesi gerektiğini vurguladı. 
     
     8.5 MİLYAR DOLARLIK ABD KREDİSİ 
     Koç, 8.5 milyar dolarlık ABD kredisine ilişkin soru üzerine de 1 Mart'taki tezkere olayından sonra iki müttefik arasında ciddi bir gerilme olduğunu belirterek, şunları söyledi 
     ''Bu kredi anlaşması o bakımdan çok önemli. Ayrıca piyasaları da çok ciddi bir şekilde rahatlattığına inanıyorum. Bunun arkasında muhakkak ki birtakım pazarlıklar yapılmıştır diye düşünüyorum. 
     Burada her zaman vurguladığım şey, Irak'a asker gönderme konusu Amerika'yı memnun etmek için değil Türkiye'nin menfaatine uygun düşüyorsa bunu kesinlikle yapmak lazım diye düşünüyorum. 
     Burada tabii acele etmemek, risk analizi yapmak lazım. O bakımdan da hükümet bunu şu anda iyi götürüyor, fazla acele etmiyor. Eğer bir de uluslararası çok uluslu gücün bir parçası olursa, çok enteresan olabilir. Çünkü Irak, Türkiye için çok önemli, hem şimdi hem de ilerisi için, tabii bir pazar. O bakımdan biz buna duyarsız kalamayız ve buna da bir tek Kuzey Irak odaklı olarak değil, genel bir Irak olarak bakmak lazım.'' TÜSİAD Başkan Yardımcısı da olan Koç, bu aydan itibaren Amsterdam, Brüksel ardından Dublin ve Londra'ya gideceklerini belirterek, orada, ''Türkiye üzerine düşen görevi başarıyla yerine getirdi, bu konuda çok samimi, artık top sizde'' mesajı vereceklerini bildirdi. 
     Koç, ''Aldığımız duyumlara göre ilerleme raporu müsbet çıkacak ki bu müzakere tarihi verilmesi için çok önemli bir kilometre taşı. Ben de buna iyimser bakıyorum'' diye konuştu. 
     
</TEXT>
</DOC>
