<DOC>
<DOCNO> 184083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sondun23.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç Türk modacı Bora Aksu, Londra'yı salladı.. 
</HEADLINE>
<TEXT>

     Dünyanın en önemli moda organizasyonlarından biri sayılan Londra Moda Haftası çerçevesinde bir defile düzenleyen Türk modacı Bora Aksu, eleştirmenlerden tam not aldı. 
     Rıfat Özbek ve Hüseyin Çağlayan gibi ünlü modacıların daha önce boy gösterdikleri Londra Moda Haftası'na geçen yıl ''umut vaat edenler'' kategorisine girdikten sonra, bu yıl ilk kez kendi defilesini düzenleyen 32 yaşındaki Aksu, ''modanın parlayan yıldızları'' arasında sayılıyor. 
     İlkbahar ve yaz kreasyonlarını, Londra'nın ünlü Il Bottaccio salonunda modaseverlerin ilgisine sunan Aksu'nun defilesi, İngiliz sosyetesinin ve moda dünyasının en ünlü simaları tarafından izlendi. Sponsorluğunu Top Shop'un yaptığı Aksu'nun 1930'lu yılları anımsatan uçucu kumaşlardan yapılan kıyafetlerinde, pamuklu ve ipek kullandığı dikkat çekti. 
     Somon, gül kurusu, açık yeşil, pembe ve açık mavi gibi renklerin hakim olduğu Aksu'nun koleksiyonunda, yarasaları anımsatan tek parça kumaştan üretilmiş dikişsiz ceketler ve sandalet çizmeler de daha önce denenmemiş dizaynlar olarak öne çıktı. 
     İzmirli doktor bir çiftin iki erkek çocuğundan biri olan Bora Aksu, İstanbul Üniversitesi İşletme Fakültesi mezunu olduğunu, ancak içindeki moda aşkının etkisiyle 1996 yılında İngiltere'ye gelip ünlü moda okulu St. Martins'e girme girişiminde bulunduğunu anlattı. 
     Normalde sınavla öğrenci alan okulun Aksu'nun çizimlerini gördükten sonra ona kapılarını açtığını ve böylece moda eğitimini tamamlamayı başardığını belirten Aksu, modada eskiyle yeniyi kucaklaştıran çizgileri sevdiğini, modellerini yaratırken sınırları aşıp en uçlara kadar gitmekten hoşlandığını belirtti. Bunun için ''anneannesinin iç çamaşırlarından evdeki çizgili çarşaflara kadar'' her şeyin kendisine esin kaynağı oluşturabildiğini belirten Aksu, kreasyonunun para kazanmaya yönelik bir ticaret malzemesi olarak görülmesinden de rahatsızlık duyuyor. Aksu'ya göre, eğer bir gün modayı para kazanmak için yapmak zorunda kalırsa, o gün bütün yaratıcılığını kaybedebilir. Bu nedenle de bu işi zevk aldığı müddetçe yapmak istiyor. 
     Koleksiyonu şimdiden The Daily Telegraph gazetesinden son derece olumlu eleştirilen alan Bora, geçen yıllarda moda alanında aldığı ödüllere yenilerini eklemenin de en büyük hayali olduğunu söyledi. 
     
</TEXT>
</DOC>
