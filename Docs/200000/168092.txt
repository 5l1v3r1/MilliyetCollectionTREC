<DOC>
<DOCNO> 168092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur08.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Evde içki içen iki kadının gece yarısı mahalleyi ayağa kaldırdı 
</HEADLINE>
<TEXT>

     Gurbet GÖKÇE- Alptekin IHKAN EDİRNE, DHA 
     EDİRNE'de aşırı alkol alıp kavga eden iki kadın, polis itfaiye ve sağlık ekiplerini alarma geçirdi. Sevim Çar, evinde misafir ettiği arkadaşı Ulviye Aldırma'yı döverek eve kilitledi. Bunun üzerine pencereye çıkıp intihara kalkışan Aldırma, polis tarafından ikna edilip eve girmesi sağlandı. Ev sahibinin çelik kapıyı açmaması, içeriden gelen çığlıklar üzerine polis kapıyı 2 saat süren çalışma sonunda kırarak içeri girdi. Alkol muayenesinde ev sahibi Sevim Çar 145, konuğu Ulviye Aldırma ise 260 promil alkollü çıktı. 
     Edirne'de polisine saat 00.15'ten, 002'ye kadar ter döktüren film gibi olay, Meydan Mahallesi Hatip Sokak Çelik 17 Apartmanı'nın 4'üncü katındaki 9 numaralı dairede meydana geldi. Edirne Posta İşletme Müdürlüğü'nde çalışan 38 yaşındaki Sevim Çar, Almanya'dan gelen arkadaşı 42 yaşındaki Ulviye Aldırma ile evinde içki içmeye başladı. Alkolün de etkisiyle iki arkadaş arasında bir süre sonra kavga çıktı. Arkadaşının evden ayrılmak istemesine tepki gösteren Sevim Çar, dairenin çelik kapısını kilitleyip Aldırma'nın çıkışına izin vermedi. Bunun üzerine evin penceresine çıkan Ulviye Aldırma, kendisini atacağını söyleyerek bağırıp çevreden yardım istedi. Apartman sakinlerinin çağırdığı polis, itfaiye ve ambülansın da gelmesini sağladı. İtfaiye pencerenin altına branda gererek olası intihar girişimine karşı önlem aldı. 
     Polislerin isteği üzerine pencereden inip eve yeniden giren Ulviye Aldırma, Sevim Çar'ın kendisini dövdüğünü ve evden çıkmasını izin vermediğini söyledi. Çar ise, kapının anahtarı olmadığını belirterek, kırılmasını istedi. Çelik kapının açılmaması üzerine polis, çilingir getirdi. Çilingirin bir saat süren çalışmaya rağmen kapıyı açamadı. Bu sırada içeriden Ulviye Aldırma'nın çığlık sesleri yükseldi. Polisler, bunun üzerine kapıyı tekme ile kırmaya çalıştı. Ancak, başarılı olamadı. Daha sonra yan dairenin kapısı açılırken balkondan Sevim Çar'ın dairesine girilmek istendi. Ancak, bunda da başarı sağlanamadı. Pencereye çıkan Ulviye Aldırma, polislerden kendisine yardımcı olmasını isteyerek, "Beni dövüyor, lütfen kurtarın kapıyı kırın'' dedi. 
     Bu arada bir polis memuru ile bir yerel gazeteci apartman boşluğundan daireye girdi. Polis memuru kadınları sakinleştirirken, yaklaşık 1.5 saat sonra kapı balta ve çilingir yardımıyla kırıldı. Aşırı alkollü oldukları belirlenen kadınlara ilk müdahale 112 Acil Servis doktorları tarafından yapıldı. Dairede bulunan yerel gazeteci Kerim Yurk, polisler tarafından dışarı çıkarılırken, aralarında tartışma yaşandı. İki kadın gazetecilerin gitmesinden sonra ineceklerini belirterek, polise direndi. Gazetecilerin apartman dışına çıkarılmasından sonra Ulviye Aldırma, arka kapıdan, Sevim Çar ise yüzüne mont kapatarak çıkarıldı. İki kadın Edirne Devlet Hastanesi'ne götürülürken, çevrede birikenler olayları heyecan içinde izledi. 
     Hastanede yapılan kontrollerde Sevim Çar'ın 145, Ulviye Aldırma'nın ise 260 promil alkollü olduğu belirlendi. Ulviye Aldırma, poliste verdiği ifadede Sevim Çar'a Almanya'dan misafir olarak geldiğini anlatırken, "Evde içki içerken aramızda tartışma çıktı. Kapıyı kilitledi beni dömeye başladı. Evden çıkmama izin vermeyince ben de çevreden yardım istemek zorunda kaldım. Polislerin kapıyı açmak istediği sırada bile bana saldırıyordu. Neden böyle davrandığına anlam veremedim'' dedi. 
     Ev sahibi Sevim Çar ise aşırı alkollü olduğunu belirterek, "Aramızda tartıştık, ev kapısının anahtarlarını işyerimde unuttuğum için açamadım. Arkadaşım da çok alkollüydü. Böyle olmasını istemezdim'' dedi. Polis iki kadın hakkındaki soruşturmayı sürdürüyor. 
     
</TEXT>
</DOC>
