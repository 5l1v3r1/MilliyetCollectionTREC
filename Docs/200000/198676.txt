<DOC>
<DOCNO> 198676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sontur12.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinagog saldırısında, saldırı emrini veren kişi yakalandı 
</HEADLINE>
<TEXT>

     İstanbul Emniyet Müdürlüğü, Şişli'deki Beth İsrael Sinagogu'na yönelik bombalı saldırı eyleminin başlama talimatını veren 1 kişinin yakalandığını açıkladı. 
     İstanbul Emniyet Müdür Yardımcısı Halil Yılmaz tarafından yapılan açıklamada, Beth İsrael Sinagogu'na yönelik 15 Kasım Cumartesi sabahı bomba yüklü araçla gerçekleştirilen eylemin aydınlatılması için sürdürülen çalışmalar sonucu, olaylarla örgütlü ilişkisi belirlenen 1 kişinin ''sahte kimlik ve pasaport kullanarak yurtdışına çıkacağı'' yönünde tespitlerde bulunulduğu bildirildi. 
     Açıklamada, şöyle denildi 
     ''Bu kişiyle ilgili olarak yurtdışına çıkış tahdidi konulmuştur. İlgili şahıs, 25 Kasım 2003 günü Ağrı Gürbulak Sınır Kapısı'ndan yurtdışına çıkış yapmak isterken yakalanmıştır. 
     Yakalanan şahsın saldırı eylemi öncesinde Beth İsrael Sinagogu ile ilgili istihbarat çalışması yaptığı, eylem günü de diğer eylemcilerle birlikte olay yerine giderek, eylemin başlama talimatını verdiği anlaşılmıştır. Şahsa, 29 Kasım 2003 tarihinde saat 09.00 sıralarında olay yerinde, İstanbul DGM Cumhuriyet Başsavcılığı nezaretinde tatbikat yaptırılmıştır. 
     Yürütülen soruşturmayla ilgili olarak bugün 6 kişi DGM Cumhuriyet Savcılığı'na sevk edilecektir.'' 

     
</TEXT>
</DOC>
