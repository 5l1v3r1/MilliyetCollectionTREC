<DOC>
<DOCNO> 154661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sontur07.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte tüm zamanların en iyi 10 top modeli... 
</HEADLINE>
<TEXT>

     Podyumların 40 yaşına merdiven dayayan ünlü mankeni Cindy Crawford, bir internet anketinde tüm zamanların en gözde top modeli seçildi. 
     Internetteki ''askmen'' sitesinin yaptığı ankette, tüm zamanların 10 gözde top modeli seçildi. Listede birinciliği Cindy Crawford göğüslerken, podyumların eski ve yeni isimleri listede buluştu. 
     Listede birinci olan tüm zamanların en iyi top modeli Crawford'dan, ''O aslında bir top model değil, o bir yatırım. Şimdi mütevazı bir hayat sürse de 90'lar Cindy'nin yıllarıydı'' diye söz edildi. 
     Illinois'te bir çiftçinin kızıyken 80'li yılların ortalarında keşfedildikten sonra defalarca ünlü dergilerin kapaklarını süsleyen Crawford'ın adını taşıyan makyaj malzemeleri, içeceklerin piyasaya sürüldüğü belirtildi. Dünyanın en çok kazanan top modeli unvanlı Crawford'ın şimdi eşi Rande Gerber ile mütevazı bir hayat sürdüğü ifade edildi. 
     Listenin ikinci sırasında ünlü Brezilyalı manken Giselle Bundchen yer aldı. Moda evlerinin en çok aradığı manken olan Bundchen'in aylar öncesinden yapacağı işleri belirlediği ve sırada çok sayıda firmanın bulunduğu kaydedildi. 
     Crawford'ın yer aldığı kuşaktan bir önceki dönemin yıldızı Christie Brinkley, üçüncülüğü elde etti. Brinkley'nin bugüne kadar 500 derginin kapağında yer aldığı, şu anda da göğüs kanseri ile ilgili kampanya gibi hayır işlerinde görev aldığı ifade edildi. 
     Claudia Schiffer'ın altıncı, Naomi Campbell'ın sekizinci sırada bulunduğu listede yer alan modeller sırasıyla şöyle 
     1-Cindy Crawford . 
     2-Giselle Bundchen . 
     3-Christie Brinkley . 
     4-Kathy Ireland . 
     5-Carol Alt . 
     6-Claudia Schiffer . 
     7-Elle Macpherson . 
     8-Naomi Campbell . 
     9-Christy Turlington . 
     10-Twiggy . 
     

     
</TEXT>
</DOC>
