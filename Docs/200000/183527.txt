<DOC>
<DOCNO> 183527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/spor/aspo.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
YILDIZLAR DİLEK TUTTU 
</HEADLINE>
<TEXT>

   Hollandalı oyuncular takımlarının kazanması için ellerinden geleni yapacaklarını söylediler, "Bu işin bir futbol maçı olduğunu unutmayalım. Fenerbahçe ve Galatasaray taraftarı dostça bizi izlesin, fair-play'e gölge gelmesin" dediler 
      MEHMET DEMİRCAN 

   
   'Biz arkadaşız' 
   TÜRKİYE'NİN haftalardır merakla beklediği Galatasaray - Fenerbahçe derbisine sadece bir gün kaldı. Nefesler tutuldu, herkes kimin kazanacağı konusunda tahminlere koyuldu. Milliyet, bu dev randevu öncesi iki takımın Hollandalı yıldızları Frank de Boer ile Van Hooijdonk'u buluşturdu. İkisi de kazanmak istiyordu ancak fair - play ikisinin de ilk arzusuydu "Biz öncelikle taraftarların barış içinde karşılaşmayı izlemelerini bekliyoruz. Sahada elimizden geleni yapacağız. Ancak sonra yine arkadaşız." 
   
   'Çıkış yakaladık' 
   FENERBAHÇE formasıyla son 4 maçta 4 kez fileleri havalandıran Pierre van Hooijdonk, "Son haftalarda müthiş bir çıkış yakaladık. Takım arkadaşlarım her karşılaşmada savaşıyor. Bu da skora yansıyor. Geriye düşsek bile maç kazanmayı biliyoruz. Galatasaray karşısında da üç puan için her şeyimizi ortaya koyacağız. Savaşırsak iyi bir sonuç alırız. Şimdiye kadar bu maçla ilgili konuşmak istemedim. Atmosferi tahmin edebiliyorum ve gol atmayı fazlasıyla arzu ediyorum" ifadelerini kullandı. 
   
   'Hakan Şükür önemli' 
   GALATASARAY'DA sıkıntılı günler yaşayan Frank de Boer ise Fenerbahçe'yi mutlaka yenmek zorunda olduklarını söyledi. Tecrübeli futbolcu, "Son haftalarda iyi sonuçlar almıyoruz. Zirveden uzaklaşmamak ve Fenerbahçe'den kopmamak için üç puan şart. Bunun için Hakan Şükür'ün formda olması gerekiyor. Çünkü ondan başka gol atacak oyuncumuz yok gibi. Ayrıca bir diğer önemli konu da Van Hooijdonk. Ona frikik şansı tanımamalıyız. Arkadaşlarımla bu konuyu konuşacağız ve gereken tedbirleri alacağız" dedi. 
   
   İlk zafer Hooijdonk'un    HOLLANDA Milli Takımı'nda da beraber olan Hooijdonk ile Frank De Boer, Çek Cumhuriyeti - Hollanda karşılaşması sonrası Türkiye'ye beraber döndüler. Uçakta De Boer, Galatasaraylı arkadaşlarından öğrendiği pişti oyununu Hooijdonk'a gösterdi. İkili daha sonra pişti partisini 40 EURO karşılığında oynadı. Galip gelen, oyunu yeni öğrenen Pierre oldu ve derbi öncesi ilk golü buldu 
   
   
</TEXT>
</DOC>
