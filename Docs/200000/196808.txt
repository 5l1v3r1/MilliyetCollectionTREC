<DOC>
<DOCNO> 196808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sondun39.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'dan seyahat uyarısı yok 
</HEADLINE>
<TEXT>

     Hollanda Dışişleri Bakanlığı, İstanbul'da bugün meydana gelen terör eylemleri dolayısıyla Türkiye'ye seyahat uyarısında bulunulmadığını bildirdi. 
     Bakanlıktan yapılan açıklamada, Hollandalıların, İstanbul ya da Türkiye'deki diğer turistik bölgelere çekinmeden gidebilecekleri belirtildi, ancak vatandaşlardan her zamankinden daha dikkatli olması istendi. 
     Açıklamada, uyarı konusunda Avrupa Birliği ile sürekli iletişim halinde bulunulduğu ve AB'nin de olumsuz yönde bir tavsiyesinin olmadığı hatırlatıldı. 
     Dışişleri Bakanlığı'nın İstanbul ya da Türkiye'nin bir başka yerine seyahat yapılmasında sakınca görülmediğini açıklamasına karşılık, Hollandalı seyahat kuruluşlarının bağlı olduğu üst organ olan ANVR, İstanbul'a bu hafta sonunda yapılacak yolculukların ertelenmesini önerdi. 
     ANVR sözcüsü, bu konuda kesin bir karar almadıklarını, ancak kendilerine görüş soran bağlı seyahat bürolarına, şimdilik yalnızca bu hafta sonunda İstanbul'a gönderilecek kişilerin seyahatlerinin başka bir tarihe ertelenmesini önerdiklerini belirtti. 
     Sözcü, başta Ankara ve İzmir olmak üzere Türkiye'nin diğer bölgelerine devam eden uçuşlarda ise herhangi bir tehlike görmediklerini kaydetti. 
     
</TEXT>
</DOC>
