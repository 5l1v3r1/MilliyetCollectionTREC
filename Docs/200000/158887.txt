<DOC>
<DOCNO> 158887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sontur12.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"Cenaze, imamların psikolojilerini bozuyor" 
</HEADLINE>
<TEXT>

     Cenaze yıkayan, kefenleyen ve defin işlemlerini yapan imamların yalnız kalma korkusu, uyuyamama, bunaltı, sindirim problemleri yaşadıkları ve psikolojilerinin bozulduğu bildirildi. 
     Diyanet İşleri Başkanlığı Teftiş Kurulu Üyesi Dr. Ahmet Onay'ın ''Cami Eksenli Din Hizmetleri'' konulu araştırmasına göre, cami cemaati olsun veya olmasın pek çok aile, cami görevlilerine müracaat ederek çeşitli konularda yardım istiyor. 
     Cami görevlilerinden, en çok cenaze yıkama, kefenleme, cenaze namazı kıldırma, defin gibi taleplerde bulunuluyor. Bunları, hatim duası, mevlit okunması ve yağmur duası istemleri izliyor. 
     Ölümün gerçek ve soğuk yüzünü yakından hisseden imamlar, cenazeyle baş başa kalarak cansız bedenleri yıkıyor, kefenliyor, bu da imamların psikolojisini ve dirençlerini zorluyor. Cenaze hizmetlerini yapacak veya yardım edecek başka birini bulamayan köy ve kasaba imamları, bu durumdan daha çok etkileniyor. 
     İmamlar, özellikle genç yaşta ölenleri, bir kaza veya tabii afet sonucu vefat edip bedenleri büyük ölçüde zarar gören cenazeleri yıkayıp kefenlerken, daha fazla etki altında kalıyorlar. 
     
     4 GÜNDE BİR CENAZE 
     10 ilde yapılan araştırmaya göre, bir imam yıllık ortalama 20 defa cenaze namazı kıldırıyor ve 9 cenaze yıkıyor, kefenliyor, başsağlığı dilemek için de 12 evi ziyaret ediyor. 
     İmamlar ayrıca, yılda ortalama 17 mevlit törenine katılıyor, 23 kez de hatim duası okuyor, cami ile bağlantılı olarak yılda ortalama toplam 81 faaliyette bulunuyorlar. 
     İmam-hatip ve müezzin-kayyımlar, yaklaşık 4 günde bir cenaze, başsağlığı, hatim veya mevlit gibi faaliyete katılıyorlar. 
     İmamlar, mahalli örf ve adetler dikkate alınarak yaptıkları bu faaliyetlerin her biri için, yarım saat ile üç saat arasında değişen bir zaman harcıyor, haftalık ortalama 2-3 saatlerini bu tür hizmetlere ayırıyor. 
     
</TEXT>
</DOC>
