<DOC>
<DOCNO> 197452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sonspo02.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "Konyaspor bu skoru haketti" 
</HEADLINE>
<TEXT>

     Beşiktaş Teknik Direktörü Mircea Lucescu, iyi bir oyun sergileyen Konyaspor'un puan kazanmayı hakettiğini söyledi. 
     Lucescu maçtan sonra yaptığı açıklamada, Konyaspor'un iyi organize olmuş bir ekip görüntüsüyle mücadele ettiğini belirterek, kendilerinin maça iyi başlayamadığını ve zaman geçtikçe güvenlerini yitirdiklerini belirtti. Lucescu konuşmasını şöyle sürdürdü 
     ''Verilen aradan sonra ligin ritmine yeniden ayak uydurmak zor oluyor. Maça konsantre olamadık. Oyuncular kendi maçımıza konsantre olmak yerine Denizlispor-Galatasaray maçına kulak verdiler. Bu, Lazio maçı öncesinde bizim için iyi oldu, bizi uyandırdı. Yeni oyuncuların hepsini kullandık. İkinci yarıda ve son bölümde pozisyonlar da bulduk ama sonuca ulaşamadık.'' Lucescu sarı kart gören Zago'nun gelecek hafta Fenerbahçe maçında oynayamayacağına dikkat çekerek, ''Aslında Zago'yu kenarda tutmam gerekiyordu. Fenerbahçe maçlarından önce böyle oluyor'' dedi. 
     İlhan Mansız'ın yokluğunu da hissettiklerini kaydeden Lucescu, ''Yerine oynattığımız iki futbolcudan da o derecede verim alamadık'' diye konuştu. 
     
     ÖZKARA'NIN DEĞERLENDİRMESİ 
     Konyaspor Teknik Direktörü Hüsnü Özkara, Beşiktaş'ın geçen yılın şampiyonu ve ligin namağlup lideri oluşuna dikkati çekti. 
     Rakiplerinin gücünü bilerek maça çıktıklarını kaydeden Özkara, ''Beşiktaş'a süprizimiz olduğunu söylemiştik. Son 10 dakika dışında, oyuncularımız olağanüstü mücadele etti. İyi kontraataklar yaptık. Son paslarda başarılı olsak, maçı kazanabilirdik'' dedi. 
     Konyaspor soyunma odasında, maç sonunda sevinç yaşandı. 
     
</TEXT>
</DOC>
