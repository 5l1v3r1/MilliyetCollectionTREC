<DOC>
<DOCNO> 177266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sontur07.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Oteller doldu, istihdam arttı... 
</HEADLINE>
<TEXT>

     Turizm sektöründe yaşanan hareketlilik, istihdamı da artırdı. Tur Operatörleri Derneği Başkanı Hüseyin Baraner, turizmde yaşanan yüzde 100 doluluğun istihdamı yüzde 10-15 oranında artırdığını bildirdi. 
     Baraner, turizm kavramının gündeme magazin boyutuyla yansıdığını ama arka planda yüzbinlerin çalıştığı gerçek bir sanayi olduğunu ifade etti. 
     Turizmde doluluğun ve canlılığın sürmesi ve çalışanların iş olanağının devam edebilmesi için kış turizminin geliştirilmesi gereğine işaret eden Baraner, ''Temmuz ayından itibaren yaşadığımız yüzde 100 doluluklar turizmde istihdamı artırdı. Otellerin doluluğu istihdamda yüzde 10-15 civarında bir artış getirdi. Özellikle kat hizmetleri, animasyon, restoran ve Türk menşeli sivil uçuş alanları, tur operatörleri ve seyahat acentaları da yeni işçi almak ihtiyacı duydu'' dedi. 
     Baraner, turizm sektöründe 2 milyon 100 bin kişi çalıştığını kaydederek, Ağustos ayındaki turist artışının takriben 200 bin kişiye daha iş imkanı sağladığını söyledi. Baraner, şunları kaydetti ''Getirdiğimiz her turist için bir kere sevinirken sektöre kazandırdığımız bir eleman için 10 kere seviniyoruz. Yaptığımız işin en güzel tarafı insanlara iş alanları yaratmak. Türkiye'ye gelen bin turist 250 kişiye iş demek. Turizm, garsonu, aşçısı, temizlik elemanı, ön büro elemanı, teknik servis elemanı, şoförleri, rehberleri ile gerçek bir bacasız halk sanayini kurmuştur.'' Baraner, dolulukların sürmesi ve istihdamın devamlılığı için, oteller ile turizm merkezlerinde bulunan alışveriş ve eğlence merkezlerinin kış aylarında da açık olması gerektiğini belirterek, Antalya ve İstanbul Ticaret Odaları ile bu konularda çalışmalar yaptıklarını bildirdi. 
     Turizmin yarattığı iş alanları dikkate alındığında ne kadar önemli bir halk sanayi olduğunun görüleceğine dikkati çeken Baraner, turizmin gündeme magazinsel boyutuyla yansıdığını ancak arka planda milyonların alınteri olduğunu, her turizmcinin birer sanayi çalışanı olduğunu söyledi. 
     
     SEKTÖR MEMNUN 
     Öte yandan Türkiye Özel Sektör Havacılık İşletmeleri Derneği TÖSİT Başkanı Tuncay Doğaner, turizmin Haziran ayı sonuna kadar zor bir dönem geçirdiğini, Temmuz'da hareketlendiğini Ağustos ayında ise otellerin ''yok sattığını'' belirterek, bu artışın istihdamı uçuş sektöründe yüzde 2 oranında artırdığını doğruladı. 
     Türkiye Otelciler Birliği TÜROB Başkanı Sinan Babila da, Türk turizminin bir krizden çıktığını ve yüzde 100 doluluğa ulaştıklarını bildirdi. 
     Doluluk oranlarının artmasının personel ihtiyacını belirgin olarak ortaya çıkardığını kaydeden Babila, şunları kaydetti 
     ''Şu anda personel alımına geçtik. Personel sayısında otelcilik sektöründe yüzde 10'u aşkın bir artış var. Bunun dışında stajyerlerin de değerlendirildiği bir mevsimi yaşıyoruz. Turizmde işler açılmıştır, kriz sona ermiştir, elemana ihtiyaç vardır ve işe yetişemediğimiz bir dönemi yaşıyoruz. Aldığımız elemanlar da geçici değil sürekli elemanlardır. Turist artışının süreceğine inanıyoruz'' dedi. 
     
</TEXT>
</DOC>
