<DOC>
<DOCNO> 155294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sondun11.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray "Türkiye ile anlaşmazlıkları geride bırakmak istiyoruz" 
</HEADLINE>
<TEXT>

     ABD Başkanlığı Beyaz Saray'ın üst düzeydeki bir yetkilisi, bağımsız bir Kürt devletini desteklemediklerini ve Irak'ın toprak bütünlüğüne saygı duyduklarını belirterek, Türkiye'nin bu sözlerin altında ''gizli bir anlam'' aramaması gerektiğini söyledi. 
     ABD'nin bağımsız Kürt devletine karşı olduğunu kaydeden yetkili, ''Kamuoyunda, özel konuşmalarda, defalarca söyledik. Irak'ın toprak bütünlüğüne saygı duyuyoruz. Bunu söylerken de, ne anlama geliyorsa, onu demek istiyoruz. Bunun birden fazla anlamı, gizli bir anlamı yok'' dedi. 
     Türk-Amerikan ilişkilerinin geleceğini değerlendiren yetkili, ''Türkiye ile anlaşmazlıklarımız oldu. Bunların neler olduğu çok iyi biliniyor. Olanları tekrarlamama gerek yok. Aynı zamanda şu da doğru ki, Türkiye çok büyük önemi olan bir ülke. Bir demokrasi. Türkiye, geleneksel değerlerle modern başarılı bir ülkenin gerektirdiklerini göreceli bir başarıyla birleştiren bir ülke. Türkiye, 2001'de başlayan ekonomik krizle başarıyla mücadele etti. Farklılıklarımız var'' diye konuştu. 
     ''Türkiye'yi halen stratejik ortak olarak görüp görmedikleri'' sorusu üzerine Beyaz Saray yetkilisi, ''Önümüzdeki yıllarda Türkiye ile yakın çalışmayı bekliyoruz. Bu anlaşmazlıkları geride bırakarak ilişkileri ortak bir gündem üzerine inşa etmeyi umuyoruz'' dedi. Yetkili, ABD'nin eski başkanlarından Bill Clinton döneminden bu yana Türk-Amerikan ilişkilerinde kullanılan ''stratejik ortaklık'' kavramını ise kullanmadı. 
     
</TEXT>
</DOC>
