<DOC>
<DOCNO> 194081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sontur17.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Pazar gününden itibaren kış geliyor... 
</HEADLINE>
<TEXT>

     Türkiye, pazar gününden itibaren Karadeniz üzerinden gelen soğuk ve yağışlı havanın etkisine girecek. Hava sıcaklığı 8-10 derece azalacak. 
     Devlet Meteoroloji İşleri Genel Müdürlüğü'nden yapılan meteorolojik uyarıya göre, Türkiye pazar gününden itibaren Karadeniz üzerinden gelen yeni bir soğuk ve yağışlı havanın etkisine girecek. Yarın, kuzey kesimlerde başlayacak sıcaklık düşüşleri pazar gününden itibaren tüm yurtta hissedilecek. 
     Yağışlı hava hafta sonu kuzey ve doğu bölgelerde, pazartesi günü ise yurdun büyük bir bölümünde etkili olacak. Sıcaklığın azalmasına paralel olarak yağışların pazar ve pazartesi günü yurdun iç ve doğu kesimlerinde karla karışık yağmur ve yer yer kar şeklinde olacağı tahmin ediliyor. 
     Yurdun kuzeybatı kesimlerinde zaman zaman fırtına şeklinde esecek poyrazla birlikte yağışlar özellikle pazartesi günü Marmara'nın doğusu ve Batı Karadeniz ile yurdun güneydoğu bölgelerinde etkili olacak. 
     Hava sıcaklığı, soğuk ve yağışlı hava nedeniyle 8-10 derece azalacak. 
     Soğuk hava, poyraz fırtınası ve etkili yağışın oluşturacağı olumsuz şartlara karşı ilgililerin ve vatandaşların tedbirli olmaları istendi. 
     

     
</TEXT>
</DOC>
