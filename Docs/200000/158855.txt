<DOC>
<DOCNO> 158855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/soneko05.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'dan Ortadoğu'ya tır dingili ihracatı... 
</HEADLINE>
<TEXT>

     Konya'da kurulu Mustafa Ceylan Hidrolik Makina Ticaret A.Ş, Ürdün ve Dubai başta olmak üzere çok sayıda Ortadoğu ülkesine yılda yaklaşık 2.5 milyon dolarlık tır dingili ihraç ediyor. 
     Alınan bilgiye göre, Kostim Sanayi Sitesi'nde faaliyet gösteren şirket, yurtdışından ithal ettiği elektronik metal işleme tezgahlarıyla CNC , tırların arkasına takılan dorselerde kullanılmak üzere çeşitli ebatlarda dingil üretimi yapıyor. 
     55 kişinin çalıştığı firma, son 3 yılda önemli bir atılım yaparak, ekonomik krizlere karşın Ortadoğu pazarına istikrarlı bir şekilde girmeyi başardı. 
     Şirketin Yönetim Kurulu Başkanı Mustafa Ceylan, 2.5 ton ağırlığındaki ters makas tipi dingillerden 100 adet, pilot ve bobert tipi dingillerden ise ayda 250 adet üretim yaptıklarını ve halen tam kapasite ile çalıştıklarını söyledi. 
     Ceylan, bir dingil için ihtiyaç duyulan tüm parçaları kendi ünitelerinde ve dünya kalitesinde ürettiklerini belirterek, kaliteye verdikleri önemin yurtiçi kadar yurt dışından da talep gelmesini sağladığını kaydetti. 
     
     SERVİS GÜVENCESİ 
     Yılda yaklaşık 2.5 milyon dolarlık ihracat gerçekleştirdiklerini anlatan Ceylan, şunları söyledi 
     ''Ürünlerimizi serbest bölgelerin bulunduğu Dubai ve Ürdün başta olmak üzere Tunus, İran ve Lübnan gibi çok sayıda Ortadoğu ülkesine satıyoruz. Orta ölçekli bir sanayi kuruluşu olmamıza karşın, dünyanın neresinde olursa olsun sattığımız ürünlerde arıza olması durumunda ekibimizi yollayarak, sorunu gideriyoruz. Sadece satış değil servis güvencesi de sunduğumuz için yurtiçi ve dışından gelen yoğun talepten son derece memnunuz. En büyük hedefimiz, Ankara Yolu üzerinde 100 bin metrekare araziye, robot montajlı bir fabrika kurup bant tipi üretim yapabilmek.'' Ceylan, ayrıca doların aşırı değer kaybının ihracat yapan bir firma olarak kendilerini de olumsuz yönde etkilediğini ifade ederek, yurtdışına mal satan sanayiciler için sabit bir döviz kuru belirlenmesinin gerektiğini sözlerine ekledi. 
     
</TEXT>
</DOC>
