<DOC>
<DOCNO> 186648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sontur14.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitelere ek yerleştirme başvuruları 7 Ekim'de bitiyor... 
</HEADLINE>
<TEXT>

     Devlet ve vakıf üniversiteleri ile KKTC ve yurtdışındaki üniversitelerin önlisans ve lisans programlarındaki boş kontenjanlara yapılacak ek yerleştirme için 1 Ekim'de başlayan başvuru süresi 7 Ekim Salı sona erecek. 
     Ek yerleştirmeye başvurabilmek için, adayların 2003-ÖSS'ye girmiş ve kazanmak için belirlenen puan barajlarını aşmış olmaları gerekiyor. Ayrıca, adayların 2003 genel yerleştirme sırasında Açıköğretim Fakültesi'nin kontenjansız programları hariç, herhangi bir yükseköğretim programına yerleştirilmemiş olmaları şartı aranıyor. Özel yetenek sınavıyla bir yükseköğretim programına yerleştirilmiş adaylar, ek yerleştirmeye başvurabilecekler. 
     Sınavsız geçişle ilgili ek yerleştirmeye başvuracak adaylar, diğer adaylarla aynı başvuru formunu kullanacaklar ve başvurularını aynı süre içinde yapacaklar. 
     
     YERLEŞTİRME ÜCRETİ 
     Adaylar, ÖSYM Sınav Merkezi yöneticiliklerinden 3 milyon lira karşılığında 2003-ÖSYS Yükseköğretim Programlarına Ek Yerleştirme Kılavuzu ve başvurma formunu alabilecekler. 
     Adayların, kimlik numaralarını söyleyerek bankaya 6 milyon lira yerleştirme ücreti yatırmaları gerekiyor. 
     Adaylar, kurallara uygun dolduracakları başvuru formunu, sınav ücretini yatırdıklarını gösterir dekontla birlikte yine ÖSYM Sınav Merkezi yöneticiliklerine teslim edecekler. Başvuru süresi, 7 Ekim Salı günü mesai saati bitiminde erecek. 
     Postayla yapılan başvurular, kabul edilmeyecek. 
     
     TERCİH VE YERLEŞTİRME 
     2003-Ek yerleştirmede, Yükseköğretim Programları Kılavuzu'ndaki Tablo-A'da yer alan meslek yüksekokulları ve açıköğretim önlisans programlarına önce sınavsız geçiş hakkı bulunan adayların yerleştirmeleri yapılacak. Boş kalacak kontenjanlara, lise mezunları ile meslek liselerinin sınavsız geçiş hakkı bulunmayan mezunları ilgili ÖSS yerleştirme puanlarıyla yerleştirilecekler. 
     2003-ÖSS'ye girerek 160 ve daha yüksek ÖSS puanı alan lise ve meslek lisesi mezunu adaylar, bu durumu göz önünde tutarak meslek yüksekokulları ve açıköğretimin önlisans programları arasından da tercih yapabilecekler. 
     
     KONTENJANLAR 
     Merkezi yerleştirme ve üniversitelere kayıtlar sonucunda, üniversitelerde toplam 110 bin 51 kişilik boş kontenjan bulunuyor. 
     Önlisans programlarında devlet üniversitelerinde 86 bin 784, vakıf üniversitelerinde 7 bin 59, KKTC'deki üniversitelerde 1623 lisans programlarında devlet üniversitelerinde 3 bin 9, vakıf üniversitelerinde 3 bin 923, KKTC'deki üniversitelerde 7 bin 55, kılavuzda yer alan yurtdışındaki üniversitelerde de 68 kişilik boş kontenjan kaldı. 
     
</TEXT>
</DOC>
