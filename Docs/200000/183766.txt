<DOC>
<DOCNO> 183766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sonspo08.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim revizyon yaptı... Hasan Şaş yedek, Hooijdonk sahada... 
</HEADLINE>
<TEXT>

     Galatasaray Teknik Direktörü Fatih Terim, derbi maç öncesi kadroda revizyona gitti. 
     Sarı-kırmızılı takımın FC Juventus ile yaptığı son maçtaki ilk 11'den 3 oyuncuyu değiştiren Fatih Terim, Hakan Ünsal ve Hasan'ı yedeğe çekip, Pinto'yu maç kadrosuna dahi almadı. Terim, bu oyuncuların yerine Volkan, Baliç ve Arif'i ilk 11'de sahaya sürdü. 
     Sarı-kırmızılılarda, sakatlıkları süren Orhan, Ömer, Ümit Karan, Lukunku ve Abdullah da maç kadrosuna alınmazken, Berkant, Murat ve genç kaleci Aykut da kadroda bulunmadı. 
     Terim, yeni transferler Bratu ve Petre'ye de yedekler arasında yer verdi. 
     Diğer yandan uzun süredir takımındaki yerini alamayan Ümit Karan'ın hızla iyileştiği ve 15-20 gün içinde çalışmalara başlayabileceği bildirildi. 
     
     FENERBAHÇE'DE HOOIJDONK OYNUYOR, TOMAS İLK 11'DE 
     Fenerbahçe'de ise hafta içinde yapılan antrenmanda sağ üst adalesinden sakatlanan Pierre van Hooijdonk, yapılan yoğun tedaviyle derbi maça yetiştirildi. 
     Sarı-lacivertli takımın teknik direktörü Christoph Daum, Galatasaray karşısında savunma güvenliğini ön planda tutarak, yeni transferlerden Tomas'ı ilk 11'de sahaya sürdü. Bu futbolcu aynı zamanda sarı-lacivertli formayla ilk kez ilk 11'de yer aldı. 
     Kırmızı kart cezalısı Tuncay'dan yoksun Fenerbahçe'de ayrıca Erhan, Hakan, Mahmut Hanefi ve İsmail, maç kadrosuna alınmadı. 
     Fenerbahçe'de ayrıca son maçlarda maskeyle oynayan Luciano'nun derbi maç öncesi maskesini çıkardığı gözlendi. 
     
     TERİM'DEN JEST 
     Galatasaray Teknik Direktörü Fatih Terim, maç öncesinde Fenerbahçe soyunma odasına gitti. 
     Soyunma odasının girişinde Fenerbahçe Teknik Direktörü Christoph Daum ile kucaklaşan Terim, kapıdan da sarı-lacivertli futbolcuları selamladı. 
     
     YILDIRIM, YÖNETİCİLERİNİ YALNIZ BIRAKMADI 
     Fenerbahçe Kulübü Başkanı Aziz Yıldırım, numaralı tribünün 3. katında bulunan devlet erkanı ile 2 kulübün başkanlarının bulunduğu protokol tribününe gitmek yerine, yöneticilerinin oturtulduğu, basın tribünün hemen üstündeki bölümde oturmayı tercih etti. Ancak maçın başlamasına az bir süre kala başkan ve yöneticiler, aşağıdaki tribüne alındı. 
     Bu arada İstanbul Valisi Muammer Güler, 2. sırada oturan Yıldırım'ı ön sıraya çağırmasına karşın Yıldırım, yerinde oturmayı sürdürdü. 
     Öte yandan geçirdiği anjiyo sonrası Bursa'da dinlenen Galatasaray Kulübü Başkanı Özhan Canaydın, derbi maçı izlemek üzere stada gelmedi. 
     
     CERRAH'TAN İNCELEME 
     İstanbul Emniyet Müdürü Celalettin Cerrah, maç öncesinde beraberindeki yetkililerle birlikte sahayı gezerek, alınan önlemleri inceledi. 
     
     TRİBÜNDE 3 YILDIZ 
     Galatasaraylı taraftarlar maç öncesinde tribünlerde renkli görüntüler oluşturdu. 
     Taraftarlar, ellerindeki kartonlarla Galatasaray'ın 15 lig şampiyonluğunu temsil eden 3 yıldızı oluşturdular. 
     Ayrıca takımlar sahaya çıkarken yüzlerce balon gökyüzüne bırakıldı. 
     
     EĞİTİME DESTEK 
     Her iki takım oyuncuları da sahaya ''Eğitime Yüzde 100 Destek. Eğitim Seferberliği Yeniden Başladı'' yazalı pankartlarla çıktı. 
     
     STAT DOLDU 
     Derbi maça taraftarlar büyük ilgi gösterdi. 
     80 bin kişilik statta yaklaşık 70 bin kişi yer alırken, yalnızca tribünlerin kenarlarında boşluklar olduğu gözlendi. 
     
     GALATASARAY TRİBÜNÜNDEKİ FENERBAHÇELİLER 
     Fenerbahçeli bazı taraftarlar, Galatasaray tribünlerine sızdı. 
     Maçın başlamasına az bir süre kala kendilerini belli eden Fenerbahçeli taraftarlar, polis gözetiminde bulundukları bölümden alınarak, Fenerbahçeliler'e ait tribüne götürüldü. 
     
     MAÇ BAŞLAMADAN ANONS 
     Maçın başlamasına az bir süre kala Galatasaray tribünlerinden sahaya renkli duman çıkaran maddeler atıldı. 
     Bu nedenle hakem Muhittin Boşat maçı başlatmayarak, anons yaptırdı. 
     Bu arada Galatasaray Teknik Direktörü Terim, bu maddelerden birisini dışarıya atmaya çalıştı. Karşılaşma bu nedenle yaklaşık 10 dakika geç başladı. 
     
     İLK HEYECAN 
     Derbi maçta her iki takımda da çok sayıda oyuncu, şimdiki takımlarının formasıyla ezeli rakiplerine karşı ilk kez forma giydi. 
     Galatasaray'da De Boer, Baliç, Prates ve Sabri, Fenerbahçe'de ise, Recep, Luciano, Tomas, Aurelio, Van Hooijdonk, Petkov ve Selçuk, ilk kez yeni takımlarında derbiye çıktı. 
     
     BALİÇ İLK KEZ 
     Geçen sezonlarda Fenerbahçe forması giyen Galatasaraylı oyunculardan Baliç, ilk kez eski takımına karşı forma giyerken, Abdullah ise maç kadrosuna alınmadı. 
     Baliç, geçen sezon sakatlığı nedeniyle Fenerbahçe ile yapılan her 2 maçta da yer alamamıştı. 
     
     MHK'DAN BOŞAT'A MORAL 
     Karşılaşmayı Merkez Hakem Kurulu Başkanı Bülent Yavuz ve kurul üyelerinin tamamı da izledi. 
     Yavuz, maç öncesi yaptığı açıklamada, dün İstanbul'da yaptıkları toplantıya, derbi maçın hakemi Muhittin Boşat ve yardımcılarını da davet ettiklerini söyledi. Yavuz, Boşat'a sonuna dek güvendiklerini açıkladı. 
     Hakem Muhittin Boşat ise, hafta içinde medyada derbi maçla ilgili yapılan yayınların hiçbirini izlemediğini ve maça çok iyi hazırlandığını söyledi. 
     
</TEXT>
</DOC>
