<DOC>
<DOCNO> 178724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/soneko40.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta petrol üretimi artıyor, sabotajlar korkutuyor... 
</HEADLINE>
<TEXT>

     Irak'ta savaş sonrası yeniden başlayan petrol üretiminin artmaya devam ettiği, fakat ardı kesilmeyen sabotaj eylemlerinin işgal yönetimini endişelendirdiği bildirildi. 
     ABD'li Tuğgeneral Ricardo Sanchez, Irak petrollerinin bugünkü durumu ile ilgili düzenlediği basın toplantısında, çarşamba günü itibariyle günlük üretimin 1.7 milyar varile ulaştığını söyledi. Irak'ın günlük üretimi savaştan önce 2.8 milyon varildi. Sanchez, devam eden sabotaj olaylarının Irak'ın petrol üretiminde en büyük endişe kaynağı olduğunu belirtti. 
     ABD kaynakları, sabotaj sonucu Kerkük-Yumurtalık boru hattında akışın durmasının günde 7 milyon dolara mal olduğunu belirtiyorlar. 
     Bu arada, Irak petrol bakanlığı kaynakları ise Kerkük-Yumurtalık boru hattında akışın durması nedeniyle Kerkük yataklarından çıkarılan en az 300 bin varil petrolün yeniden kuyulara doldurulduğunu bildirdi. 
     
</TEXT>
</DOC>
