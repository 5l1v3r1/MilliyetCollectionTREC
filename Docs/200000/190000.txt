<DOC>
<DOCNO> 190000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sontur37.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Aksu, Çin'e hareket etti... 
</HEADLINE>
<TEXT>

     İçişleri Bakanı Abdülkadir Aksu, ''Türkiye olarak suçlulukla mücadelede üzerimize düşen sorumluluklarımızı eksiksiz yerine getirdiğimizi ve getirmeye devam edeceğimizi Çinli meslektaşlarımıza ileteceğiz'' dedi. 
     Bakan Aksu, Çin Halk Cumhuriyeti'ne hareketinden önce Atatürk Havalimanı'nda düzenlediği basın toplantısında, Türkiye ile Çin Halk Cumhuriyeti arasında 14 Şubat 2002'de imzalanan Sınır Aşan Suçlarla Mücadelede İşbirliği Anlaşması çerçevesinde, Çin Halk Cumhuriyeti Kamu Güvenliği Bakanı Zhou Yongkang'ın resmi daveti üzerine bu ülkeyi ziyaret edeceğini kaydetti. 
     Ziyareti sırasında Çin Halk Cumhuriyeti Başbakanı ile de görüşme imkanı bulacağını ümit ettiğini belirten Aksu, ziyaretinde, terör örgütü suçları ile güvenlik alanında ortak eğitim işbirliği programları yapılmasının gündeme geleceğini ifade etti. 
     Temaslarında yasadışı göç ve insan ticareti konusunda Türkiye'nin yaptığı çalışmaları anlatacağını vurgulayan Aksu, bunun yanında sınır aşan suç kategorisine giren uyuşturucu ve silah kaçakçılığı gibi diğer konulara da değineceğini kaydetti. 
     Aksu, ''Türkiye olarak suçlulukla mücadelede üzerimize düşen sorumluluklarımızı eksiksiz yerine getirdiğimizi ve getirmeye devam edeceğimizi Çinli meslektaşlarımıza ileteceğiz'' diye konuştu. 
     Ziyaretinde Çin'in Sismoloji Bürosu yetkilileriyle de görüşmeyi planladığını ifade eden Aksu, deprem konusunda bilgi ve karşılıklı tecrübelerin paylaşılmasının önemli olduğunu vurguladı. 
     Aksu, bu konuda gerek Sismoloji Bürosu yetkililerine, gerekse Bakan Zhou Yongkang'a eğitim işbirliği önerisinde bulunacağını söyledi. 
     Aksu, geçen yıl Türkiye'ye 32 bin Çinli turistin geldiğini, bu rakamın 100 binlere çıkartılması için alınacak tedbirleri belirlemeye çalışacağını da sözlerine ekledi. 
     Bakan Aksu, basın toplantısının ardından beraberindeki heyetle Türk Havayolları'na ait tarifeli uçakla, Çin'e hareket etti. 
     
</TEXT>
</DOC>
