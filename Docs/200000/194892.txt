<DOC>
<DOCNO> 194892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sontur41.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Manavgat'taki cinayetin zanlıları tutuklandı 
</HEADLINE>
<TEXT>

     Antalya'nın Manavgat ilçesine bağlı Taşağıl mevkiinde 2 Alman turist ve bir Türk rehberin öldürülmesi olayının zanlıları Kudret Kaptan ve Gündoğan Tansel, nöbetçi mahkemece tutuklandı. 
     Alman turistler Anja Höfken ile Sabina Bader ve Türk rehber Erdoğan Özdoğan'ın öldürülmeleri ile ilgili Taşağıl Jandarma Komutanlığı'nda 3 gündür sorguları süren cinayet zanlıları Kudret Kaptan 33 ve Gündoğan Tansel 24 , geniş güvenlik önlemleri altında Manavgat Adliyesi'ne getirildi. 
     Cumhuriyet Savcısı Kadir Erdal tarafından ifadelerinin alınmasının ardından tutuklanmaları talebiyle nöbetçi mahkemeye sevkedilen zanlılar, sorgulamaların ardından tutuklandı. 
     
     ''SUÇU KABUL ETMEDİLER'' 
     Gündoğan Tansel'ın, savcılık ve mahkemedeki ifadelerinde, cinayeti arkadaşı Kudret Kaptan'ın işlediğini ve cinayete karışmadığını söylediği belirtildi. 
     Kudret Kaptan'ın avukatı Günay Biltekin ise müvekkilinin, cinayet suçunu kabul etmediğini söyledi. 
     Kaptan'ın olay günü işyerinde bulunduğunu, daha sonra ise kız arkadaşıyla olduğunu söylediğini anlatan Avukat Biltekin, delil gösterilen telefon kayıtlarıyla ilgili yöneltilen soruya ise Kudret Kaptan'ın diğer cinayet zanlısı Gündoğan Tansel'e kendisine ait cep telefonunu verdiğini ve görüşmelerin kendisinin bilgisi dışında bu telefondan yapıldığını söylediğini kaydetti. 
     Avukat Biltekin, müvekkili Kudret Kaptan'ın ifadesinde ayrıca, Gündoğan Tansel'in turist kadınları almaya gittiğinde aralarında sorun yaşandığını, kadınları ismini vermediği bir arkadaşıyla birlikte öldürdüğünü kendisine itiraf ettiğini söylediğini anlattı. 
     
</TEXT>
</DOC>
