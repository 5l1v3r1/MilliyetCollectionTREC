<DOC>
<DOCNO> 180617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/dunya/dun03.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
BM'de çetin pazarlık 
</HEADLINE>
<TEXT>

   Chirac ve Schröder'in itirazlarından yılmayan Washington, Güvenlik Konseyi'ni yeni Irak tasarısı konusunda ikna edebileceğine inanıyor 
      YASEMİN ÇONGAR Washington 

   
   Bush yönetimi, Birleşmiş Milletler'i BM Irak'ta güvenliğin sağlanması ve yeniden inşa çalışmalarında daha fazla devreye sokmaya yönelik karar tasarısı konusunda, Güvenlik Konseyi üyeleriyle yoğun pazarlık yürütüyor. Fransa ve Almanya'nın, "Bu tasarı bizim kıstaslarımızı karşılamaktan uzak" şeklindeki açıklamasını, "Bu bir ret tavrı değil, bir pazarlık tavrı. Tasarıyı tartışmaya açığız" diye değerlendiren ABD'li yetkililer, BM'nin Irak'taki "otoritesini artırmaya" razı olabileceklerini belirtiyorlar. Ancak uluslararası güvenlik gücünün BM komutasında oluşturulması fikri, Bush yönetimince benimsenmiyor. 
   ABD Dışişleri Bakanı Colin Powell, Paris ve Berlin yönetimlerinin tepkisi konusundaki bir soruyu yanıtlarken, "Karar taslağı, Cumhurbaşkanı Chirac ve Başbakan Schröder'in daha önce dile getirdikleri kaygıları giderecek bir şekilde hazırlandı" dedi. Powell, iki Avrupalı liderin itirazlarının netlik taşımadığına dikkat çekti ve Chirac ile Schröder'in, siyasi otoritenin "bir an önce" Iraklılara devri konusundaki sözlerine, "Otoriteyi bugün devredecek olsak, bunu hangi Iraklılara devredeceğimiz konusunda bir fikir beyan etmemişler" eleştirisinde bulundu. 
   ABD'li diplomatlar ise, karar tasarısı konusundaki asıl itirazın "ABD komutasının sürmesi" ve "BM'nin siyasi nüfuzunun sınırlı kalması" konularında yoğunlaştığını doğruluyorlar. 
   Türkiye'nin Washington Büyükelçisi Faruk Loğoğlu, önceki gün ABD Dışişleri Bakan Yardımcısı Elizabeth Jones ile bir araya geldi ve Güvenlik Konseyi'ne önerilen karar tasarısı konusunda bilgi aldı. Görüşmede, Bush yönetiminin BM'yi Irak'ta daha fazla devreye sokma politikasının Ankara'da memnuniyet yarattığı ve bu yöndeki tasarının kabul edilmesi halinde, bunun Türkiye'nin Irak'taki İstikrar Gücü'ne katılımını kolaylaştırabileceği ifade edildi. 
   
</TEXT>
</DOC>
