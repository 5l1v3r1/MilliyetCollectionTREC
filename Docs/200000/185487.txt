<DOC>
<DOCNO> 185487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/yazar/cemal.html </URL>
<DATE> 2003/09/30/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Seçim gerekli değil 
</HEADLINE>
<TEXT>

   
   Siyasetin penceresinden bakınca, Türkiye'de bugün milletvekili seçimlerine kesinlikle gerek olmadığını düşünüyorum. 
   3 Kasım'dan bu yana daha on bir ay geçmiş durumda. İç ve dış politikada çok kritik bir eşikteyiz. Önemli kararlar alındı, alınıyor, alınacak. 
   Bıçak sırtındayız. 
   İstikrara son derece ihtiyaç gösteren böyle bir dönemde, bu kadar erken bir seçim Türkiye için isabetli değil, kesin olarak yanlış bir tercihtir. 
   Bir nokta daha akla geliyor 
   Böyle bir yolun açılması, yani parlamentoyu, hükümeti ortaya çıkarmış bir seçimin on bir ay sonra bir mahkeme kararıyla iptal edilmesi de demokratik rejim açısından sakınca yaratabilir. Tatsız ayak oyunlarına dayalı emsallere neden olabilir ileriki seçimlerde... 
   Bunu da düşünmek lazım. 
   Siyaset böyle diyor. 
   Ama bir de hukuk var. 
   Hukukun dili farklı. 
   Hukukun penceresinden bakıldığı zaman durum tartışmalı. Değişik görüşler ortaya çıkıyor. 
   Kimine göre seçim şart değil. 
   Kimine göre şart. 
   Galatasaray'ın Fener maçında verilmeyen son dakika penaltısı gibi artık yapacak bir şey olmadığını söyleyenler, nasıl maçta son karar doğru yanlış hakeme aitse, 3 Kasım'da da Yüksek Seçim Kurulu kararıyla geri dönüş yolunun kapandığını belirtiyorlar. 
   Adalet Bakanı Cemil Çiçek dün öğleden sonra hükümet sözcüsü olarak yaptığı açıklamada şöyle dedi 
   "Başkalarının yaptığı sahtekarlık yüzünden millet, milli irade cezalandırılamaz." 
   Bir yerde haklı. 
   Ama hukuken farklı düşünenler var. 
   Şöyle özetlenebilir 
   DEHAP'ın seçimlerde sahtecilik yaptığına ilişkin Ağır Ceza Mahkemesi kararının dün Yargıtay tarafından onanmasıyla birlikte yeni bir durum ortaya çıktı. 
   Bunun adı 'kanunsuzluk'tur. 
   Seçime gölge düşmüştür. 
   TBMM bunu taşıyamaz. 
   Onun için 'seçim yenilenmeli'dir. 
   Hukuk penceresinden bakarak bu görüşe varanlar, Anayasa'nın değiştirilerek en kısa zamanda, en geç üç ayda seçime gidilmesini savunuyorlar. 
   Şimdi ne olacak 
   Top, Yüksek Seçim Kurulu'nda. 
   YSK ne yapabilir 
   1 Seçimlerin yenilenmesine gerek yok diyebilir. 
   2 DEHAP'ın 1 milyon 950 oyunu iptal edip örneğin AKP'den 44, CHP'den 22 milletvekilini iptal ederek Mehmet Ağar'ın DYP'sini TBMM'ye sokabilir. 
   3 Seçimler yenilensin der. 
   4 Topu TBMM'ye atabilir. 
   Hangi yolun açılacağını görmek için önce Yüksek Seçim Kurulu'nun kararını beklemek gerekiyor. 
   YSK Başkanı Tufan Algan'la dün akşamüstü konuşurken, kendilerine bir başvurunun yapılması halinde -ki bunu bekliyorlar- en kısa zamanda kararlarının açıklanacağını söyledi. 
   Netameli, nazik bir durum. 
   Bir bakarsınız erken seçim de gündeme gelebilir. 
   Bir bu eksikti diyebilirsiniz. 
   Haklısınız. 
   Ama burası Türkiye 
   Bazen rahat, bazen istikrar batar bu ülkeye... 
   
      
   
</TEXT>
</DOC>
