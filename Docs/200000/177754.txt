<DOC>
<DOCNO> 177754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/spor/spo06.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekor var, para yok 
</HEADLINE>
<TEXT>

   Ekvadorlu Perez, Paris'te 20 kilometre yürüyüşte en iyi zamanı yaptı, ancak bu mesafedeki dereceler 2004'ten itibaren rekor sayılacağı için 100 doları alamadı 
      
   Üç altın verildi 
   
   9. Dünya Atletizm Şampiyonası Fransa'nın başkenti Paris'de dün başlarken, ilk gün üç altın madalya sahiplerini buldu. Erkekler 20 kilometre yürüyüş finalinde Ekvadorlu atlet Jefferson Perez, 1 saat 17 dakika 21 saniyeyle dünyanın en iyi zamanını yaparak şampiyon olmasına rağmen, bu mesafede dereceler 2004'ten önce rekor olarak kabul edilmediği için Uluslararası Atletizm Federasyonu IAAF 'ın her daldaki rekor için koyduğu 100 bin dolarlık ödülü alamadı. 
   
   Kluft zirvede 
   BAYANLAR 10 bin metrede Etyopyalı Berhane Adare, son metrelerdeki müthiş sprintiyle rahat bir şampiyonluk kazanırken, erkekler gülle atmada da B.Rus Andrei Mikhnevich, 21.69 metrelik kendi en iyi derecesiyle altın madalyanın sahibi oldu. Heptatlonda ilk dört dalda en iyi derecelerini yapan İsveçli Karoline Kluft 4.143 puanla günü zirvede kapadı. ABD'li Marion Jones'un yokluğunda bayanlar 100 metrenin favorileri Bahamalı Sturrup 10.98 ve ABD'li White 10.96 yarı finale kaldı. 
   
   Azimi'nin azmi    Afgan bayan atlet Lima Azimi, ilk kez çivili ayakkabı giydiği 100 metre seçmesinde 18.37'lik çok kötü bir derece koşmasına rağmen takdir topladı. Dünya Şampiyonası'na katılan ilk bayan Afgan atlet olan Azimi, "Benim için sonuç değil, katılmak önemliydi" dedi.Şampiyonanın dün yapılan açılış töreninde Türkiye'yi üç sporcumuz da Paris'e gitmediği için hiçbir atlet temsil edemedi. Resmi geçite Atletizm Federasyonu Genel Sekreteri Ayhan İnanlı ile komite üyesi Münir Yaraş katıldı.Şampiyonada sınav veren ilk Türk milli hakem Can Korkmazoğlu oldu. Erkekler 20 km. yürüyüş yarışında görev yapan Korkmazoğlu, bir Dünya Şampiyonası'nda yer alan ilk Türk hakem unvanını elde etti. 
   
   Uğurlar olsun    DÜNYA Atletizm Şampiyonası'ndaki altın madalya umudumuz Süreyya Ayhan, şampiyonluk yolculuğuna bugün başlıyor. Bu sabah kamp yaptığı Edirne'den yola çıkacak olan Ayhan ve antrenörü Yücel Kop, THY'nin 08.40 Paris uçuşuyla Fransa'ya geçecek. Atletizm Federasyonu Başkanı Mehmet Yurdadön, maratonda koşacak Yusuf Zepak ve doktor Tamer Çavuş da aynı uçakla Paris'e gidecek. 
   ŞAMPİYONADA yarışacak diğer atletimiz Elvan Abeylegesse ve antrenörü Ertan Hatipoğlu ise yarın Paris'e gidecek. Şampiyonada ilk sınavı 26 Ağustos'taki seçmelerde Elvan Abeylegesse verecek. Ayhan, 27 Ağustos saat 22.15'te seçme, 29 Ağustos saat 22.35'te yarı finalde yarışacak ve 31 Ağustos saat 19.20'de final müsabakasına çıkacak. Yusuf Zepak 30 Ağustos'ta maratonda koşacak. 
   
   Günün programı 10.30 20 km yürüyüş Byn. Final 10.45 Disk atma Erk. Seçme A 11.00 400 metre engelli Byn. Seçme 11.30 Uzun atlama Byn. Heptatlon 12.20 400 metre Byn. Seçme 12.35 Disk atma Erk. Seçme B 16.00 Cirit atma Byn. Heptatlon A 16.30 100 metre Erk. Seçme 17.00 Üç adım atlama Byn. Seçme 17.55 100 metre Byn. Yarı final 18.00 Cirit atma Byn. Heptatlon B 18.10 400 metre Erk. Yarı final 18.40 800 metre Byn. Yarı final 19.00 100 metre Erk. Çeyrek final 19.35 800 metre Byn. Heptatlon 20.00 10 bin metre Erk. Final 20.45 100 metre Byn. Final 
   
   
</TEXT>
</DOC>
