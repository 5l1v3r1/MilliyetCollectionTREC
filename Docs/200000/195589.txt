<DOC>
<DOCNO> 195589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sontur11.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Terör örgütü, adını değiştirere kurtulamaz' 
</HEADLINE>
<TEXT>

     Emniyet Genel Müdürlüğü Sözcüsü ve Genel Müdür Yardımcısı Feyzullah Arslan, terör örgütü PKK KADEK'in, adını değiştirmekle terör örgütü olmaktan kurtulamayacağını söyledi. Arslan, ''Terör örgütü bir zamanlar PKK'ydı, sonra KADEK oldu, sonra başka bir isim aldı. İsimler çok önemli değil, faaliyetler önemli, ülkeye verdiği zarar önemli'' dedi. 
     Arslan, Emniyet Genel Müdürlüğü Dikmen binasında düzenlediği haftalık basın toplantısında, ''PKK önce KADEK oldu, sonra Kürdistan Halk Kongresi ismini aldı. Bu konudaki değerlendirmeniz nedir '' sorusu üzerine, isimlerin çok önemli olmadığını ifade etti. 
     ''Terör terördür, terör örgütü de terör örgütüdür'' diyen Arslan, terör örgütünün isminin bir zamanlar PKK olduğunu, sonrasında ismini KADEK olarak değiştirdiğini, şimdi de daha farklı bir isim adı altında faaliyetlerine devam ettiğini belirtti. Arslan, şöyle devam etti 
     ''Ha Hasan kel, ha kel Hasan... Fark eden bir şey yok. İsimler çok önemli değil, faaliyetler önemli, ülkeye verdiği zarar önemli. Terör örgütü, adını değiştirmekle terör örgütü olmaktan kurtulamaz. Uluslararası arenada da bu konu göz ardı edilemez. Geçmişi karanlık olan bir faaliyetin geleceğinin de iyi olacağını düşünmüyorum.'' 
     
     KIZILAY'DAKİ OLAYLAR 
     Feyzullah Arslan, 6 Kasım'da Kızılay'da meydana gelen olaylar ve İHA kameramanının dövülmesi olayında, görevini kötüye kullanan ya da suiistimal eden emniyet mensupları hakkında disiplin soruşturması açıldığını belirtti. Aslan, soruşturma için zamana ihtiyaç olduğunu ve biter bitmez kamuoyunu bilgilendireceklerini kaydetti. 
     Arslan, ''Kış mevsiminde alınacak trafik tedbirleri'' konulu İçişleri Bakanlığı genelgesi ile fahri trafik müfettişliği konularında da bilgi verdi. 
     Trafik kontrollerinin sadece trafik polisi tarafından değil fahri trafik müfettişleri tarafından da yapıldığını anlatan Arslan, vatandaşları, her an her yerde bir fahri trafik müfettişi ile karşılaşabilecekleri konusunda uyardı. 
     Türkiye genelinde 11 bin 727 fahri trafik müfettişi atamasının yapıldığını ifade eden Arslan, müfettişlerin, 2002'nin 9 ayında 180 bin 154, 2003 yılının 9 ayında 161 bin 124 adet ''Trafik Suçu Tespit Tutanağı'' düzenlediğini bildirdi. 
     Tarihi eser kaçakçılığının önlenmesi konusunda emniyetin yaptığı çalışmaları da anlatan Arslan, bu yıl 222 olayda 459 kişinin yakalandığını, 2 bin 798 eser ile 5 bin 798 sikkeye el konulduğunu kaydetti. 
     
</TEXT>
</DOC>
