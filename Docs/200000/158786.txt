<DOC>
<DOCNO> 158786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/spor/spo01.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Rekorun eşiğinde 
</HEADLINE>
<TEXT>

Lucescu, Galatasaray maçını kazanması halinde aynı sezonda tüm derbilerden galibiyetle ayrılan ilk teknik adam unvanını alacak. Rumen çalıştırıcı, korkmadığını ancak rakibine saygı gösterdiğini söyledi 
     Tarihe geçecek 
     BEŞİKTAŞ'A, Galatasaray karşısında bir puan yetecek ama galibiyet halinde Teknik Direktör Lucescu'nun adı altın harflerde Türk Futbol Tarihi'ne geçecek. Bu sezon oynadığı üç derbi maçından da zaferle ayrılan Rumen teknik adam, Sarı - Kırmızılı takımı bir kez daha dize getirmeyi başarırsa, şampiyonluğun yanısıra tüm derbilerden galibiyet çıkaran ilk hoca unvanını da kazanacak. 
     
     Temkinli konuştu 
     ROMANYA'NIN Sporturilor gazetesine derbi için özel röportaj veren Lucescu yine tedbiri elden bırakmadı. "Galatasaray mı, yoksa Beşiktaş mı daha zordu Şampiyon olurken hangi takımda sıkıntı çektiniz" şeklindeki soruya "Daha şampiyon değiliz. Hiçbir zaman maç oynanmadan 'Galatasaray'a karşı kazandık' diyemezsiniz. Bizi çok zorlu bir doksan dakika bekliyor" cevabını verdi. 
     
     Jübile Türkiye'de 
     LUCESCU, "Korkuyor musunuz" şeklindeki bir soruyu ise "Ben hiç korkmam. Ama karşıdaki rakibe saygı gösteririm. Galatasaray'ın gücü unutulmamalı" diye yanıtladı. Galatasaray'daki Lucescu ile Beşiktaş'taki Lucescu arasında bir fark bulunmadığına da değinen Rumen çalıştırıcı, 60 yaşına doğru ilerlediğini ve antrenörlük kariyerine Türkiye'de nokta koyacağını söyledi. 
     
Cordoba'nın imza inadı      LİGLERİN bitimi ile birlikte tatil için ülkesine gidecek olan Cordoba, transfer sorununun acilen bitirilmesini istedi. Bu konuda Lucescu ve Yıldırım Demirören ile görüşen tecrübeli eldiven, "Başta İspanya ve İngiltere olmak üzere çok cazip teklifler var. Beşiktaş'tan ayrılmayı düşünmüyorum. Ancak tatile gitmeden önce imza atmalıyım" diye konuştu. Başarılı kaleciye her konuda garanti verilmesine rağmen Cordoba'nın resmi imzada ısrar ettiği öğrenildi. 
     
Divan'da bilet krizi      OLAĞAN Divan Kurulu toplantısında üyeler Galatasaray maçına bilet bulamadıklarını söyleyerek, yönetimi protesto ettiler. Yöneticilerin büyük bölümü toplantıya katılmazken, kulübün borcunun 26 trilyon 793 milyar 400 milyon lira olduğu açıklandı. Bu borcun 20 trilyon 222 milyar lirası banka, 5 trilyon 250 milyon lirası yöneticilere ödenecek. 
     
Önce savunma      Beşiktaş, Galatasaray önünde defans ağırlıklı bir taktikle mücadele verecek. Tek santrfor İlhan ile de gol kovalayacak 
     BEŞİKTAŞ Teknik Direktörü Mircea Lucescu, Galatasaray karşısına savunma ağırlıklı bir taktikle çıkacak. İlhan Mansız'ı forvette tek oynatmayı hedefleyen Rumen çalıştırıcı, golcü futbolcunun arkasına Sergen ve Pancu ikilisini yerleştirecek. Galatasaray'ı orta alanda presle boğmayı hedefleyen Mircea Lucescu, bu alanda çıkaracağı oyuncularla gol bulmayı hedefliyor. 
     ÜMRANİYE Tesisleri'ni dış dünyaya kapatan Rumen hoca, Siyah - Beyazlı futbolcuları özellikle motivasyon konusunda sık sık uyardı. Lucescu, "Herşeyden önce çok dikkatli olmak zorundayız. Rakibimiz bize oranla daha rahat, kaybedeceği bir şey yok. Kollektif oynayın, savunmada riske girmeyin, pres yapın. Orta alana ağırlığımızı koymak zorundayız" diye konuştu. 
     

</TEXT>
</DOC>
