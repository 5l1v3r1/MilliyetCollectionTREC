<DOC>
<DOCNO> 162380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/spor/spo08.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
FEDERASYON AYIP ETTİ .. 
</HEADLINE>
<TEXT>

İşitme Engellilere sözünü verdiği 150 milyarı aktarmayınca, Milli Takım Avrupa Şampiyonası'na gidemedi 
     HÜSEYİN SAKARYA 

     İsrail'i yenmişlerdi 
     FUTBOL Federasyonu, engelliler futboluna aktarması gereken 150 milyar lirayı ödemeyince, Milli Takım 14 Haziran'da İspanya'da yapılacak Avrupa Şampiyonası Finalleri'ne gidemedi. Bakan Fikret Ünlü döneminde yaşanan kriz nedeniyle, 1.5 yıl faaliyet yapamayan İşitme Engelliler, bu süreçte sadece İsrail'le eleme maçı oynayıp 6 - 1 kazanmışlar, rakibin rövanşa çıkmaması üzerine final hakkını elde etmişlerdi. Erdoğan Toprak döneminde yumuşayan ilişkiler yüzünden federasyon, Engelliler Federasyonu'na 150 milyar sözü vermişti. 
     
     ETSO'dan atılabiliriz 
     ASBAŞKAN Orhan Saka ile İşitme Engelliler Spor Federasyonu Başkanı Oktay Aktaş arasında yapılan görüşmeler sonucu gecikmeli de olsa verilen 50 milyar lira ile faaliyetler başlatıldı. Ancak para ligleri bile bitirmeye yetmedi. Futbol Federasyonu'nun bu vurdumduymazlığı nedeniyle Türkiye büyük olasılıkla Uluslararası İşitme Engelliler Spor Federasyonu ETSO bünyesinden atılacak. UEFA'nın zihinsel engelliler futbolunu desteklediği dönemde, federasyonun açtığı yara uzun süre kapanamayacak. 
     

</TEXT>
</DOC>
