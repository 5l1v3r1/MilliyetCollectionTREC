<DOC>
<DOCNO> 189162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/ekonomi/eko13.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hortumu görmediler 
</HEADLINE>
<TEXT>

   
   Adalet Bakanı Çiçek'in "Banka hortumlayanın hayat boyu peşinde olacağız" diyerek açıkladığı bankalar yasası tasarısı Başbakanlığa gönderildi. Hortumculara ağır yaptırımlar getiren tasarıya bazı gazeteler fazla itibar etmedi. 
   İmar Bankası'nın sahibi Uzanlar'ın Star'ı, el konulan Etibank'ın eski sahibi Dinç Bilgin'in imtiyaz sahibi olduğu Sabah, Karamehmetler'in Akşam'ı, tasfiye edilen İhlas Finans'ın sahibi Enver Ören'in Türkiye gazetesi haberi birinci sayfalarından vermezken birçoğu iç sayfalarında küçük haberlerle geçiştirdi. Mehmet Emin Karamehmet'in sahibi olduğu Akşam gazetesi, habere 8. sayfasında yer ayırdı. Uzan ailesinin sahibi olduğu Star gazetesi ise haberi 9. sayfasında küçük bir haberle geçiştirdi. Cumhuriyet de haberi birinci sayfadan görmeyen gazeteler arasında yer alırken, Dinç Bilgin'in imtiyaz sahibi olduğu ve Turgay Ciner'in imtiyaz hakkını kiraladığı Sabah gazetesi ise haberi ekonomi sayfalarında gördü. Türkiye gazetesinde ise "Hortumcuya rahat uyku yok" başlığıyla iç sayfalarda görülen haberde, sadece batan banka patronlarının peşinde olunacağı değerlendirmesi yer aldı. 
   
   
</TEXT>
</DOC>
