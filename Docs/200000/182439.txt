<DOC>
<DOCNO> 182439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/soneko10.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İsveç'in red kararı, Euro'ya değer kaybettirdi... 
</HEADLINE>
<TEXT>

     İsveç'te Avrupa ortak parası euro'yu kabul edip etmeme konusunda dün yapılan halk oylamasında red kararı çıkması, Euro'nun ABD Doları, İsveç Kronu'nun da euro karşısında değer yitirmesine yol açtı. 
     Londra döviz piyasasında cuma günü 1.1324 dolarla ABD Doları karşısında son 1 ayın en yüksek değerini almış bulunan euro, bu sabah 1.1275 dolara indi. 
     İsveç Kronu da euro karşısında son iki haftanın en düşük düzeyine geriledi. Londra borsası'nda 1 euro 9.2043 İsveç kronundan işlem gördü. 
     Avrupla döviz komisyoncuları, İsveç'in red kararının euronun ABD Doları karşısında aylardır süren yükselişine son verip vermeyeceğini merak ediyorlar. 
     Menkul kıymet piyasalarının ise zaten beklenen bir gelişme olan red kararından etkilenmediği görüldü. 
     
     AB, HAYAL KIRIKLIĞINA UĞRADI 

     İsveç'in red kararı, Avrupa Birliği'nde hayal kırıklığı yarattı. 
     Avrupa Komisyonu Başkanı Romano Prodi, sonucun kesinleşmesinden sonra yaptığı değerlendirmede, ''İsveç'in para birliğinin dışında kalmasıyla AB içindeki etkisinin azalacağını'' söyledi. 
     Bazı çevrelerde İsveç'in ileride tutumunu değiştirerek para birliğine katılacağı spekülasyonları yapılırken, İsveç Başbakanı Goeran Persson 2013 ylına dek yeni bir referandumun söz konusu olmaycağını bildirdi. 
     
     EURO KARŞITLARI SEVİNÇLİ 

     İsveç'in red kararı 2000 yılında aynı yönde oy kullanan komşu Danimrka'daki euro karşıtlarını sevindirirken, bu konudaki tavrını henüz belirlememiş bulunan İngiltere'de de para birliğine karşı olan cephenin elini güçlendirdi. 
     Gözlemciler, İngiliz halkının tarihi ve kültürel nedenlerle ortak paraya temkinli baktıklarını, İskandinav halklarının ise paranın kendisine değil, parayla birlikte AB'nin vergi ve maliye mevzuatına da katılma fikrine soğuk baktıklarını belirtiyor. 
     İsveç ve Danimarka halkları AB mevzuatına tabi oldukları takdirde, Avrupa ve dünya ortalamalarının üzerindeki sosyal haklarını kaybetmekten korkuyorlar. 
     

     
</TEXT>
</DOC>
