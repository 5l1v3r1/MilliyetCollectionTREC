<DOC>
<DOCNO> 173245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/guncel/gun13.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Şırnaklı dullar dernek kurdu 
</HEADLINE>
<TEXT>

   Eşlerini terör olaylarında ya da kömür ocaklarında meydana gelen kazalarda kaybeden 600 kadın bir araya geldi.... 
   
   Eşlerini terör olaylarında veya kömür ocaklarında meydana gelen göçük altına yitiren 19 - 40 yaşlarındaki yaklaşık 600 Şırnaklı kadın bir araya gelerek Genç Anneler Yardımlaşma ve Dayanışma Derneği'ni kurdu. 
   
   8 ay önce kuruldu 
   Dernek Başkanı Emine Yetik 31 , beş çocuğu olduğunu ve eşini dokuz yıl önce göçük altında yitirdiğini belirterek, derneği yaklaşık 8 ay önce kurduklarını söyledi. Yetik, çevresinde kendisi gibi birçok dul kadının olduğunu, hemen hepsinin maddi sıkıntı içerisinde bulunduğunu fark etmesiyle bu kadınlarla görüşerek bir dernek çatısı altında birleşmeye karar verdiklerini belirterek şöyle konuştu 
   "Şırnak'ta ve yakın civar köylerde genç yaşta bir çok dul kadın var ve hemen hiçbirimizin okuma - yazması yok. Çalışmak istiyorduk. Fakat iş yaptırmak isteyenlerin bize ulaşacağı bir adres yoktu. Bu nedenle derneği kurduk. Valimiz de bizi destekledi. 
   
   "Yardım alıyoruz" 
   "Belediye Başkanımız birkaç aylık kiramızı ve diğer giderlerimizi karşıladı. Tümen komutanının eşi Reyhan Berk bize maddi - manevi yardım yaptı. Zaman zaman çeşitli kuruluşlarca yapılan gıda kırtasiye, giysi yardımlarını önceliğe göre dağıtıyoruz." 
   Dernek üyesi kadınlardan 5 çocuk annesi Ayşe Güngen 37 de, eşini kömür ocağında meydana gelen göçük altında yitirdiğini söyledi. Güngen, "Birbirlerimize sahip çıkarak bütün engelleri aşacağımıza inanıyorum" dedi. 
   
   
</TEXT>
</DOC>
