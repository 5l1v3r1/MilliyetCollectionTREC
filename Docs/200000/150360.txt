<DOC>
<DOCNO> 150360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/spor/ybjkgokce.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir devin düşüşü 
</HEADLINE>
<TEXT>

     Atilla GÖKÇE 

     Lucescu medyaya kızmasın, Yasin basına darılmasın... Beşiktaşlı futbolcular, Diyarbakır'da kaybettikleri yenilmezlik unvanı için suçluyu dışarıda aramasın. 
     Hepsi de ayağa kalkıp dürüstçe aynaya baksın. 
     Orada kendilerini görecekler. 
     Sergen'siz dakikalarda futbola boşverip dan - dun'a başvurdukları için, futbolu Sergen'siz oynamayı unuttukları için yenildiler Diyarbakır'da. Sergen, yokluğuyla büyüdü. Onlar, Diyarbakır'da varlıklarıyla küçüldüler. 
     Elbette yenilgi vatan hainliği değil, suç değil... Ama kocaman bir kabahat. 
     Hele futbol oynamıyorsanız, içiniz uyuyor, adaleleriniz uyuşuyor ve rakip karşısında gevşiyor, çözülüyor, dağılıyorsanız, bu çok büyük bir kabahat. 
     Elbette unuttuğunuz yenilgi, futbolun üç sonucundan biri. Yenilmenin ayıp bir yanı yok. Asıl ayıp, şampiyonluk mücadelesi verirken bilincini kaybetmek. Topu seyretmek, gayreti esirgemek, görevle ilgili ihmaller göstermek. 
     Lucescu, elindeki kadrodan en uygun on birle başladı. Ne yazık ki, o uygun on birdeki adamlar, kulübede Lucescu'yu haşladı. Kaan Dobra, zoraki sol kanat Ahmet Yıldırım, inanılmaz top kayıplarıyla, zamanlama ve pozisyon yanlışlarıyla futbolu seven herkesi çıldırttılar. Pancu, aşırı güvenle bireyselliğe dayalı kendi oyununu oynamaya çalıştı, bulduğu topları harcadı. İlhan Mansız, ille de frikik meraklısı, şut fukarası. Elbette koşuyor, enerji harcıyor ama klası ve etkinliği çok gerilerde kalmış. Hele bir 84. dakikada tek başına yakaladığı beraberlik şansı var ki, topu Şenol'un üstüne nişanlamak için ne kadar yanlış varsa onları yaptı işte. Telaşlandı, şut yerini ve zamanını yanlış seçti, cesaretini kaybetti, meşin yuvarlağı Şenol'a verdi. 
     Şimdi Ahmet Dursun'a herkesin kızarak söylediğini hadi ben ağabey şefkatiyle söyleyeyim. O her defasında topa uzanan elini ... al cebine sok 
     Cordoba'nın da, savunmanın da tadı kaçtı tabii. Yedikleri golden sonra onlar tatlı sert mücadeleye devam ettiler. Ama çok yalnızdılar. Rakipten önce kendi arkadaşlarına yenildiler. 
     Lucescu'nun hakemle ilgili itirazlarına katılmıyorum. Nouma'nın havaya çıktığı topta rakibinin eli nizami şarj pozisyonundaydı. Çıplak gözle bu işte penaltı görmedim. Ama Şenol'un, Pancu'yu ayağından çekmesi kartın kırmızı olmasını gerektirirdi. Neyse ki maçın belirleyici unsuru hakem değil, Beşiktaş'ın futbolsuzluğu 
     Ümit Kayıhan, Galatasaray'a yapamadığını Beşiktaş'a yaptı. Takipçi defans, Evren, Deniz ve Ergün'le büyüyen orta alan ve affetmeyen Saffet. Diyarbakırspor üç puanı da haketti, yenilmezi yenmenin fiyakasını da yaptı. Hepimizden alkışı kaptı. 
     
     


SPOR 






























</TEXT>
</DOC>
