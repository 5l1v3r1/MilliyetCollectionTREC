<DOC>
<DOCNO> 171744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/spor/spo01.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çözene aşkolsun 
</HEADLINE>
<TEXT>

   Beşiktaş'ta Cordoba krizi kördüğüm noktasına ulaştı. Yönetim anlaştıklarını belirtmesine karşın Kolombiyalı eldiven, "Pazarlıklardan sonuç alamadık. Kafam rahat değil" dedi 
      ORHAN YILDIRIM 

   
   Farklı sesler 
   SİYAH - Beyazlı kulüpte kaleci Cordoba konusunun tatlıya bağlanmaması camiada huzursuzluk yaratıyor. Yönetimin sözleşmesinde iyileştirme yaparak, bu krizi aştıklarını açıklamasına rağmen Kolombiyalı file bekçisi aksini savunuyor. Pazarlıklardan sonuç alamadıklarını belirten Cordoba, "Umarım en kısa sürede bu sorun çözülür. Çünkü son 6 aydır hep aynı şeylerle meşgulüm" diyerek, şikayetini dile getirdi. 
   
   Cordoba inatçı 
   ARSENAL ile flört eden, ancak Beşiktaş'ın ağırlığını koyması ile geri adım atmak zorunda kalan Cordoba, Güney Kore'deki Barış Kupası'nda isteksiz oyunuyla tepki çekmişti. Dün sabah sağlık kontrolünden geçen tecrübeli eldiven, "Bir yıl daha sözleşmem var. Ancak bu da opsiyonlu. Parasal konuda yaptığımız pazarlıklarda henüz anlaşamadık. Bu yüzden kafam rahat değil" diye konuştu. 
   
   İlk rakip Rapid Wien    AVUSTURYA'DA sezon için son hazırlıklarını yapacak olan Beşiktaş, ilk maçını bugün Rapid Wien'e karşı oynayacak. Karşılaşma TSİ 19.30'da başlayacak. Siyah - Beyazlı takım, salı günü de İngiltere'nin ünlü ekibi Arsenal ile kozlarını paylaşacak. 
   
   İlhan tartısması    Transfer için yıldız oyuncunun sağlık durumunun netleşmesinin beklenmesi yönetimi ikiye böldü 
   
   Baskı yapılıyor 
   TEKNİK Direktör Mircea Lucescu'nun golcü transferi için, "İlhan'ın durumu 28 Temmuz'da belli olacak. Beklemekte fayda var" diyerek, işi ağırdan alması, yönetimde görüş ayrılığı yarattı. Yöneticilerden Hüsnü Güreli, Haşmet Kürüm, Levent Erdoğan, Ahmet Kavalcı, Behçet Ümitlen ve Mete Düren bir an önce transfer yapılması konusunda tavır aldılar. 
   
   Bilgili sıkıntılı 
   BEŞİKTAŞLI yöneticiler, "İlhan'ın iki maç oynadıktan sonra yine sakatlığı nüksederse ne olacak Takım santrforsuz kalacak. Üstelik rakiplerimiz de kadro açısından çok güçlendiler" diyerek, transfer için baskılarını artırdılar. Başkan Serdar Bilgili'nin, bu konuda Lucescu ve yönetici arkadaşları arasındaki görüş ayrılığı nedeniyle sıkıntıya girdiği bildirildi. 
   
   Tümer küstü    Lucescu'nun, "Sergen ile birlikte oynayamaz" dediği tecrübeli futbolcu ayrılmak istiyor 
   
   İzin talebi 
   LUCESCU'NUN, "Sergen ile birlikte oynamaz" sözleriyle mesaj gönderdiği Tümer Metin'in bu durumdan rahatsız olduğu ve ayrılmak istediği öğrenildi. Tecrübeli oyuncunun, "Eğer düşünülmüyorsam bana izin verin" dediği ifade edildi. Rumen teknik adamın, Avusturya dönüşü bu konudaki son kararı vereceği bildirildi. 
   
   Yaprak dökümü 
   FORMA savaşını sürdüremeyen isimler tek tek Beşiktaş ile yollarını ayırıyor. Geçen sezon Samsun'dan alınan kaleci Göksel, oynayabileceği bir kulübe gitmek istediğini bildirdi. Lucescu izin verince, genç eldiven kamp kadrosundan çıkarıldı. Zürih kampında bekleneni veremeyen gurbetçi Eser de, Elazığspor'a kiralandı. 
   
   
   
</TEXT>
</DOC>
