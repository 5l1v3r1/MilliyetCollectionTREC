<DOC>
<DOCNO> 197904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/spor/spo02.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortega ile son tango 
</HEADLINE>
<TEXT>

   Fenerbahçeli yöneticiler, Arjantinli oyuncu ile ülkesinde pazarlık masasına oturdu. Kendisine sunulan önerileri olumlu karşılayan Ortega geri dönmeye sıcak bakıyor 
      MEHMET ÇİFTÇİ 

   
   Gizli operasyon 
   GEÇTİĞİMİZ hafta Ortega'nın avukatlarıyla İstanbul'da görüşen ve teminat mektuplarını geri alarak rahatlayan Fenerbahçe yönetimi, Arjantinli oyuncunun tekrar takıma dönmesi için gizli bir operasyon başlattı. İki yöneticinin gizlice Arjantin'e giderek Ortega ile pazarlık masasına oturduğu ve yıldız futbolcuyu ikna etmek için üç değişik öneri sunduğu, görüşmelerin olumlu sonuçlandığı öğrenildi. 
   
   Yeşil ışık yaktı 
   BUNA göre Ortega sezon sonuna kadar oynarsa tazminatında indirime gidilecek. Eğer takımdan memnun kalır ve ayrılmak istemezse daha önce yapılan sözleşmesi aynen devam edecek. Arjantinli oyuncu, Sarı - Lacivertli takımı bırakma kararı alırsa da bonservisinde kolaylık sağlanacak. Ortega'nın Fenerbahçeli yöneticilere yeşil ışık yaktığı, bir iki gün içinde kararını bildireceği belirtildi. 
   
   Toraman da tamam    MURAT AKBAŞ 

   ÜÇ büyüklerin peşinden koştuğu Gaziantepsporlu İbrahim Toraman'ın transferini Fenerbahçe bitirdi. Gaziantepli olan ve Celal Doğan'a yakınlığı ile bilinen Nihat Özdemir'in girişimleri ile tüm pürüzlerin ortadan kalktığı ve iki tarafın el sıkıştığı öğrenildi. UEFA Kupası'nda başarılı maçlar çıkaran Kırmızı - Siyahlı takım, elenirse İbrahim devre arasında gelecek, turu geçerse transfer sezon sonu gerçekleşecek. 
   GAZİANTEPSPOR'DA transferin perde arkasındaki isim olan Futbol Şube Sorumlusu Asım Atmaz, "Bana kalsa İbrahim Toraman'ın ayakkabısını bile satmam ancak futbolcuyu motive etmek zor oluyor. Ben de kendisine söz verdim. En kötü ihtimalle sezon sonu takımdan ayrılacak" dedi. Genç oyuncu ise "Benim de her futbolcu gibi hedeflerim var. Başkanımızın isteği doğrultusunda hareket edeceğim" diye konuştu. 
   
   Koşulsuz sevgi    FENERBAHÇE Başkanı Aziz Yıldırım, Fenerbahçe Dergisi'nin aralık sayısına yazdığı yazıda camiaya ilginç mesajlar gönderdi. Yıldırım, "Fenerbahçe'yi koşulsuz sevin. Bu büyük camiaya verdiğiniz destek karşılıksız olsun. Kulübümüzün yaşadığı bir talihsizlik, kimse için ümit olmasın" dedi. Yıldırım, "Bu yıl, kazansak da kaybetsek de Şükrü Saracoğlu zemininde, varını yoğunu Fenerbahçe için ortaya koyan, iyi niyetli ve çalışkan bir ordu var. Fenerbahçe bugün 5 yıl öncesiyle kıyaslandığında 50 yıllık yol almıştır. Uzun vadeli düşünelim. Ve unutmayalım ki gerçek aşk "koşulsuz" olur" ifadesini kullandı. 
   
   
</TEXT>
</DOC>
