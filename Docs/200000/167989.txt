<DOC>
<DOCNO> 167989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sondun11.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapışık ikizlerin ikisi de öldü... 
</HEADLINE>
<TEXT>

     Singapur'da yapılan ameliyatta birbirinden ayrılan İranlı kafadan yapışık ikizler hayatlarını kaybetti. İkizlerden Ladan, ameliyattan kısa bir süre sonra hayatını kaybederken, bir kaç saat sonra da Lale'nin hayatını kaybettiği açıklandı. 
     Singapur Raffles Hastanesi'nde yapılan ameliyatta, Lale ve Ladan Bijani'nin beyinleri arasındaki bağlantıyı oluşturan bir parmak kalınlığındaki ortak damar ayrılmıştı. Doktorlar Ladan'a orijinal damarın yerine kalçasından alınan damarı nakletmişlerdi. 
     Sabah saatlerinde ikizlerin ayrılma işleminin tamamlandığı ancak durumlarının kritik olduğu açıklanmıştı. Bundan kısa bir süre sonra ise ikizlerden Ladan'ın ölüm haberi geldi. 
     Hastane sözcüsü Dr. Prem Kumar, ''Raffles Hastanesi, Ladan Bijani'nin birkaç dakika önce öldüğünü açıklamaktan üzüntü duyar'' dedi. 
     Kumar, Pazar günü başlayan ameliyat sonuna yaklaşırken, ikizlerin çok kan kaybettiğini, Lale'nin durumunun ise kritik olduğunu söyledi. Ladan'ın ölümünden yaklaşık iki saat sonra da Lale'nin hayatını kaybettiği açıklandı. 
     
     HERŞEYİ GÖZE ALDILAR 

     29 yaşındaki Lale ve Ladan Bijani kardeşler, ikisinden birinin ölme ya da sakat kalma riskini bilerek ameliyat olmayı tercih etmişlerdi. 
     Alman doktorlar, 1996'da Bijanilerin ayrılma isteğini, ölümcül olabileceği gerekçesiyle reddetmişti. Ancak siyam ikizleri, kendilerini ayırmaya razı olacak doktor arayışlarını sürdürmüştü. 
     Hukukçu ikiz kız kardeşler, aralarındaki farklılıkların, 7 yıl önce ayrılma düşüncesini doğurduğunu belirtmişlerdi. Bijaniler, ayrıca baş ağrılarından şikayet ediyorlardı. 
     Ladan Bijeni, ameliyattan önce yaptığı bir açıklamada, ''Ameliyat olacağımız için çok mutlu ve heyecanlıyız. Birazcık da gerginiz, ama mutluluğumuz üzüntümüze ağır basıyor. Bunun için çok uzun süre bekledik'' demişti. 
     Bijaniler, bu nadir operasyon için tıbbi ve psikolojik testlerden geçmek üzere geçen Kasım'da Singapur'a gelmişlerdi. 
     

     
</TEXT>
</DOC>
