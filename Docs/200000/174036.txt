<DOC>
<DOCNO> 174036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sontur04.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kağıt bebeklere nazar değdi... 
</HEADLINE>
<TEXT>

     Yaşar ANTER BODRUM Muğla , DHA 
     

MODACI Cemil İpekçi, son koleksiyonunu Bodrum'daki Halikarnas Disko'da ünlü mankenlerin katıldığı Halikarnassus Millenium' adlı defileyle tanıttı. Ünlü mankenler podyumda bir dizi şanssızlık yaşadı. 
     Defileyi Muğla Valisi Hüseyin Aksoy, Merkez Valisi Uğur Boran, Bodrum Kaymakamı Osman Ekşi, Eski Genelkurmay Başkanı Emekli Orgeneral İsmail Hakkı Karadayı ve eşi Seren Karadayı, sinema sanatçısı Selda Alkor, sanatçılardan Fatih Ürek ve Akrep Nalan'ın da bulunduğu 2 bin kişi izledi. Kareografisini Uğurkan Erez'in yaptığı defilede Ebru Şallı, Asuman Krause, Sinem Güven, Şenay Akay, Tuğba Özay, Ebru Ürün, Yüksel Ak, Özgül Kavruk, Tuğba Karaca, Sanem Balcı, Sinem Öztufan, Irmak Atuk, Ayçin İnci, Tuğçe Güder ve Simge Topaloğlu 96 parça kıyafeti tanıttı. Kıyafetlerde portakal, canlı yeşil, turkuaz, mor, pembe ve ekru- altın renkler, şifonlar, mermerşahi ve pamuklu kumaşlar öne çıktı. 
     Koleksiyonda el baskılarıyla yapılan renklendirilmiş yazma ve yemeni desenleri, siyah beyazın hakim olduğu çizgililer, küçük çiçek desenleri ve büyük pano desenleri dikkati çekti. 2004 yılının moda mayolarını ve pareolarını sunan mankenler yürek hoplattı. Defilenin sonunda Ebru Şallı gelinlik giyerek sahneye çıktı. 
     
     GÖĞSÜ AÇILDI 

     Defilede mankenler sık sık iş kazası geçirdi. Manken Özgül Kavruk'un dekolte kıyafeti omuzlarından düşünce sağ göğsü ortaya çıktı. Kavruk hemen toparlanarak kıyafetini düzeltti. 
     Defileden bir gün önce dedesinin ölmesi nedeniyle İstanbul'a dönen manken Yüksel Ak, defileye yarım saat kala Bodrum'a gelebildi, provalara katılmadan podyuma çıktı. Provaya 3 saat geç geldiği için kareograf Uğurkan Erez tarafından azarlanan Şenay Akay'ın da podyumda yürürken ayakkabısı ayağından fırladı. 
     
     TUĞBA ÖZAY DÜŞTÜ 

     En büyük talihsizliği ise Tuğba Özay yaşadı. Ayak bileği burkulan Özay, acı içinde yere düştü. Ünlü manken, daha sonra defileye devam etti, ancak dakikalarca kendine gelemedi. Morali bozulmasına rağmen defiledeki kıyafetleri sunmaya devam eden Tuğba Özay, izleyicilerin alkışlarıyla moral buldu. 
     Defileden sonra arkadaşlarının da teselli ettiği Özay, DHA muhabirinin çektiği düşme anının fotoğraflarını izledi. Özay "Ayakkabımın topuğu kırılınca, dengemi yitirip bir anda acı içinde yere düştüm. O anda ayak bileğimin kırıldığını sandım, ellerimi yere koymasaydım yüzükoyun düşecektim. Bileğimin ağrısı uzun süre devam etti, ancak izleyicilerin alkışları bana büyük moral kaynağı oldu. Büyük şans eseri kazayı yara almadan atlattım'' dedi. 
     
     CEMİL İPEKÇİ'DEN DUYGUSAL TEŞEKKÜR 

     Defilenin sonunda Ebru Şallı gelinlik giyerek sahneye çıktı. Mankenlerin alkışları ve konfeti yağmuru arasında sahneye gelen modacı Cemil İpekçi, ağlamamak için kendini zor tuttu. İpekçi "Bodrum'un eller havada televole kültürüne teslim olmamasını sağlamak için 16 yaşından bu yana tatile geldiğim bu şirin ilçenin sanat ve kültür yaşantısına katkıda bulunmaya devam edeceğim. Gösterdiğiniz yoğun ilgi beni çok duygulandırdı. Emeği geçen herkese teşekkür ediyorum'' dedi. 
     
</TEXT>
</DOC>
