<DOC>
<DOCNO> 185056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/spor/aspo.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
BİR AKIN YETTİ 1-0 
</HEADLINE>
<TEXT>

   Sarı-Lacivertliler cezası nedeniyle İzmir'de ağırladığı Başkent ekibi karşısında öldü öldü dirildi, Serhat Akın'ın son dakikalarda gelen golüyle sevindi. Van Hooijdonk ise ilk yarı penaltı kaçırdı 
      
   90 dakika    MEHMET DEMİRKOL 

   Penaltı gibi attığı serbest vuruşlarda Van Hooijdonk'un en dikkat çekici yönü fiziksel durumu, vuruş anında destek ayağının aldığı hal. İnce bilekleri, müthiş bir eğimle vücudunu büküyor ve neredeyse topa tüm cüssesiyle falso veriyor. İşte dün 8. dakikadaki penaltıda frikikleri penaltı gibi atan o Van Hooijdonk'a destek ayağı "dur" dedi. Tam vuruş anında kaydı, ilginç futbol görüntüleri derlemesine girecek bu garip vuruşta top yandan auta gitti. Fenerbahçe bu penaltıyı Kemal ile kazanmıştı, Serkan onu belinden itmiş, İsmet Arzuman düşünmeden beyaz noktayı göstermişti. Bu Fenerbahçe'nin rakip ceza sahasına ilk girişiydi ve sonra da çok giremeyecekti. Gençler'in 3 - 4 - 1 - 2'si topu rakip sahada tutuyor, Galatasaray maçında uyguladıkları baskıyı yaratıyordu. Daum'un takımı ise bu kez Serhat'sız, Tuncaylı bir 4 - 1 - 3 - 2'ydi. Kemal'i, El Saka ile Serkan'ın bölgesinden kaçırmak istiyorlardı. Ama bunu penaltı dışında yapamadılar. Pozisyonları ise Ümit'in kullandığı sağ kanattan buldular. 14'teki Tuncay'ın şutu. 43'te kendisinin yaptığı ve direkte patlayan şutu. Ve hemen ardından Tuncay'ın kafasına attığı ortası... Bu kadar.. Halbuki Tuncay genel istek üzerine forvette oynuyordu. Bu pozisyonların bulunmasına yardımcı olmadı. Ersun Yanal'ın talebeleri ise rakibe kelepçeyi taktı, ama yumruğu vuramadı. Kolaylıkla hücum bölgesine geçtiler, ama son pas ve şut soğukkanlılığını yakalayamadılar. Skoko dışında... 15'teki kafası, 43'te Recep'te kalan sert şutu Ankaralılar'ın en net şanslarıydı. Tabi 10'da Deniz'in pasında Youla'nın kaçırdığı net pozisyonu da atlamayalım. 
   Fenerbahçe ikinci yarıya yine duran toplar dışında savunma hattı ve Selçuk'u hiç çıkarmadan oynayarak başladı. Yanal ise 48'de Bülent Akın'ın yerine Erkan'ı oyuna alıp Serkan'ı göbeğe çekti. Gençler daha dirençli bir orta sahaya sahip oldu. Ve Daum'un karşı hamlesi 56'da geldi. Yusuf ve Serhat'ı, Selçuk ve Petkov'un yerine aldı. Kemal'i sol beke, Yusuf'u, Serhat, Hooijdonk ve Tuncay hattının arkasına yolladı. Ama bu, Fenerbahçe'nin hücumunu güçlendirmekten çok orta sahasını yumuşattı. Ve Gençler 10 dakikada üç pozisyon buldu. Özellikle 65'te Mustafa Özkan'ın penaltı noktası üzerinde kaçırdığı gol maçın kaderini belirledi. Bunların dışında Fenerbahçe'nin bıraktığı boşluklardan yaralanamadılarsa, Skoko ve Deniz'in oyunu ve isabet kurmada geçen seneki ikili Tomas ile Ahmed Hassan kadar etkili olamayışındandır. Bu tabloda Fenerbahçe'nin moral ve yapısal durumu iyice zorlanmaya başlayıp oyundan düşerlerken, 83'te Yusuf'un şık aşırtma pasında Serhat bu sezon ilk kez başrole çıktı. Çaprazdan nefis dokunuşu sanırım taraftar gözünde lig başından bu yana yararlanamadığı onca pozisyonu telafi etmiştir. 
   
   'İzmir, Fener'in kalesi'    YUSUF KOBAL 

   'Değişiklik yaradı' 
   GENÇLERBİRLİĞİ karşısında zor bir maçı geride bıraktıklarını söyleyen Fenerbahçe Teknik Direktörü Christoph Daum, özellikle İzmir seyircisine teşekkür etti. İlk yarı kötü oynadıklarını, ikinci devrede yaptıkları taktiksel değişikliklerle takımını uyandırdığını söyleyen Alman çalıştırıcı, "Statta inanılmaz bir ortam vardı. Kendi evimizdeki atmosferi aratmadılar. İzmir, Fenerbahçe'nin kalesiymiş" ifadesini kullandı. 
   
   'Serhat'a sevindim' 
   UEFA Kupası'nda aldıkları galibiyetin Gençlerbirliği'ne özgüven getirdiğini vurgulayan Daum, bunun Türk futbolu adına çok sevindirici olduğunu söyledi. Serhat adına sevindiğini de belirten Alman teknik adam, takımın kazanma arzusunun kendisini mutlu ettiğini ifade etti. Fenerbahçe çalıştırıcısı, Van Hooijdonk'un kaçırdığı penaltı için de şöyle konuştu "Penaltının yüzde yüz gol şansı olmadığına inanıyorum." 
   
   Maçın hakemi 
   Tam not aldı 
   İSMET Arzuman, zaten bu ligin en istikrarlı hakemlerinden biriydi. Yüzünden eksik olmayan gülümsemesi ile tansiyonun yükselmesine engel olan Arzuman hiç yanlış düdük çalmadı. Fenerbahçe'nin penaltı pozisyonuna yakındı ve Serkan'ın hareketli rakibini koluyla itmesini iyi gördü. 
   
   Maçın adamı 
   Tomas 
   Sade oynuyor 
   HIRVAT futbolcu, Galatasaray maçından sonra Gençlerbirliği maçında da ilk on birdeki yerini alırken, yine alkışları topladı. Savunmada uyumu sağlamakta zorlanmayan Tomas, ilk topa müdahele ederek, hücumların çoğunu başlamadan bitirdi. Sarı - Lacivertli oyuncu bu dengeli ve sade oyunuyla yedeğe düşmeyecek gibi görünüyor. 
   
   
   
   Rakamlar diyor ki 
   7- Geçen sezon ilk 7 haftada 4 galibiyet, 1 beraberlik, 2 mağlubiyetle 13 puan toplayan Gençlerbirliği, bu sezon ise 7. hafta sonunda 2 galibiyet, 1 beraberlik ve 4 mağlubiyetle yalnızca 7 puan kazandı. 
   3- Gençlerbirliği üstüste 3 maçtır puan aldığı ve gol attığı Fenerbahçe'den bu kez ne puan kapabildi, ne de gol atabildi. 
   9- Yusuf, Serhat'ın golünde bu sezonki ilk asistini yaparken, 7. haftada gol pası veren 9. futbolcu oldu. 
   2- Luciano ve Hooijdonk, bu sezon Fenerbahçe'nin 7 maçında da 90 dakika sahada kalan futbolculardı. 
   12- Sarı-Lacivertliler bu sezon attıkları 16 golün, 12'sini karşılaşmaların 2. yarılarında kaydetti. 
   
   Göze çarpanlar 
   VAN HOOİJDONK Haftalardır attığı gollerle Fenerbahçe'yi adeta sırtlayan Hollandalı, bu kez Gençlerbirliği karşısında inanılmaz bir penaltı kaçırdı. Golcü, performans olarak da düşük gözüktü. 
   RECEP Fenerbahçe'nin en iyilerinden ve en soğukkanlılarından biriydi. Hava toplarındaki üstünlüğü ve yerinde çıkışlarıyla rakibine gol imkanı vermedi. 
   SERHAT Oynadığı maçlarda oldukça formsuz bir tablo çizen genç futbolcu, sonradan maça girdi. Kendinden beklenmeyen basit hatalar yapan Serhat, kazanılması güç olan maçın tek golünü atarak kendini affettirdi. 
   SKOKO Gençlerbirliği'nin orta sahasında en çok çalışan isimlerin başında geldi. Arkadaşlarına attığı olumlu pasların yanısıra, gol girişimleriyle de dikkat çekti. 
   
   Maçtan notlar 
   'Burası Kadıköy...' 
   MAÇTAN önce taraftarları coşturmak için statta müzik yayını yapıldı. Sarı - Lacivertliler, Burası Kadıköy, buradan çıkış yok" diye tempo tuttu. Taraftar, maç sonrasında da takım ve yöneticileri taşıyan otobüslerin üzerine çıktı. Bu nedenle çıkışta büyük izdiham yaşadı. 
   
   Tır bereketi 
   FENERBAHÇE amblemli ürünleri satan "Fenerium" tırına Sarı - Lacivertli taraftar büyük ilgi gösterdi. Üzerinde, "Kiminin rüyası, kiminin kabusu" yazan tırdaki ürünler adeta kapışıldı. 
   
   Demirlek uyardı 
   DÖRDÜNCÜ hakem Bülent Demirlek, maç öncesinde Fenerbahçe yöneticisi Murat Özaydınlı ile görüştü. Demirlek, saha kenarında bulunan tekerlekli sandalyeli taraftarların yanındaki kişilerin tribünlere çıkarılmasını istedi. 
   
   Atletlere ödül 
   SARI - Lacivertli yöneticilerden Nihat Özdemir, Mehmet Karasu ve Mahmut Uslu, Fenerbahçe formasını taşıyan başarılı atletlere plaket verdi. Filiz Kadoğan, Kemal Güner, Candeğer Oğuz, Metin Durmuşoğlu, Dilek Esmer, Merve Cansu Çığ, Ecem Onaran'ın yanı sıra Antrenör Tayfun ve Sevinç Esmer de ödüllendirildi. 
   
   Kombine jesti 
   İSTANBUL'DAKİ Fenerbahçe derneklerinin tahsis ettiği otobüslerle İzmir'e gelen yaklaşık 2 bin kadar seyirci, Atatürk Stadı'ndaki yerlerini aldı. Kombine kartı olan Sarı - Lacivertliler ise karşılaşmayı ücret ödemeden izledi. 
   
   Başkan'dan kutlama 
   FENERBAHÇE Başkanı Aziz Yıldırım ve Voleybol Şube Sorumlusu Hakan Dinçay, Voleybol Milli Takımı Teknik Direktörü Reşat Yazıcıoğulları'nı arayıp, tebrik etti. Hollanda zaferi sonrasında yaşanan mutluluğa ortak olan Yıldırım, bugünkü final için başarı diledi. 
   
   
</TEXT>
</DOC>
