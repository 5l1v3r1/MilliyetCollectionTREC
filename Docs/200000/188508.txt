<DOC>
<DOCNO> 188508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sondun12.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatemi Ebadi'yi küçümsedi Bilim ve edebiyat ödülleri daha önemli 
</HEADLINE>
<TEXT>

     İran'ın reform yanlısı Cumhurbaşkanı Muhammed Hatemi, ''Nobel Barış Ödülü'nün çok önemli olmadığını, bilim ve edebiyat ödüllerinin daha önemli olduğunu'' kaydetti. 
     Meclis çıkışında açıklamalarda bulunan Hatemi, bu yıl Nobel Barış Ödülü'ne layık görülen İranlı avukat Şirin Ebadi'ye, ''Amerikan ve İsrail tehditleri karşısındaki İran'ın ve İslam'ın çıkarlarına dikkat etmesi'' çağrısında bulundu. 
     Gazetecilerin, Nobel Barış Ödülü'nü kazanan İranlı insan hakları savunucusu Ebadi'ye verilmesinin ardından ''açıklama yapmak için niçin 4 gün beklediğini'' sorması üzerine, ''Herkese her zaman bir mesaj göndermek zorunda mıyım Nobel Barış Ödülü çok önemli değil, önemli olan bilim ve edebiyat ödülleri, yine de bir vatandaşımızın ödül kazanmasından memnunum'' dedi. 
     Hatemi, ''Dindar bir aileden gelen ve İslam'a bağlı olduğunu ifade eden Ebadi'nin, İran ve İslam dünyasının çıkarlarına dikkat edeceğini ve başarısından yararlanılmasına izin vermeyeceğini umuyorum. ABD ve İsrail gibi güçler, barışa en çok zarar veren ve insan haklarını ihlal eden güçlerdir. Umarım Nobel Barış Ödülü alanlar, bunu ve kendi halkının önceliklerini unutmaz'' diye konuştu. 
     Hatemi, ''Madem ki Nobel Komitesi Ebadi'yi bu ödülü alan ilk Müslüman kadın ve ilk İranlı kadın olarak tanıttı, o halde Müslüman dünyasının kendisinden beklentileri var'' dedi. 
     Ebadi'nin 4 gün önce Nobel Barış Ödülü'ne layık görüldüğünün açıklanmasından sonra ilk kez bu konuda görüş bildiren Hatemi, aynı açıklamasında daha önce de, ''Vatandaşının başarısından memnun olmayacak kimse yoktur ve doğal olarak bir vatandaşımızın böyle bir başarı elde etmesinden mutluyum. Umarım bu başarı, halkın genel yararına, dünya ve insanlığın barışına hizmet eder'' demişti. 
     
</TEXT>
</DOC>
