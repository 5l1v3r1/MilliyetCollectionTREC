<DOC>
<DOCNO> 186638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sontur03.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya nüfusunun yarısı gençler, yoksul ve açlar... 
</HEADLINE>
<TEXT>

     Dünya nüfusunun yarısını oluşturan gençlerin, yoksulluk, açlık, eğitimsizlik ve sağlık sorunlarıyla boğuştuğu bildirildi. 
     5. Yerel Medya Semineri nedeniyle Antalya'da bulunan Birleşmiş Milletler Nüfus Fonu UNFPA Türkiye Temsilci Yardımcısı Hulki Uz, UNFPA'nın her yıl yayınlanan Dünya Nüfusunun Durumu Raporu'nun bu yıl gençlere ayrıldığını belirtti. Raporun, gençlerin karşılaştıkları riskleri ve zorlukları sorguladığına dikkati çeken Uz, gençlere yapılan yatırımların da yüksek olacağını gösterdiğini kaydetti. 
     Rapora göre, dünya nüfusunun yarısının 25 yaşın altındaki gençlerden oluştuğunu ifade eden Uz, bu nüfusun 1 milyarının 10-19 yaş grubundaki gençler olduğunu ve ergen nüfusun yüzde 87'sinin gelişmekte olan ülkelerde yaşadığını, gençliğin yoksullukla, açlıkla, eğitimsizlikle ve sağlık sorunlarıyla boğuştuğunu belirtti. 
     UNFPA Türkiye Temsilci Yardımcısı Uz'un verdiği bilgiye göre, dünyada yaklaşık 238 milyon genç yoksulluk tehdidi ile karşı karşıya. Büyük kısmı ebeveynleri olmadan yaşamlarını sürdürüyor ve acil durumlarda göç, maluliyet, sağlıksızlık ya da ailevi nedenlerden dolayı toplum dışı kalıyor. 
     
     AİLESİNİ AIDS'TEN KAYBEDENLER 

     15 yaşın altında 13 milyondan fazla çocuk ailesinden bir ya da birkaçını AIDS'ten kaybediyor. Birçoğu kardeşlerinin bakımını üstleniyor veya sokaklarda yaşıyor. Sokak çocukları sayısı 100-250 milyon arasında değişiyor ve bu sayı hızla artıyor. 
     Birçok gencin okul olanağı var. Buna rağmen gelişmekte olan ülkelerde yaşayan 15-25 yaş arası 57 milyon genç erkek ve 96 milyon genç kadın okuma yazma bilmiyor. Kadınların ve kız çocuklarının eğitime yönlendirilmesi kalkınma önceliği olmasına rağmen birçok ülkede kadınlar hala eğitimden yoksun bırakılıyor ve her türlü ayrımcılığa maruz kalıyor. Erken yaşta evlendiriliyor, cinsel şiddet ve baskıyla karşılaşıyor, kadın ticaret yolu ile satılıyor ve HIV AIDS başta olmak üzere bulaşıcı hastalıklarla karşı karşıya kalıyor. 
     Her yıl 15-19 yaş arası 14 milyon kadın ve genç kız doğum yapıyor ve bu yaşlarda doğumda anne ölüm oranı daha ileri yaşlardaki doğumlara göre 3-4 kat daha fazla oluyor. 
     
     TÜRKİYE'DEKİ DURUM 

     Uz, Türkiye'de de 67 milyonluk nüfusun 34 milyonunu gençlerin oluşturduğunu belirtti. Her 100 bin doğumda anne ölüm oranının 88 olduğuna dikkati çeken Uz, 15-19 yaş arası yapılan doğumlarda anne ölüm oranının ileri yaşlara göre 4 kat daha fazla olduğunu söyledi. Uz, Türkiye'de evli ve 15 yaşında anne olanların yüzdesinin 1.8, 17 yaşında yüzde 8.8 ve 19 yaşında yüzde 23.1 olduğunu vurgulayarak, ''Bunun anlamı, bu genç kadınlar için tamamlanmamış eğitim, sınırlı imkanlar ve ciddi sağlık sorunları demektir'' dedi. 
     Uz, ''Bir kuşaktan diğerine taşınan yoksulluğu kırmak ve daha yaşanabilir bir dünya için gençlerin, üreme sağlığı ihtiyaçlarına ve eğitimine daha fazla yatırım yapılmasına ve destekleyici politikalara ihtiyaç vardır'' diye konuştu. 
     
</TEXT>
</DOC>
