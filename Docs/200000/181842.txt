<DOC>
<DOCNO> 181842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/yasam/yas02.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte en masum 'yasadışı eylem ' 
</HEADLINE>
<TEXT>

   Öğretmenleri başka sınıfa verilen küçük öğrenciler 'Susma, sustukça sıra sana gelecek' sloganları atarak okulda oturma eylemi yaptı... 
      TUNCAY DAĞLI Adana DHA 
   
   Adana Mimar Kemal İlköğretim Okulu 3 - C sınıfı öğrencileri, iki yıldır kendilerini okutan öğretmenleri Emine Bal'ın başka bir sınıfa verildiğini öğrenince velileriyle birlikte protesto eylemi yaptı. 
   Okul önünde toplanan yaklaşık 20 öğrenci "Öğretmenimizi isteriz", "Susma, sustukça sıra sana gelecek" sloganları atarak alkışlı protestoda bulundu. Öğrencilerle, veliler daha sonra Müdür Kadir Durukan ile görüşmek istedi, ancak yardımcıları Durukan'ın okulda bulunmadığını söyledi. 
   
   Polis müdahale etti 
   Protestocu öğrenci ve velilerin müdürle görüşmeden okuldan ayrılmak istememeleri üzerine polis çağrıldı. Polisler velilerden okuldan ayrılmalarını istedi. Ancak müdürle görüşmekte ısrarlı olan veliler okuldan ayrılmayınca tartışma yaşandı. Gergin görüşmeler sonucu veliler okulu terk ederken, "Çocuklarımızın öğretmenleriyle çok sıcak bir ilişkisi vardı. Ancak okul müdürü kendisini başka sınıfa verdi. Şimdi de işi inada bindirdi" dedi. Okul yöneticileriyse konuyla ilgili açıklama yapmadı. 
   
   
</TEXT>
</DOC>
