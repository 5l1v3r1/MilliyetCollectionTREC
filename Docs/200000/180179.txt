<DOC>
<DOCNO> 180179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/spor/spo05.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
MOTOR SPORLARI 
</HEADLINE>
<TEXT>
   Sıra geldi temele 
   Formula 1 projesinde atılan resmi imzaların ardından, Kurtköy'deki pistin temelinin atılacağı 10 Eylül'deki görkemli tören için hazırlıklar hızlandı 
      
   Halka da açık 
   FORMULA 1'de 2005 yılında start alması planlanan Türkiye Grand Prix'si için atılan resmi imzaların ardından, sıra temel atma törenine geldi. 10 Eylül'de Kurtköy'deki arazide gerçekleşecek görkemli törene, dünyanın önde gelen motorsporları takım ve yetkililerine toplam 400 davetiye gönderildi. Formula 1'deki bütün takımlar da törene davet edildi. İki saat sürecek törende, pistin padoklarından birinin temeli Başbakan Recep Tayyip Erdoğan tarafından atılacak. Formula'nın patronu Bernie Ecclestone da törende hazır bulunacak. 
   
   Gönüllü aranıyor 
   TÜRKİYE'nin sportif ve ticari geleceği açısından büyük önem taşıyan projenin artık fiilen gerçeğe dönüşmeye başlayacağı bu tarihi günde, motorsporları tutkunları da düşünüldü. Halka açık olarak yapılacak törende yaklaşık 3 bin kişi ağırlanacak. Tüm ulusal kanallara naklen yayın imkanı sağlanacak tören, çeşitli gösterilerle renklenecek. Bakanlar, Belediye Başkanı Ali Müfit Gürtuna, Vali Muammer Güler, İTO Başkanı Mehmet Yıldırım, TOBB Başkanı Rıfat Hisarcıklıoğlu'nun da katılacağı tören için federasyon, 100 gönüllü arıyor. 
   
      Off-Road'da II. Randevu    Wrangler Cup'ın ikinci ayağı pazar günü Büyükçekmece'de yapılacak. 20 yarışçı, 4 çekerli araçlarıyla doğaya meydan okumaya çalışacak 
   
   Nefes kesecek 
   İSTANBUL Off - Road Kulübü'nün Goodyear'ın sponsorluğunda düzenlediği Wrangler Cup 2003'ün ikinci ayağı hafta sonunda Büyükçekmece'de yapılacak. Kategori ayırımı gözetmeksizin Wrangler MT R lastikleri kullanan 20 yarışcı, pazar günü Wattabe Doğa Sporları Merkezi'nde yapılacak zorlu mücadelede iki kulvardan oluşan parkuru üç turla tamamlayacaklar. Pilotlar, Cup 1'deki derecelerine göre sıralanarak, finale gelmeye çalışacaklar. 
   
   Lider Benzesin 
   YARIŞ parkuru engelli normal off - road özelliklerinin yanı sıra geniş viraj ve uzun düzlükleriyle hız ağırlıklı olarak tasarlandı. 8 biçiminde düzenlenen parkur 2 kulvardan oluşacak. İlk yarış sonrası Leyon Benzesin 20 puanla lider durumda bulunuyor. Necmi İnan 15 puanla ikinci, Somer Aydagül 12 puanla üçüncü sırada. Kasım ayında yapılacak Cup 3'ün ardından toplanan puanlar, 2003 Goodyear Wrangler Cup şampiyonunu belirleyecek. 
   
   Artam parladı    TÜRKİYE'Yİ yurtdışında temsil eden başarılı pilotlardan Can Artam, Formula Renault V6 Eurocup'ta elde ettiği derecelerle dikkat çekiyor. Son olarak Belçika'nın Spa pistinde yapılan Formula Renault V6 yarışmasında sıralama turlarında 11. olan Artam, yarışta iyi bir performans göstererek 8. sırayı aldı. 6.9 kilometrelik pistte 11 tur üzerinden gerçekleşen yarışta 17 araç arasında 8.'liği kapan Artam, ilk Türk pilotu olmayı hedeflediği Formula 1 yolunda bu başarısıyla moral buldu. 
   
   Şampiyon MUMİ    Türkiye Powerboat Şampiyonası'nda bitime bir yarış kala Ali Ağlen - Murat Sarı ikilisinin süper teknesi Mumi mutlu sonla kucaklaştı. 
   FORMULA 1'in denizdeki versiyonu olarak gösterilen ve hız tutkunlarına hareketli bir yaz geçirten Extrem Powerboats Şampiyonası'nda sezonun bitimine bir yarış kala MUMİ zaferini ilan etti. İstanbul Offshore Kulübü'nün İkon Turizm'le birlikte düzenledikleri şampiyonunun dördüncü etabı Haliç'te start aldı ve yarışseverlere heyecan dolu anlar yaşattı. Haliç Köprüsü ile eski Galata Köprüsü arasında düzenlenen parkurda finiş bayrağının altından ilk geçen ekip Ali Ağlen - Murat Sarı ikilisinden oluşan MUMİ oldu. 
   POWERBOATS Şampiyonası'nda üçüncü yarışın bir diğer özelliği de Ralli Dünyası'nın ünlü pilotlarının da direksiyon başına geçmeleri oldu. Volkan Işık, Emre Yerlici, Oğuz Gürsel, Nejat Avcı ve Tarık Öktem arasındaki mücadelede finişi görebilen tek isim Oğuz Gürsel oldu. Uzun süre yarışın liderliğini elinde bulunduran Emre Yerlici bitime iki tur kala yağının bitmesiyle yarış dışı kaldı ve büyük bir hayal kırıklığı yaşadı. Volkan Işık, Nejat Avcı ve Tarık Öktem ise mekanik arıza nedeniyle yarışı tamamlayamadılar. 
   
   En Mutlu kim olacak    MUTLU Akülerinin sponsorluğunda Safari Yarış Okulu tarafından düzenlenen Mutlu Cup'ta zirvenin sahibi bu hafta sonu belli olacak. Pazar günü Körfez Yarış Pisti'nde yapılacak olan yarışta podyumun üç gedikli ismi lider Ozan Şer ve takipçileri Ragıp Dönmez ile Cahit Düzel "En Mutlu pilot kim olacak " sorusuna yanıt vermek için kapışacak. Fiat Siena'larla olan üç yıllık dönemini bu yarışla tamamlayacak olan Mutlu Cup, yeni sezonda farklı bir otomobil ya da modelle devam edecek. 
   
   Silven'de iki Türk    AVRUPA Ralli Şampiyonası'na 10 katsayı üzerinden puan veren Bulgaristan'daki Silven Rallisi'ni ev sahibi ülkeden Ilia Tsarski, Ford Escort WRC'si ile kazandı. Rallide iki de Türk ekibi mücadele etti ve başarılı sonuçlar kaydetti. Penta Motorsport pilotu Celal Gülerhan, genel klasmanda 4. oldu. Benzer bir otomobille yarışan Emin Ali Sipahi ise parkuru tamamlayabilen 27 aracın finiş gördüğü rallide 6. sırada yer aldı. 
   
   Campos arayı açıyor    AVRUPA Ralli Şampiyonası'nın 20 katsayılık önemli ayağı Barum Rallisi'nde zafer Ford Focus WRC ile yarışan Çek şampiyon Vaclav Pech'in oldu. Oldukça kırıcı bir parkura sahip olan zorlu yarışta ikinciliği elde eden lider Miguel Campos puanını 1080'e yükseltirken, son gün aracındaki mekanik arıza nedeniyle yarışa veda eden takipçisi Bruno Thiri 920 puanda kaldı. 
   
   Genim şampiyonluk turunda    İMK tarafından organize edilen Türkiye Pist Şampiyonası'nın 4. ayağı Körfez Pist Yarışı hafta sonu birbirinden çekişmeli yarışlara sahne olacak. Şampiyonanın ilk üç ayağında topladığı 55 puanla büyük bir avantaj yakalayan Renault Performans Team'in tebrübeli pilotu Ethem Genim piste şampiyonluğunu ilan etmek için çıkacak. Genim bu yarışta ilk 6 içinde yer alması halinde bile sezonun bitimine iki yarış kala mutlu sona ulaşmış olacak. 
   
   
</TEXT>
</DOC>
