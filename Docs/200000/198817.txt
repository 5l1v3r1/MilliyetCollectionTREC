<DOC>
<DOCNO> 198817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sondun23.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şevardnadze, Soros Açık Toplum Fonu'nu sorumlu tuttu 
</HEADLINE>
<TEXT>

     Gürcistan'ın devrik Cumhurbaşkanı Eduard Şevardnadze, geçen Pazar günü istifasına yol açan halk ayaklanmasından Soros Açık Toplum Fonu'nu sorumlu tuttu. 
     Şevardnadze, İsrail'de yayınlanan Yediot Ahronot gazetesinde yer alan röportajda, ayaklanmayı destekleyen herhangi bir ülke olduğunu söylemeyeceğini belirtirken, ''Ancak Soros Açık Toplum Fonu gibi uluslararası örgütler ayaklanmayı finanse etti'' dedi. 
     Eduard Şevardnadze, Soros Açık Toplum Fonu'nun amaç ve ilkelerinin ülkede, Yugoslavya'da 2000 yılında Devlet Başkanı Slobodan Miloşeviç'in devrilmesine yol açan halk ayaklanmasına benzer bir duruma yol açtığını ifade ederek, ''Uluslararası örgütlerin, bir ülkenin içişlerine bu denli küstahça ve geniş kapsamlı şekilde karışması karşısında sarsıldım'' diye konuştu. 
     Soros Açık Toplum Fonu'nun, Gürcistan'daki ayaklanmaya ne kadar destek sağladığı konusunda net bir şey söyleyemeceğini belirten Şevardnadze, ''Bir büyükelçi, bana 2.5 ila 3 milyon dolardan bahsetti'' dedi. 
     Şevardnadze, Gürcistan'da gösterileri durdurmakta başarısız olan güvenlik güçlerini suçlamadığını belirtirken, ''Onlar İsrail istihbarat servisi Mossad değil'' dedi. 
     Eduard Şevardnadze, seçimlerde yolsuzluk yapıldığı gerekçesiyle halkın sokağa dökülmesinin ardından istifa etmiş, ardından Yüksek Seçim Kurulu seçimleri iptal etmişti. 
     Soros Açık Toplum Fonu, Sovyetler Birliği'nin demokrasiye geçişine yardım etmek amacıyla 1987'de Moskova'da kurulmuştu. 
     
</TEXT>
</DOC>
