<DOC>
<DOCNO> 152136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sonspo12.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Mehmet Okur'lu Detroit eşitliği sağladı 1-1 
</HEADLINE>
<TEXT>

     ABD Profesyonel Basketbol Ligi'nde NBA , play-off 1. tur 2. maçlarından 3'ü, bu sabaha karşı yapıldı ve evsahibi takımlar rakiplerine üstünlük sağladı. 
     Doğu Bölümü'nde Detroit Pistons, sahasında Orlando Magic'i 89-77 yenerek seride 1-1'lik eşitliği sağladı. Karşılaşmada oyuna sonradan giren ve 7 dakika sahada kalan Mehmet Okur, Pistons adına sayı kaydedemezken, 1 hücum ribaundu aldı ve 1 top çaldı. 
     Evsahibi ekipte Richard Hamilton, 30 sayı, 7 ribaunt ve 5 asistlik performansıyla galibiyette başrolü oynarken, Chauncey Billups, 15 sayı ve 8 ribaunt, Corliss Williamson 13 sayı, bu sezon 2. kez üstüste yılın en iyi savunma oyuncusu seçilen Ben Wallace da 10 sayı ve 16 ribauntla Hamilton'a eşlik etti. 
     Orlando Magic'de ise ilk maçta 43 sayı kaydeden ligin sayı kralı Tracy McGrady, yine 40 sayı barajını geçerek 46 sayı kaydederken, 5 de ribaunt aldı ve sahanın yıldızı oldu. ''T-Mac'' lakaplı oyuncu böylece, takımı adına NBA Ligi tarihinde bir play-off maçında en çok sayı atan oyuncu unvanına da erişti. Magic'de, ''T-Mac'' dışındaki hiçbir oyuncu çift haneli sayılara ulaşamazken, Drew Gooden da 11 ribauntluk bir katkı yaptı. 
     Diğer karşılaşmalarda ise Doğu Bölümü'nde Philadelphia 76'ers, New Orleans Hornets'ı 90-85, Batı Bölümü'nde ise Dallas Mavericks de Portland Trail Blazers'ı 103-99 yenerek seride 2-0 üstünlük sağladı. 
     Bu eşleşmelerde 3. maçlar, 26 Nisan Cumartesi günü sabaha karşı yapılacak. 
     NBA'de, play-off 1. tur mücadelesinde, yarın sabaha karşı da 3 karşılaşma oynanacak. 
     





</TEXT>
</DOC>
