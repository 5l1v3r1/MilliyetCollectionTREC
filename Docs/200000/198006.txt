<DOC>
<DOCNO> 198006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sonspo18.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol basını Turu Juventus verebilir 
</HEADLINE>
<TEXT>

     Avrupa Şampiyonlar Ligi D Grubu'nda Olympiakos ile deplasmanda 2-2 berabere kalarak, Juventus'un ardından gruptan 2. takım olarak çıkmaya çok yaklaşan Real Sociedad'ta tüm gözler 2 Aralık'ta oynanacak Galatasaray-Juventus maçına çevrildi. 
     Atina'da alınan beraberliği, ''Real Sociedad, turu geçmek için bir adım attı'' şeklinde yorumlayan İspanyol basını, Galatasaray'ın Juventus karşısında yenilmesi halinde Real Sociedad'ın tur atlayacağına dikkat çekti. 
     Marca gazetesi, ''Turu Juventus verebilir'' başlığı altındaki haberinde, ''Eğer İtalyanlar, Türkler'e kaybetmezlerse Real direkt olarak ilk 16'ya girecek. Yani Basklılar, Juventus'un ellerine tutunuyor. Real'in avantajlı yanı, İtalyan takımının Galatasaray maçına boş veremeyecek olması. Çünkü Juventus, grupta liderliğini garanti etmedi. Bu yüzden Lippi'nin oyuncuları her şeylerini vermek zorunda'' yorumunda bulundu. 
     Atina'da Schürrer'in ayağından gelen beraberliği, ''Schürrer, 16'ya kalacak yarım bileti veriyor'' başlığıyla okuyucularına yansıtan As gazetesi de ''Eğer Galatasaray, Juventus karşısında kazanamazsa ilk 16'dayız. Türkler yenerse bile Anoeta Stadı'nda bir beraberlik yeter'' diye yazdı. 
     ''Atina'daki isyan'' başlığını kullanan Bask bölgesinin gazetesi Diariovasco ise ''İkinci yarı yükselen Olympiakos'a karşı büyük bir karakter gösteren Real beraberliği alıyor. 1 puan Galatasaray'a yoluna devam etmesi için Juventus'u dağıtmayı ve Anoeta'da kazanmayı şart koşuyor'' yorumunu yaptı. 
     Bu arada İspanyol gazeteleri, ligde ve Şampiyonlar Ligi'nde oynadığı son 7 maçta 4 beraberlik, 3 yenilgi alarak galip gelmeyi başaramayan Real Sociedad'ın ne olursa olsun Atina'da aldığı ''değerli beraberlikle'' Şampiyonlar Ligi'nde yoluna devam edebileceğini göstererek kendini affettirdiğini kaydetti. Yapılan yorumlarda ayrıca, Galatasaray'ın Juventus'u yenmesi ve turu geçecek takımın Anoeta Stadı'nda oynanacak son maça kalması halinde, Real Sociedad'ta Kovaçeviç'in kırmızı kart cezalısı olarak forma giyememesinin bir handikap olduğu ifade edildi. Öte yandan İspanyol basınında Olympiakos-Real Sociedad maçının değerlendirmelerinde, 74 dakika oyunda kalan Nihat, genelde beğenildi ve 3 yıldız aldı. Fakat, Marca ve El Pais gazeteleri Türk futbolcunun maçta hiçbir varlık gösteremediğini belirtti. 
     
</TEXT>
</DOC>
