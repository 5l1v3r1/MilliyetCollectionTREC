<DOC>
<DOCNO> 162203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sondun05.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Christian Science Monitor "ABD 3 devlet birden kuruyor" 
</HEADLINE>
<TEXT>

     ABD'nin bir seferde 3 devlet birden kurma görevine soyunduğu ve bu açıdan olağanüstü bir sorumluluk altına girdiği belirtildi. 
     Christian Science Monitor gazetesinin haberinde, ABD'nin 2005 yılında Filistin devletini kurma vaadinde bulunduğuna dikkat çekildi ve bu taahhüdün, Taliban sonrasında Afganistan'ın oluşturulması ve Irak'ın demokratikleştirilmesi çabalarına eklendiğine dikkat çekildi. 
     ABD'nin İkinci Dünya Savaşı'ndan sonra Japonya ve Almanya'nın oluşumuna da katkıda bulunduğunu hatırlatan Christian Science Monitor, askeri açıdan her zamankinden daha güçlü ve ekonomik açıdan zengin olan ABD'nin, dünyanın tek süper gücü olarak buna muktedir olduğunu öne sürdü. 
     Buna karşılık uzmanlar, harcanan çabaların pek çok sorunu da beraberinde getirebileceğine dikkat çekiyorlar. Bu sorunların başında, ''ABD ve George Bush yönetiminin, çok zaman isteyen bu projeleri tamamlayacak sabra sahip olmaması, iç politika ve özellikle gelecek yıl yapılacak başkanlık seçimleri, Hamas gibi yerel unsurların Amerikan vizyonunu baltalama girişimleri ve Kuzey Kore krizi gibi başka uluslararası krizlerin dikkatleri devlet oluşturma çabalarından başka tarafa çekme olasılığının'' geldiği belirtiliyor. 
     Haberde, ABD'nin Afganistan meselesini ikinci plana ittiği öne sürülürken, birinci önceliğin şimdilik Irak'a verildiği kaydedildi. 
     
</TEXT>
</DOC>
