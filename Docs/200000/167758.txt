<DOC>
<DOCNO> 167758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/spor/spo15.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Erol'dan imza      FENERBAHÇE'DE bir dönem forma giyen ve geçen sezon Yunan Ligi'ne geçen Erol Bulut bugün Panathinaikos ile sözleşme imzalayacak. Yunan Ligi'nin güçlü ekibiyle iki yıllık anlaşan Erol, 400 bin Euro alacak. 
     
Samsunspor'a yeni takviye      SAMSUNSPOR'UN Hırvatistan'dan denenmek üzere getirdiği Biliç ile Brezilyalı Rogeris, Patalya Otel'deki kamp çalışmalarına katıldı. Stoper olan Biliç ile 22 yaşındaki forvet oyuncusu Rogeris hakkındaki son kararı, Teknik Direktör Multescu'nun vereceği açıklandı. 
     
İstanbul'da UEFA semineri      UEFA Kulüp Lisans Sistemi Semineri bugün İstanbul'da yapılacak. Mövenpick Oteli'nde gerçekleştirilecek seminerde, lisans sistemi ve konuyla ilgili son gelişmelerin Birinci Süper Futbol Ligi takımlarına sunulacağı bildirildi. Seminere, UEFA Hukuk İşleri ve Ulusal Federasyonlar Departman Başkanı Marcel Benz'in de katılacağı açıklandı. 
     
Gaziantepspor Jaziri'yi aldı      DIŞ transferin sessiz takımlarından Gaziantepspor, uzun bir süredir peşinde olduğu Tunus Milli Takımı'nın başarılı oyuncularından Ziad Jaziri'yi renklerine bağladı. Orta sahada görev yapan 25 yaşındaki Jaziri ile üç yıllık sözleşme imzalandığı belirtilirken, genç oyuncu takımla birlikte ilk antrenmanına çıktı. 
     
Maşallah      100 yaşındaki ABD'li atlet Waldo McBurney, 15. Dünya Masterler Şampiyonası'nda erkekler 100 metreyi 39.97 saniyede bitirdi. McBurney'in, Porto Riko'daki yarışmada, 90 ve 91 yaşlarında 4 erkek yarışmacının arasında sonuncu olmasına karşın, 101 yaşındaki bir atlet kan sayımı düşük olduğu için piste çıkamadı. Şampiyonada bugüne kadarki en yaşlı yarışmacı, 1998'de gülle atmada yarışan 103 yaşındaki Ben Levinson'du. 
     
Fener zirvede      KÜREKTE Büyükler Türkiye Kupası Yarışmaları tamamlandı. Fenerbahçe, 8 birincilik ve 2 ikincilik, Galatasaray, 1 birincilik, 5 ikincilik ve 4 üçüncülük kazanırken, Beşiktaş da, 1 birincilik aldı. 
     
Mumi kazandı      İSTANBUL Offshore Kulübü ve İkon Turizm'in düzenlediği Extreme Powerboat Şampiyonası'nın ilk ayağı İstanbul'da yapıldı. Ataköy kıyısında 2 kilometrelik 20 tur üzerinden gerçekleştirilen yarışı "Mumi" isimli tekneyle Ali Ağlen - Murat Sarı ikilisi kazandı. 
     
Milliler birinci      ANTALYA'DAKİ 3. Uluslararası Plaj Hentbolu Festivali sona erdi. Konyaaltı sahilinde yapılan ve 6 bayan, 13 erkek takımının katıldığı şampiyonada her iki branşta milli takımlar birinci oldu. 
     
AGE 2. kez      TÜRKİYE Rafting Birinciliği, Artvin'in Yusufeli İlçesi'nde sona erdi. Erkeklerde Antalya, bayanlarda ise Ankara'dan Anadolu Gençlik ve Spor Kulübü üst üste ikinci kez şampiyon oldu. 
     
Kürsüde yokuz      DÜNYA B Bisiklet Şampiyonası İsviçre'nin Aigle kentinde başladı. Saate karşı yapılan yarışlara 6 sporcuyla katılan Milli Takım'dan Necmettin Özbek 19'uncu, Mert Mutlu ise 29'uncu oldu. 
     
Judoda 3 altın      17. Uluslararası Boğaziçi Judo Turnuvası İstanbul'da sona erdi. Turnuvanın son gününde Türkiye, bayanlarda 2 altın, 3 gümüş, 3 bronz, erkeklerde ise 1 altın, 2 bronz madalya aldı. Türkiye bayanlarda 49 puanla birinci olurken, erkeklerde ise üçüncü oldu. 
     

</TEXT>
</DOC>
