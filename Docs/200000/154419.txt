<DOC>
<DOCNO> 154419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sondun19.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld "ABD-İngiltere arasındaki ilişki her zamankinden güçlü" 
</HEADLINE>
<TEXT>

     ABD Savunma Bakanı Donald Rumsfeld, ülkesiyle İngiltere arasındaki özel ilişkinin her zamankinden daha güçlü olduğunu belirtti. 
     Rumsfeld, News of the World adlı bulvar gazetesi için yazdığı makalede, Irak savaşına katılan İngiliz askerlerini ve İngiltere Başbakanı Tony Blair'in bu konudaki kararlı tutumunu överek, ''Irak, Amerikan birlikleriyle omuz omuza çarpışan İngiliz askerlerinin kararlılığı ve kahramanlığı olmasa özgürlüğüne kavuşturulamazdı'' ifadesini kullandı. 
     ABD ve İngiltere'nin, iki dünya savaşı, Soğuk Savaş, Afganistan harekatı ve terörizmle küresel mücadelede işbirliği yaptığını hatırlatan Rumsfeld, ''ABD ve İngiltere arasındaki özel ilişki her zamankinden daha güçlü'' dedi. 
     Donald Rumsfeld, makalesinde, iki ülkenin, Irak'ın gelenekleri ve kültürünü yansıtan bir demokrasiye sahip olmasını istediğini belirterek, ''Demokrasiler, dünya çapında farklı kurumlardır, ancak din ve ifade özgürlüğü, seçme hakkı, adaletin üstünlüğü gibi ortak değerleri paylaşırız. Her sistem, toplumun kültürü ve geleneklerini yansıtır, fakat hepsi özgürlük temeline dayanır. Irak için de bunu temenni ediyoruz'' diye yazdı. 
     
</TEXT>
</DOC>
