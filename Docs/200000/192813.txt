<DOC>
<DOCNO> 192813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sondun11.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
MI5 faka bastı Ada'da dinleme cihazı skandalı 
</HEADLINE>
<TEXT>

     The Sunday Times gazetesi, İngiltere'nin iç istihbarat servisi MI5'ın, terörle mücadele konusundaki en önemli müttefiklerinden birinin Londra'daki Büyükelçiliği'ne dinleme cihazları yerleştirmeye çalıştığını öne sürdü. 
     MI5'ın büyükelçiliğe sızdıktan sonra, elçilik mensupları tarafından kullanılan kripto şifrelerini ele geçirmeye, dinleme ve görüntü cihazları yerleştirmeye ve bazı belgeleri ele geçirmeye çalıştığını da iddia eden The Sunday Times, büyükelçilik binasına sızan ajanın kod adının ''Notation'' olduğunu duyurdu. 
     ''Şimdi Dışişleri Bakanlığı'nın önünde bu son derece zor durumu kendi müttefikine izah etmek gibi utanç verici bir zorunluluk bulunuyor'' ifadesini kullanan gazete, ''Devlet Sırlarının Korunması ile ilgili yasa'' gereğince söz konusu büyükelçiliğin hangi ülkeye ait olduğunu açıklayamadığını belirtti. 
     Bu ülkeyi tanımlarken, liderinin kısa süre önce Başbakan Tony Blair'i Downing Sokağı'ndaki konutunda ziyaret ettiğini hatırlatan The Sunday Times, İngiltere'nin bu ülkeyi en güçlü müttefiklerinden biri olarak tanımladığını belirtti. 
     ''Notation'' adlı ajanın bu büyükelçiliğe sınırsız giriş çıkış yapma hakkı olan kişiler arasından seçildiği savunulan haberde, bu kişinin büyükelçilik binasında 2001'de başlatılan tadilat çalışmasında görevli biri olduğu kaydedildi. 
     Haberde, olayın ''Notation'' adlı ajanın itiraflarıyla ortaya çıktığı da bildirildi. 
     MI5'ın operasyonu başlatmadan önce binanın detaylı plan ve fotoğraflarını aldığı ve buna göre dinleme cihazlarının nasıl yerleştirileceğine karar verdiği öne sürülen haberde, planın bir diplomatın odasında bulunan kapalı devre TV sistemine ''böcek'' yerleştirilmesini de öngördüğü kaydedildi. 
     MI5 ajanının elçiliğin girilmesi yasak bölümlerine bile ''tehlikeli materyaller aramak bahanesiyle'' girebildiği, ajanın MI5'dan bu hizmeti karşılığında sarı zarflarda on binlerce sterlin para aldığı ve ajana, iz bırakmamak ve vergi dairesinin dikkatini çekmemek için, parayı bankaya yatırmamasının tembihlendiği savunuldu. 
     ''Notation''un emirleri Claire adlı MI5 birim liderinden aldığını ve Claire'in ''Notation'' adlı ajana emirlerin en yüksek seviyede verildiğini söylediğini yazan gazete, ''Bu konudaki iznin İçişleri Bakanı David Blunkett tarafından imzalandığı da Notation adlı ajana verilen bilgiler arasında'' iddiasında bulundu. 
     Notation'ın daha sonra görevi bıraktığını da belirten gazete, ajanın operasyonun çok kötü yürütülmesinden şikayet ettiğini ve yakalanmaktan, tehlikeye düşmekten korktuğunu söylediğini bildirdi. 
     Görevin stresiyle de başa çıkamadığını belirten Notation'ın görevi bırakmasından sonra bir yıl kadar özel bir klinikte tedavi gördüğünü yazan gazete, olayın adı geçen ajanın Avam Kamarası İstihbarat ve Güvenlik Komisyonu Başkanı Ann Taylor'a yazdığı mektupla ortaya çıktığını savundu. 
     Gazete, ajanın mektubunda, Taylor'a MI5'dan şikayet ettiğini de belirtirken, ''Bu mektubun birer kopyasının da ABD'nin Londra Büyükelçiliği ile casusluk operasyonuna hedef olan ülkenin büyükelçisine verildiğini'' kaydetti. 
     Gazete, adı geçen ajanın güvenlik birimleriyle ilk temasını tamirat için gittiği elçilikte, gizli belgelere dahi ulaşabileceğini anladıktan sonra kurduğunu duyurdu. 
     Bu teması bile MI5'ın ilgisizliği yüzünden CIA üzerinden gerçekleştirdiği öne sürülen Notation'dan görevi boyunca, tamir edilmesi amacıyla elçiliğin telefonlarını bozması ya da gizli belgeleri ''geri dönüşüm için götürülen kağıtlarmış'' gibi elçilikten çıkarmasının istendiği ifade edildi. 
     MI5'ın büyükelçiliğin askeri ataşeliklerine de böcek koymayı istediğini öne süren gazetede, ''Notation'ın sinirleri bu sürece dayanmadı. Hele bir MI5 yöneticisi kendisine başarısızlığı aklından bile geçirmemesi gerektiğini söyleyince sinirleri tümüyle bozuldu'' denildi. 
     Gazete, Notation'ın bu anları anlatırken, ''Güvenliğim konusunda büyük bir kaygı yaşamaya başlamıştım. Bazıları bana yakalanırsam MI5'ın bir anda beni yalnız bırakıp, her şeyi inkar edeceğini de söyledi. Tek suçlu olarak ortada ben kalacaktım'' dediğini duyurdu. 
     
</TEXT>
</DOC>
