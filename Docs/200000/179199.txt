<DOC>
<DOCNO> 179199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/sontur09.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Vatandaş, ucuz giyim için çareyi bulmuş... 
</HEADLINE>
<TEXT>

     Yıllardır yüksek enflasyon ve hayat pahalılığıyla mücadeleyi öğrenen dar gelirli vatandaşlar, kırık yumurta, peynir ve pirinç alarak en aza indirdikleri mutfak masraflarının yanında, ucuz giyim için de çareyi parça kumaşta buldu. 
     Mağazalarda toptan kesilen kumaşın metresinin çok pahalı olması nedeniyle vatandaşlar, çeşitli boylardaki parça kumaşlara ilgi göstermeye başladı. Eteklik, pantolonluk, bluz ve gömleklik parça kumaş satan dükkanlar, ilgi ve talebin artması üzerine, ürün yelpazelerine perdelik, yatak nevresimleri ile abiye kıyafetler için fantezi kumaşları da ekledi. 
     Bursa Açık Çarşı'da parça kumaş satışı yapan Erdal Doku, A.A muhabirine yaptığı açıklamada, mağazalarda ortalama 15 milyon liradan satılan eteklik kumaşı, vatandaşların parça olarak 4 milyon liradan alabildiğini söyledi. 
     Doku, dar gelirli vatandaşların etek, pantolon, gömlek, bluz ve abiye kıyafetler için mağazadan kumaş satın almak yerine, parça kumaşı tercih ederek yüzde 50-60 arasında tasarruf yaptığını vurguladı. 
     Parça kumaş satışına başladıkları ilk yıllarda müşteri portföylerini dar gelirli vatandaşların oluşturduğunu, ancak son 1 yıldır orta gelir düzeyindekilerin de parça kumaşa yöneldiğini ifade eden Doku, ''Parça olarak satılan kumaşların, kalite olarak mağazalarda top olarak satılanlardan farkı yok. Bu kumaşlar top artığı olduğu için parça olarak satılıyor'' dedi. 
     Doku, gösterilen ilgi üzerine, son 2 yıl içinde Bursa Açık Çarşı'da parça kumaş satan dükkan sayısının 10'dan, 40'a kadar yükseldiğini, top kumaş satan birçok işyerinin de bünyelerinde parça kumaş satışı için özel bölüm ayırdığını kaydetti. 
     
</TEXT>
</DOC>
