<DOC>
<DOCNO> 154790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sondun21.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa, Iraklı yetkililere kaçması için pasaport mu verdi .. 
</HEADLINE>
<TEXT>

     Fransa hükümetinin, Suriye'ye kaçan Iraklı yetkililere, Avrupa'ya geçebilmeleri için pasaport sağladığı iddia edildi. 
     The Washington Times gazetesi, Amerikalı istihbarat görevlilerinin açıklamalarına dayanarak verdiği haberde, Fransa'nın, Saddam Hüseyin için çalışan Iraklı yetkililere pasaport verdiğini ve bu kişilerin böylece Suriye'den Avrupa ülkelerine geçebildiğini ileri sürdü. 
     Haberde, pasaportların, Suriye'deki Fransız yetkililer tarafından verildiği belirtildi, ancak Iraklıların kimlikleri veya sayıları hakkında bilgi verilmedi. 
     Fransızların, Iraklılara yardım ederek, ele geçirilmelerini engellemesinin, ABD'nin, Saddam ve yakın çevresiyle birlikte, olası kitle imha silahlarının nerede saklandıklarına dair bilgi edinmesini zorlaştırdığı ve bunun, Pentagon, ABD Dışişleri Bakanlığı ve Amerikan istihbarat birimleri tarafından kızgınlıkla karşılandığı belirtildi. 
     Washington yönetiminden bir yetkilinin, Fransa'nın bu tutumunu, ''Kötü adamların bizden kaçmasına yardım ediyorlar'' sözleriyle değerlendirdiği kaydedildi. 
     İddiaların doğruları yansıtmadığını söyleyen Fransa Büyükelçiliği sözcüsü Nathalie Loiseau ise savaşın başlangıcından bu yana, Fransa'nın, ne Suriye'de ne de başka bir yerde eski Irak rejimi yetkililerine vize verdiğini söyledi. 
     
</TEXT>
</DOC>
