<DOC>
<DOCNO> 186325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/dunya/dun01.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan, ABD'ye tavır aldı 
</HEADLINE>
<TEXT>

   ABD'nin yeni Irak tasarısına sert eleştiriler yönelten BM Genel Sekreteri, "Bu koşullar içinde Irak'ta siyasi rol üstlenemeyiz" dedi 
      DIŞ HABERLER SERVİSİ 

   
   Birleşmiş Milletler BM Genel Sekreteri Kofi Annan, ABD'nin BM Güvenlik Konseyi'ne sunduğu yeni Irak karar tasarısına karşı açıkça tavır aldı. 
   Annan, tarihi belirsiz seçimler yapılana kadar ABD'nin tüm kontrolü elinde tutmasını öngören tasarıda, kendi önerilerinin dikkate alınmadığını söyledi. 
   BM Güvenlik Konseyi üyeleriyle her ay bir araya geldiği geleneksel yemek sırasında, ABD'nin yenileyerek sunduğu Irak karar tasarısını değerlendiren Kofi Annan, "BM'nin, Washington'un çizdiği koşullar içinde Irak'ta uygun bir siyasi rol üstlenmesi mümkün değil" dedi. "Bu tasarının, benim tavsiye ettiğim doğrultuda olmadığı açık ancak yine de inceleyeceğim" diye konuşan Annan'ın göreve geldiğinden beri ilk kez ABD tarafından getirilen bir öneriye karşı bu kadar net bir tavırla cephe aldığı belirtiliyor. Diplomatlara göre, Annan'ın çıkışı, tasarının Güvenlik Konseyi'nde gerekli desteği bulmasını önleyebilir. 
   Tasarının, Irak'ta iktidarın hızla geçici bir Irak hükümetine transfer edilmesi önerisine yanıt vermediğini söyleyen BM Genel Sekreteri, Irak'ta önce geçici bir hükümet oluşturulmasını, ardından seçimlerin yapılmasını istiyor. ABD ise, kendi yönetiminde çokuluslu bir güç kurulmasını, BM üyelerinin bu güce asker gönderip mali yardım yapmasını talep ediyor. Tasarı, seçimlerin ne zaman yapılacağına ve Irak'ın ne zaman egemenliği devralacağına ilişkin bir takvim içermiyor. Fransa, Almanya ve Rusya, ABD'nin geçtiğimiz haftalardaki tasarısını değiştirerek sunduğu yeni tasarının, beklentilerini karşılamadığını açıkladı. 
   
   
</TEXT>
</DOC>
