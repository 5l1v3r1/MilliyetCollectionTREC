<DOC>
<DOCNO> 159820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/ekonomi/eko01a.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim'in satışında son dakika kararı 
</HEADLINE>
<TEXT>
Tamamı satılıyor 
ÖİB Başkan Vekili Metin Kilci, Petkim'in yüzde 88.86'sının satılacağını ve kamunun şirketten tamamen çekileceğini söyledi 
     EKONOMİ SERVİSİ 

     Özelleştirme İdaresi ÖİB Başkan Vekili Metin Kilci, başlangıçta yüzde 51 hissesinin satışı düşünülen Petkim'in yüzde 88.86'sının satılacağını açıklarken, kamunun tamamen buradan çekilmiş olacağını bildirdi. 
     Kurumsal İyi Yönetim Arenası'na katılarak bir konuşma yapan Kilci, konuyla ilgili gazetecilerin sorularını yanıtladı. Kilci, "İhale ilanında en az yüzde 51 diye çıkmıştık. İhale süreci içerisinde yüzde 88.86'sını satma yönünde bir gelişim oldu. Bu oran için teklifler alınacak ve bu oran satılacak. Kamu buradan tamamen çekilmiş olacak" diye konuştu. Kilci, ihalenin haziran ayının ilk haftasında sonuçlandırılacağını söyledi. 
     Petkim ihalesine teklif veren firmalardan Zorlu Holding ve Sanko Holding'in güç birliğine gitmeleri konusunda da Kilci, bunun ihale sürecine olumsuz etkisi olmayacağını söyledi. Tam tersine bunu ihaleye katılan firmaların güç artırımı olarak olumlu değerlendirdiklerini ifade eden Kilci, "Umarım bu birleşmenin yarattığı sinerji, ihale sürecine de olumlu yansır'' dedi. 
     IMF'nin özelleştirme programını nasıl bulduğu yönündeki bir soru üzerine de Metin Kilci, IMF'nin özelleştirme adına şu ana kadar yapılanları olumlu değerlendirdiğini belirtti. Ancak yılın ilk yarısını küçük ihaleler ve hazırlık dönemi olarak geçirdiklerini söyleyen Kilci, "Bizim asıl sınavımız büyük özelleştirmenin olacağı yılın ikinci yarısında olacak. Bizim karnemiz yıl sonunda verilecek" dedi. 
     
     Hedefin üzerinde özelleştirme 
     4 milyar dolarlık özelleştirme hedefinde herhangi bir değişiklik olup olmayacağının sorulmasının üzerine de Kilci, burada bir rakam telaffuz etmenin yanlış olacağını belirtirken, "Onun da üzerinde olacağını düşünüyorum" diye konuştu. Bu yıl içerisinde kapsamda bulunan kuruluşlarda çalışanların sayısındaki azalmaya ilişkin olarak Kilci, bu yıl içerisinde 10 bin civarında çalışanın yıl sonu itibariyle özelleştirilmiş kuruluşlarda çalışacağını ya da emekli olacağını sözlerine ekledi. 
     Öte yandan son bir hafta içerisinde yüzde 28 prim yapan Petkim hisseleri dün yüzde 4.79 değer kaybederek 7.950 liraya geriledi. 
     
Unakıtan İşi bir an önce bitirelim      Maliye Bakanı Kemal Unakıtan, özelleştirmede hızlı gidilmesi gerektiğini söyledi. Unakıtan, Petkim'in özelleştirilmesinde eşitlik ve şeffaflık ilkesine dayalı olarak hareket ettiklerini ve her şeyin açık olduğunu kaydetti. 
     Unakıtan, Hesap Uzmanları Kurulu'nun 58. kuruluş yıldönümü etkinlikleri çerçevesinde düzenlenen panele gelişinde gazetecilerin sorularını yanıtladı. Petkim'in özelleştirilmesindeki ihale sürecinde yüzde 51'lik oranının, yüzde 88.86'ya çıkarılmasının hatırlatılması üzerine Unakıtan, "Petkim'i çok kısa zamanda, kimin alacağı belli olur. İşi bir an önce bitirelim" dedi. Oranın yükseltilmesini kimin istediğinin sorulması üzerine Unakıtan, hep beraber oturup karar verdiklerini belirterek, şöyle dedi "Bizim özelleştirmede hızlı gitmemiz lazım. Çok vakit kaybettik. Bakın etrafımızda bizden başka kimse kalmadı. Küba dedik, ondan da üzülmüşler. Küba Büyükelçisi üzüntülerini bildirmek için benden randevu istedi." 
     
     SATILACAK ORAN 88.8 

</TEXT>
</DOC>
