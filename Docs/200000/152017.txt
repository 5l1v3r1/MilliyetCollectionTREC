<DOC>
<DOCNO> 152017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/yazar/altan.html </URL>
<DATE> 2003/04/24/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Suya kıçından dalan şaşkın ördek 
</HEADLINE>
<TEXT>

     Aradan geçen 83 yıl... 
     Ve bir türlü çözümlenemeyen kılık kıyafet sorunu... 
     Neden acaba bir türlü çözümlenemiyor ki bu sorun 
     
     Çünkü efendim, - Japon modelinde olduğu gibi - ekonomik üretimde çağdaşlık gerçekleştirilemediği zaman Hazine'den geçinmelilerin, görüntüde bir "çağdaşlık imajı"nın sergilenmesini zorunlu kılmaları, yapay bir inkılap olduğu için... 
     Ve bu tür yapaylıkların analizleri de, yasaklı olduğu için... 
     Bir de buna aslı faslı olmayan "resmi tarih" zorlamasıyla Mussolini dönemindeki ünlü faşist hukukçu Alfredo Rocco'nun biçimlendirdiği, "ceza yasasını" ekleyin... "Yöneten - yönetilen" ayırımı da yasaklı, "emekçi sınıfı - egemen sınıf" değerlendirmeleri de... 
     
     Öyle bir çağdaşlık atılımı ki, sadece "Türk'e Türk propagandası"yla "hamaset edebiyatı" ödüllendiriliyor ama ekonomik saydamlık ve analizler cezalandırılıyor. 
     Siyasetçi propagandasını esas alan "resmi tarih" yanında 36 padişahtan 14'ünün muhalefet de, sivil toplum kuruluşları da, medya da bulunmadığı halde, rüzgara tutulmuş pencere saksısı gibi devrilip devrilip gitmelerinin incelenmesi gündem dışı... 
     Hepsi "şanlı atalar, şanlı tarih" yorganı altında... 
     
     1730'da, "Lale Devri" diye anılan III. Ahmet'le, Sadrazam Nevşehirli İbrahim Paşa'nın, Fransa saraylarından özenilmiş Kağıthane sefalarına Patrona Halil öncülüğündeki "Cami"ci siyasetin başkaldırısını, ekonomik ve sınıfsal açıdan değerlendirmeyi yasakladığınız zaman "türban" krizlerinin de, ne sosyo - ekonomik, ne psiko - sosyolojik temellerine inebilirsiniz. 
     
     Ya peki 1793'te, III. Selim'in "Nizam - ı Cedit - yeni düzen" çağdaşlaşmasına karşı 1807'de Kabakçı Mustafa öncülüğündeki "Cami"ci siyasetin başkaldırısına ne demeli 
     "Cami"ci siyaset hareketleri, ekonomik nedenler incelenmeden "gerici hareketler" diye damgalandığında 2003 yılında da "türban krizi" gelir dikilir karşımıza... 
     
     18. yüzyıldan bu yana Saray'dan yahut, Hazine'den geçinmelilerin tüketimde ve görüntüde yapmaya çalıştıkları çağdaşlık atılımları... 
     Aynı olanaklara sahip bulunmayan yoksul halk yığınlarının da - Komünist, yahut Sosyalist partilerine girecek bir durumları olmadığından - "Cami"ci bir muhalefetle 
     - Bunlar kafir oldu, din elden gidiyor, diye ayağa kalkarak göstermeleri tepkilerini... 
     
     Toprak rantına dayalı aristokrasiye karşı el tezgahlarıyla ticaret ekonomisine dayalı burjuva sınıfının ve köylerden kentlere akmışların mayalandırdığı, işçi sınıfının oluşmadığı "kulların" tepesinde "kapı kulluğu"yla örgütlenmiş ümmetçi bir mutlakiyetin salt "imaj" değişimiyle, çağdaşlaşması mümkün müdür 
     
     Ya hele böylesi bir zorlamanın yaratacağı ekonomik kökenli tepkiler, salt bir asayiş sorunu olarak değerlendirilirse... 
     Ve eski "kapı kulluğu", halk kitlelerine servis veren "teknik bir devleti" oluşturma yerine Hazine'den geçinenlerden üst kesimin egemenliğine göre düzenlenmiş, "oligarşik bir kabuk devlet" biçimlenmesine dönüşürse... 
     Böylece 173 ülke arasında "yaşam kalitesi" açısından 85. basamağa düşülürse... 
     Okullarda "Bugün 23 Nisan, neşe doluyor insan" diye şarkılar söylemekle çağdaşlaşılabilir mi 
     
     Türkiye 20. yüzyılı da ıskaladı. Evrensel değişimin ekonomik tabloları da ortada, Türkiye'nin gelir dağılımındaki uçurumları da... 
     Halen rant ekonomisine dayalı birikimsiz özenti bir burjuvalaşma hareketlenmesinin içindeyiz... Ama konuşulan Türkçe de, 200 kelimenin altına düşmekte... 
     Türkiye'yi oluşturan 15 milyon aileden, bilmiyorum 100 binin evinde bir ansiklopedi var mı 
     
     Dünkü gazetelerde Irak'ın yeni efendisi Amerikalı emekli general Jay Garner'ın Kürt liderleri Barzani ve Talabani'yle, bir zafer işareti olarak, yan yana yukarı doğru kaldırdıkları kollarının, el ele tutuşmuş fotoğrafları vardı... 
     
     Avrupa Birliği ise, çağdaşlık iddiasındaki Türkiye'yi, henüz "çağdaş bir hukuk devleti" olmanın çok dışında görüyor işkence, filistin askıları, kışla gölgeli oligarşik bir yapı falan... 
     
     "Resepsiyon krizi" gibi, "Türkiye'nin stratejik öneminin azalması" gibi, "Kıbrıs Rum devletinin AB üyesi olması" gibi beklenmedik sürprizlerle karşılaşmaya kulak asmayın... 
     21. yüzyılın henüz daha başındayken bile birden hızı artan küresel değişim, çaresiz Türkiye'yi de sarmalayacaktır... 
     "Statüko"da direnildiği ölçüde, büyük bedeller ödense de sonunda Türkiye de evrenselleşecek. 
     İnsanlık kötüye gitmez, Türkiye de gitmez. Enseyi karartmayın. 
     
     







</TEXT>
</DOC>
