<DOC>
<DOCNO> 182409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sondun15.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk tasarımcı Korçan New York'u salladı 
</HEADLINE>
<TEXT>

     Türk moda tasarımcısı Bahar Korçan, ilk kez katıldığı New York moda festivalinde büyük ilgiyle karşılaştı. 
     Korçan'ın orijinal müzik, kendi yazdığı şiirler ve koreografik düzen içinde Bryant Park'ta sunduğu defile, Türk ve özellikle yabancı moda eleştirmenleri tarafından çok beğenildi. 
     Korçan'ın ''Sır'' Mystery adını verdiği moda şovda, ilk kez kullandığı elde üfleme cam içindeki tohumlar ve Tokat yazmaları da büyük ilgi gördü. 
     Bu arada, sunulan kıyafetlerdeki renk uyumu ve kıyafetlerin günlük hayatta rahatça kullanılabilecek nitelik taşıması, tüketici açısından avantaj olarak nitelendirildi. 
     Korçan'ın kreasyonlarında kot kumaştan taftaya, pamuk dokumadan ipeğe kadar pek çok kumaşı canlı, ancak uyumlu renkler halinde kullandığı dikkati çekti. 
     İstanbul Tekstil ve Konfeksiyon İhracatçıları Birliği İTKİB sponsorluğundaki defileden sonra duygularını dile getiren Bahar Korçan, ''Koleksiyonda bizden ve Türk kültüründen birçok duygu var. Türkiye'yi en iyi şekilde temsil ettiğimize inanıyorum. Çok mutluyum, çok'' diye konuştu. 
     Korçan, şovla ilgili görüşlerini de şöyle ifade etti 
     ''Şov tamamıyla bir performans niteliğinde yapıldı. Müziğinden koreografisine, mankenlerin saçına ve makyajına kadar tüm tasarım bir bütünlüktü. İzleyiciye öngördüğümüz tasavvufi duyguyu verdiğimize inanıyorum. İçinde şiiri var, anlatımı var. Bu sadece yüzeyi giydirmek değildi bence. İçsel yolculuğumuzda da bir durak olduysa bu performans ne mutlu.'' Bir hafta sonra New York'ta açılacak satış fuarına da katılacaklarını belirten Korçan, ''şovdan sonra satışımız da iyi giderse ne mutlu bize'' diye konuştu. 
     
     DÜNYADA SES GETİRECEK 

     İTKİB Yönetim Kurulu Başkanı Süleyman Orakçıoğlu da şovdan sonra yaptığı açıklamada, ''New York, her modacı için prestij ve imaj açısından önemli bir yer. Bahar, burada koleksiyonuyla çok başarılı olduğunu kanıtladı'' dedi. 
     Bahar Korçan'ın dışında birçok Türk tasarımcısı daha bulunduğuna dikkati çeken Orakçıoğlu, bunlar arasında Hüseyin Çağlayan, Dice Kayek, Atıl Kutoğlu, Arzu, Akan Yıldırım ve Ümit Ünal'ı saydı. ''Türk modacıların çalışmaları ve yaptıklarının yakın gelecekte dünya piyasasında çok daha fazla ses getireceğini'' söyleyen Orakçıoğlu, şöyle devam etti 
     ''Türk tekstilcileri olarak biz önce üretimde bir markaydık sonra kalitede, şimdi de dizaynda tasarımda . Artık bunların hepsi bir arada. Türk modası pek yakında, dünyada belirleyici konumda olacak.'' Tarzları çok farklı olduğu halde tüm Türk tasarımcıların birbirine destek olduğunu kaydeden Bahar Korçan da, ''Hepimizin bir yolu var ve asla birbirimizle kesişmiyoruz. Bir bütünlüğü savunuyoruz. Hepimiz birbirimize desteğiz ve böyle olmak zorundayız. Başka şekilde bu platformlarda varolmak mümkün değil'' açıklamasında bulundu. 
     
</TEXT>
</DOC>
