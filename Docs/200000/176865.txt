<DOC>
<DOCNO> 176865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/siyaset/asiy.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Önce Meclis kararını görelim 
</HEADLINE>
<TEXT>

   Hükümet, Amerika'ya yolladığı sualnameye yanıtını "Önce tezkere, sonra pazarlık" şeklinde aldı. Gayri resmi görüşmeler ise sürecek... 
      SERPİL ÇEVİKCAN 

   
   Eylül ayında TBMM'yi olağanüstü toplayarak Irak'taki uluslararası istikrar gücüne bir tümene yakın Türk askeri göndermeyi planlayan Ankara, Washington'dan anlamlı bir yanıt aldı. Türkiye'ye teknik detaylar konusunda "gayrı resmi" görüşmelerin sürdürüleceği yanıtını veren Bush yönetimi, gerçek pazarlığa başlamak için Meclis'in kararını görmek istediğini iletti. ABD'nin talep ettiği askerlerin Irak'a girişine ilişkin somut detayları öğrenebilmek amacıyla Washington yönetimine bir süre önce bir sualname gönderen Ankara, dün beklenen yanıtı aldı. Edinilen bilgilere göre, 1 Mart tezkeresinin reddedilmesi nedeniyle, operasyon planlarında önemli değişiklikler yapmak zorunda kalan ABD yönetimi, bu kez işi sıkı tuttu ve Ankara'ya, "Parlamentonun kararını görmeliyiz" şeklinde özetlenecek bir mesaj gönderdi. 
   
   "Tezkere geçsin" 
   ABD'nin yanıtında, Türk askerlerinin sayısı, hangi sektörde yer alacağı ve ne gibi görevler üstleneceği konusunda detayların "gayri resmi olarak" yürütüldüğünün altı çizildi. 
   ABD'nin dün Ankara'ya Türk askerinin Irak'ta görevlendirilmesine ilişkin tezkerenin parlamentoda kabul edilmesinin önemine işaret eden bir mesaj yolladığı öğrenildi. 
   Kaynaklar, ABD'nin bu tavırla Türkiye ile "tezkere geçmeden ve siyasi irade belli olmadan" hiçbir politik pazarlığa girmeyeceği ancak, olası görevlendirmeye ilişkin "gayri resmi" temasları da sürdüreceği mesajını vermiş olduğunu kaydetti. Kaynaklar, 1 Mart tezkesi sürecinde, 60 bin ABD askerini Türk topraklarından geçirmeyi planlayan ve bu çerçevede her türlü askeri hazırlığı yaptıktan sonra planları altüst olan ABD yönetiminin, bu deneyimin de etkisiyle bu kez önünü net olarak görmek istediğini belirtti. 
   Öte yandan Dışişleri Bakanı Abdullah Gül'ün Washington ziyareti ile başlayan "gayri resmi" görüşmelerde ortaya çıkan genel çerçeve konusunda, iki ülkenin de pozisyonlarını koruduğu öğrenildi. Bu çerçevede, ABD'nin en az 1 tümen "10 - 12 bin" Türk askerinin istikrar gücüne katılımını talep ettiği belirtildi. 
   
   Kuzey Irak olmayacak 
   Türk askerinin olası görev yerinin hiçbir şekilde Kuzey Irak olmayacağı, büyük olasılıkla Bağdat'ın kuzeyindeki bir üçgende görev yapacağı ve ABD dışında başka bir ülkenin komutasına bağlanmayacağı konusundaki konsensüsün sürdüğü öğrenildi. 
   ABD Nato Avrupa Kara Kuvvetleri Komutanı James Jonus'un eylül ayı başında Türkiye'ye yapacağı ziyaretin, tarafların karşılıklı teyidinin alınması açısından önem taşıdığı ve bu ziyaretin ardından sürecin hızlanacağı belirtildi. 
   
   ABD Kongre Üyesi Org. Özkök'e geldi    ABD Temsilciler Meclisi Tahsisler Komitesi Savunma Alt Komitesi Kıdemli Azınlık üyesi John Murtha, Irak'ta oluşturulacak istikrar gücüne Türkiye'nin destek vermesi için dün iki önemli ziyarette bulundu. Milli Savunma Bakanı Vecdi Gönül ve Genelkurmay Başkanı Orgeneral Hilmi Özkök ile görüşerek destek arayan Murtha, ziyaretlerin ardından jet hızıyla Türkiye'den ayrıldı. Gönül, kabulünde, Murtha'nın Türkiye'ye gelişinin en önemli sebebinin Irak olduğunu belirtti. Murtha da, "Kongre'de 28 yıldır görev yapıyorum, Türkiye'den daha iyi bir müttefikimiz olmadı" diye konuştu. 
   
   
</TEXT>
</DOC>
