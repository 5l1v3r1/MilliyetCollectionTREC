<DOC>
<DOCNO> 175114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/ekonomi/eko03.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan'dan Petkim için acil ihale talimatı 
</HEADLINE>
<TEXT>

   Özelleştirme ihalesi iptal olan Petkim'de bu ay yeni ihale açılması için çalışmalar sürüyor. Bakan Unakıtan, ihale için gerekli talimatı dün verdiğini açıkladı 
      
   Uzanlar'a ait Standart Kimya'nın 605 milyon dolarla en yüksek teklifi vermesinin ardından gerekli şartları yerine getirmediği için ihalesi iptal edilen Petkim'de yeniden ihaleye çıkılıyor. Maliye Bakanı Kemal Unakıtan, ihale için gerekli talimatları dün verdiğini belirterek, "Petkim için hemen ihaleye çıkacağız" dedi. 
   Özelleştirme İdaresi ÖİB Başkanı Metin Kilci de Petkim'de bu ay ihaleye çıkmak için ellerinden geleni yaptıklarını belirterek, "Petkim'in özelleştirilmesinin bu yıl bitirilmesi bizim için sembolik anlam taşıyor. Ancak bunun için de şartları zorlamayacağız. Çok iyi bir pazar analizi yaptıktan sonra ihaleyi sonuçlandırmayı planlıyoruz" dedi. 
   
   THY halka satılacak 
   Türk Hava Yolları'nda THY özelleştirme stratejilerinin halka arz olduğunu açıklayan Kilci, şöyle devam etti 
   "THY'de orta vadede stratejik ya da blok satış düşünmüyoruz. Şartlar gerçekleşirse bu yıl halka arz olabilir. THY'nin yüzde 15'inin halka arzını öngörüyoruz. Yurtdışında çalışan vatandaşlarımızı da içine alan bir halka arz olabilir." 
   Özelleştirmeyi oyalayan veya engelleyen firmaların özelleştirme ihalelerine katılmamalarına yönelik çalışmaları olduğunu da kaydeden Kilci, "Bu firmaların ihalelere katılmasına izin verilmeyecek" dedi. 
   
   'Tekel ve Tüpraş'ta seri olmalıyız'    ÖİB Başkanı Metin Kilci son çeyrekte yoğunlaşacak özelleştirme ihalelerinin gerçekleşmesiyle bu yıl için öngörülen 4 milyar dolarlık hedefin yakalanabileceğini belirtti. Kilci, "Tekel ve Tüpraş'ta ekim, kasım, aralıkta ihale sürecini bitirebiliriz. Teklifleri aldıktan sonra biraz seri hareket etmemiz gerekiyor" dedi. Milli Piyango'nun özelleştirilmesi için hazırlıkları bu yıl tamamlamayı hedeflediklerini bildiren Kilci, ihalenin ise 2004'e sarkabileceğini söyledi. 
   
   
</TEXT>
</DOC>
