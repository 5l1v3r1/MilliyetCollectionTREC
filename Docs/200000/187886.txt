<DOC>
<DOCNO> 187886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/guncel/agun.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacca hoca cilası 
</HEADLINE>
<TEXT>

   Hac turu düzenleyen şirketler, Bayram Yalçınkaya ve Cüppeli Ahmet Hoca gibi isimlerle sohbetler vaat ederek müşteri çekmeye çalışıyor 
      PINAR AKTAŞ 

   
   Hac dönemi yaklaşırken Turizm Bakanlığı'ndan organizasyon yetkisi alan 67 turizm şirketi ve alt şirketler, daha çok hacı adayı bulmak için yarış içine girdi. Bazı şirketler, İslami basına verdikleri gazete ilanlarında, Cüppeli Ahmet Hoca, Bayram Yalçınkaya, Mevlüt Özcan ve Emine Şenlikoğlu gibi isimlerle sohbetler vaat ederek turlarını daha cazip kılmaya çalışıyor. Örneğin söz konusu turizm şirketlerinden Ahmet Özdemir'in sahibi olduğu İklim'in ilanında "Cüppeli Ahmet Hoca Efendi'nin de katılacağı umutamayacağınız bir hac" deniliyor. 
   Şirket çalışanı Mine Yaylak, "Cüppeli hocamız inşallah bu sene bizimle olacak. Cüppeli hocamla biz haziran ayında Umre yaptık. Kendisi sohbetler yapacak. Ayrıca 4 yıldızlı oteli tercih ederseniz hocam da belki orada kalacak" dedi. 
   
   'HOCA RAHATSIZ' 
   "Dolunay FM ve Radyo-Pendik'ten sohbetleriyle tanıdığımız Bayram Yalçınkaya Hocamız'la hac" diye ilan veren Fetih Turizm'in ortaklarından İsmet Albayrak da "Bayram Yalçınkaya, Mevlüt Özden Hoca, Emine Şenlikoğlu, herkes bizimle geliyor" dedi. Cüppeli Ahmet Hoca'yı sorduğumuzda, "Hacca gitmiyor. Rahatsız. Gelse, bizimle gelir. Umreye bizimle geldi" yanıtını verdi. "İklim Turizm'le gidiyormuş" dememiz üzerine, diğer hattan kısa bir telefon görüşmesi yaptı. Albayrak, görüştüğü kişiye, "Hani Cüppeli Ahmet Hoca hastaydı " dedi. Sonra da Cüppeli'nin İklim'le hacca gittiğini doğruladı. Air Tur yetkilileri de, sadece Diyanet'in hocalarını götürdüklerini belirterek, "Bu tip hocaları götürmemiz yasak. Götüren şirket ceza alır" dedi. 
   
   'Kılıf uyduruyorlar, işlem yapamıyoruz'    Diyanet İşleri Başkanlığı Hac Dairesi Başkanı Seyfettin Ersoy, konuyla ilgili şunları söyledi "Turizm Bakanlığı belli kriterlere göre şirketlere yetki veriyor. Biz bu şirketlerle giden her 50 kişiye bir din görevlisi veriyoruz. Sohbetleri onlar gerçekleştiriyor. İklim Tur, bizimle şartname imzalamış. Din görevlisi ücreti olan günlük 15 doları yatırmış. Bu kişileri hacı kaydı olarak veya şirket görevlisi olarak gönderiyor. Belli bir kılıfa uyduruyorlar. Bu nedenle haklarında resmi bir işlem yapamıyoruz. Bu kişilere sempati duyan insanları kazanmak için bu kişileri paravan olarak kullanıyorlar." 
   
   Cüppeli Ahmet Hoca kimdir    Asıl adı Ahmet Mahmut Ünlü. Fatih'teki Mahmut Hoca'nın öğrencisi olarak biliniyor. Adı ilk olarak Beykoz'da 20 dekar hazine arazisine inşa ettirdiği külliye ile duyuldu. 17 Ağustos depreminin ardından hazırladığı deprem kasediyle bir kez daha gündeme geldi. Deprem kasedinde devlete ve orduya hakaret ettiği için 2 yıl 7 ay 3 gün hapse mahk m oldu. 
   
   
</TEXT>
</DOC>
