<DOC>
<DOCNO> 195982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/ekonomi/eko07.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin 21 yıllık borç faturası 1 trilyon dolar 
</HEADLINE>
<TEXT>

   Türkiye 1983 - 2003 arasında 811 milyar dolar iç borç olmak üzere 1 trilyon dolarlık borç yükü altına girdi 
   
   Türkiye, 1983 - 2003 arasında 811 milyar doları iç borç olmak üzere toplam 1 trilyon doların üzerinde bir borç yükü altına girdi. 
   Ankara Ticaret Odası'nın Türkiye'nin son 21 yılındaki iç ve dış borçlarını konu alan "Borç Ekonomisinin 20 Yıllık Seyri" araştırmasına göre, Türkiye 21 yılda 811 milyon dolar iç, 243 milyon dolar dış borç olmak üzere toplam 1 trilyon 54 milyar dolarlık borç yükü altına girdi. 
   
   316 milyar faiz 
   Türkiye, aynı dönemde dış borçlar yüzünden 81 milyar dolar, iç borçlar yüzünden de 235 milyar dolar olmak üzere toplam 316 milyar dolar faiz ödemek zorunda kaldı. Araştırmada, Türkiye'nin bugünden itibaren hiç borç almasa bile 2010'a kadar 123 milyar doları iç borç, 147 milyarı dış borç olmak üzere toplam 270 milyar dolar borç ödeyeceği kaydedildi. 
   Araştırmada, 1983'te yüzde 3.2 olan borç faizlerinin milli gelire oranının, 1996'ya kadar yüzde 10'un altında seyrettiği, 2003'te ise bu oranın bir önceki yıla göre düşmesine karşın yüzde 14 olduğu kaydedildi. 
   
   
</TEXT>
</DOC>
