<DOC>
<DOCNO> 197613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/soneko08.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenler Günü'nün tatile gelmesi çiçekçileri üzdü 
</HEADLINE>
<TEXT>

     Öğretmenler Günü'nün 9 günlük Ramazan Bayramı tatiline denk gelmesi, çiçek satışlarını yüzde 70-80 oranında düşürdü. 
     Her yıl en azından bir demet çiçek alarak öğretmenlerini hatırladıklarını gösteren öğrencilerin tatilde olması, çiçek taleplerini düşürürken, çiçekçiler normal günden bile daha az çiçek satmaktan yakınıyor. 
     Çiçek fiyatlarında geçen yıla oranla bir artış olmadığına dikkat çeken çiçekçiler, her geçen yıl durumlarının daha kötüye gittiğini belirtiyorlar. 
     Öğretmenler günü olması nedeniyle müşterilere daha çok seçenek sunan çiçekçiler, satış olmaması nedeniyle ellerinde çok çiçek kaldığına işaret ederken, bu yıl bayram tatiline denk gelen Öğretmenler Günü nedeniyle büyük zarar içinde olduklarını dile getiriyorlar. 
     
     ''ARTIK UMUDUMUZ SEVGİLİLER GÜNÜ'' 
     Berdan Çiçekçilik Sahibi Erol Çolak, A.A muhabirine yaptığı açıklamada, Öğretmenler Günü olmasına rağmen çok az satış yapabildiklerini söyledi. 
     Özel günler nedeniyle çiçek alım fiyatlarının arttığına ve eskisinden daha çok çalıştıklarına işaret eden Çolak, ancak bu yıl Öğretmenler Günü'nün tatile denk gelmesi nedeniyle talep olmamasından yakındı. 
     ''Özel günlerde çiçekçilerin karı değil, eziyeti oluyor'' diyen Çolak, çiçek fiyatlarını geçen yıla göre düşürmelerine rağmen, istedikleri ölçüde alıcı bulamadıklarını kaydetti. 
     Ercan Çiçekçilik sahibi Ercan Yaman da, en çok çiçek satışının Sevgililer Günü, Anneler Günü ve Öğretmenler Günü'nde gerçekleştiğine işaret ederken, ''Öğretmenler gününde zarar ettik, artık umudumuz Sevgililer Günü'' diye konuştu. 
     Acar Çiçekçilik sahibi Metin Acar ise geçen yıla oranla satışlarının yüzde 80-90 oranında azaldığını belirtirken, Ramazan Bayramı tatilinin talepleri büyük ölçüde etkilediğini söyledi. 
     Çiçek fiyatlarının 1.5 milyon ile 75 milyon lira arasında değiştiğini kaydeden Acar, Öğretmenler Günü'nde öğrencilerden çok öğretmenlerin eş, dostlarının çiçek aldığını ifade etti. 
     Öğrencilerin daha çok 3-5 milyon lira arasında değişen çiçek demetlerinden aldığını belirten Acar, şunları kaydetti 
     ''Bu yıl iyi satış olur diye sergimizi çok geniş tuttuk, bir çok çeşit ve renkte çiçeği biraraya koyduk. Ancak ortalıkta ne öğrenci ne başka alıcı var. Herkes tatilde, evinde, işinde gücünde...Eskiden sabah 07.00 akşam 21.00 aralıksız çalışırdık. Bu sabah doğru dürüst siftah bile etmedik. 
     Bu güne kadar özellikle özel günlerde satış rekoru kırardık. Artık insanlarda da alım gücü yok. Bu bizim için kötü bir bayram oldu.'' 
     
</TEXT>
</DOC>
