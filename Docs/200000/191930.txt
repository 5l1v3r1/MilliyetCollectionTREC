<DOC>
<DOCNO> 191930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/magazin/amag.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mahsun'i kalabalık 
</HEADLINE>
<TEXT>

   Batman'da, polis kayıtlarına göre 150 bin kişiye konser veren Kırmızıgül, atılan taşlara isyan etti Siz esas lumpenleri taşlayın 
      Bayram Kaygusuz 
   
   Cumhuriyet'in 80. yıl kutlamaları kapsamında Batman'da bir konser veren Mahsun Kırmızıgül'e hayranları, çiçek yerine taş attı. Şarkıcının Nevruz Alanı'nda verdiği konsere, polis kayıtlarına göre 150 bin kişi katıldı. Ambulansla geldiği alandaki kalabalığı görünce bacaklarının titrediğini söyleyen Kırmızıgül, şöyle konuştu "Batman gibi bir yere bu kadar insanı toplamak herkesin harcı değil. Çok kötü günler geçiriyorum. Buraya gelirken moralim çok kötüydü. Bu manzara karşısında müthiş moral buldum." 
   
   Yaralananlar oldu 
   Sevilen türkülerini seslendiren Kırmızıgül, çok geçmeden adeta taş yağmuruna tutuldu. Atılan taşlardan biri Kırmızıgül'ün dirseğine geldi. Taşlardan sazlar ve folklorcüler de nasibini aldı. Yaralananlar hastaneye kaldırıldı taşlardan kurtulmak için sahneden kaçmaya çalışırken ayağı kayıp düşen üç aylık hamile bir polisin ise kolu kırıldı. 
   
   'Bunlar sevgi taşları' 
   Öfkelenen Kırmızıgül, taşların sahneye provokasyon amacıyla, belli bir grup tarafından atıldığını ileri sürerek, şöyle isyan etti 
   "Ben bu toprakların çocuğuyum. Efendiliğim, yetişmişliğim ve aldığım eğitimle sizlere zarar gelmesin diye uğraştım, sizleri en iyi şekilde temsil ettim. Hiç lumpen olmadım. Siz beni değil lumpenleri taşlayın. Çünkü ben bu işe yüreğimi koydum" diyerek tepkisini dile getirdi. Bu sırada sahneye fırlayan bir erkek hayranı ise Kırmızıgül'e, "Bunlar sevgi taşları. Çiçek bulamadıkları için size taş atıyorlar" dedi. 
   
   Lumpen nedir 
   Proleteryanın, hiçbir olanağa sahip olmayan ve sınıf bilincinin yokluğuyla belirginleşen bölümünü adlandıran Marksist terim. Kaynak Büyük Larousse 
   
   
</TEXT>
</DOC>
