<DOC>
<DOCNO> 166336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sondun07.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus t.A.T.u grubu Japonları da kızdırdı.. 
</HEADLINE>
<TEXT>

     Aykırı davranışlarıyla dikkati çeken Rusların pop müzik ikilisi ''t.A.T.u'' grubu, Japonya'da hayal kırıklığı yaşattı. 
     18 yaşında 2 Rus kızdan oluşan grup, ilk kez geldiği Japonya'da aniden konseri iptal etti, televizyonda canlı yayında dışarı çıkıp gitti ve basın toplantısı sırasında sürekli esnedi. 
     Grup, tanıtım klibi çekmek, bir müzik programında yer almak ve 1000 kişilik hayran topluluğu önünde konser vermek üzere Japonya'ya gelmişti. 
     Ancak grup, son dakikada konseri iptal etti, diğer Japon sanatçılarla yayını paylaşmaktan hoşnut olmayıp ülkenin belli başlı müzik kanalının canlı yayınında seti terk etti. 
     Rus ikili, setten neden ayrıldıklarını açıklamak üzere daha sonra basın toplantısı düzenledi, ancak özür dileyecek bir şey olmadığını belirterek, toplantı sırasında esneyip cep telefonlarını kurcaladı. Bu davranışları, Japon gazetelerinde haklarında kızgın manşetlerin yer almasına neden oldu. 
     Karaoke söylemeye ve peşlerindeki hayranlarla alışveriş yapmaya fırsat bulan ikili, bugün Japonya'dan ayrıldı. 
     

     
</TEXT>
</DOC>
