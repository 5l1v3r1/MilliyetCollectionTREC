<DOC>
<DOCNO> 196322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sondun20.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
''Dünya Güzeli'' ilk kez Çin'de sergileniyor... 
</HEADLINE>
<TEXT>

     Çin'de, ilk kez uluslararası güzellik yarışması gelecek ay düzenleniyor. 
     Çin Komünist Partisi'nin sözcülüğünü yapan Halkın Günlüğü gazetesinin Remin Ribao internet sitesi, yakın zamana kadar güzellik yarışmalarının yasak olduğu Çin'in ''Miss World 2003'' güzellik yarışmasına 6 Aralık'ta yarı tropik Hainan adasında Saynan tatil beldesinin ev sahipliği yapacağını, ayrıntılı biçimde aktardı. 
     Sitede, yarışmaya katılacak 110 kraliçe adayının, fotoğraf çekimleri için bugün Pekin'e geldiği kaydedildi. 
     Bir milyar Çinli'ye tek tip üniforma giydiren ulusal önder Mao'nun 1893-1976 Halkın Günlüğü'nün sitesinde, bu tür gösterilere olan düşkünlüğün güzellik peşinde koşan ''yeni Çin insan doğası''ndan kaynaklandığı, ''sosyal ve ekonomik gelişmenin ise bu ilgiyi olanaklı kıldığı'' belirtildi. 
     Halkın Günlüğü, eskiden tek sayfa olarak sokaklara asılıyordu. 
     
     SONG HANEDANI 

     Güzellik yarışmalarının, Kuzey Song Hanedanı'nın 960-1127 Şining döneminde 1068-1077 ortaya çıktığını öne süren Halkın Günlüğü sitesinde, o dönemde fahişelere ''çiçek tahtası'' adı verilen bir panoya bakılarak değer biçildiği, ancak 1949'da Komünistler'in yönetimi devralmasıyla gösterilerin yasaklandığı belirtildi. 
     Çin 2001'e kadar ''Miss World''e katılmadı. 
     Kültür Devrimi 1966-1976 sırasında makyaj yapan kadınların bile ''karşı-devrimci'' olmakla suçlandığı Çin'de, artık alışveriş merkezlerinde podyumlar kuruluyor ve ülke genelinde ilan panolarında moda olan kıyafetlerin ve güzellik ürünlerinin reklamları yapılıyor. 
     Çin'in tanınmış internet siteleri Sina.com ve Sohu.com'un yaptığı anketler, soruları yanıtlayanların yüzde 75'inin Çin'in ''uluslararası güzellik yarışmalarına katılımını desteklediğini'' ortaya koyuyor. 
     
     ''TÜRKİYE GÜZELİ'' TUĞBA KARACA 

     Çin'de gelecek ay yapılacak ''2003 Dünya Güzellik Yarışması''nda Türkiye'yi temsil edecek olan ''2003 Türkiye Güzeli'' Tuğba Karaca, yarışmanın 1 aylık kampı için 6 Kasım'da Hong-Kong'a gitti. 
     Sevdiklerinden 1 ay uzak kalacağı için hüzünlü olduğunu belirten Karaca, ''Çok heyecanlıyım. Kampta, benim gibi 110 tane genç kız olacak. Hepimiz aynı duyguları paylaşacağız, eminim çok güzel kaynaşacağız'' diyordu. 
     Pekin'de imparatorluk dönemine ait ''Yasak Şehir'' ve Çin Seddi'ni gezecek olan Karaca, yarışmadaki hedefinin ilk 5'e girmek olduğunu ifade ederek, ''Geçen yılın Dünya Güzeli Azra Akın, inşallah tacını kendi ülkesine devreder. Türkiye'yi en iyi şekilde temsil edebilmek için elimden geleni yapmaya çalışacağım'' demişti. 
     
</TEXT>
</DOC>
