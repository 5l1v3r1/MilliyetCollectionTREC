<DOC>
<DOCNO> 181742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sontur03.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Koca dayağı ile felç oldu, tedavi için tazminat bekliyor 
</HEADLINE>
<TEXT>

     Zafer TOKUŞ ADAPAZARI Sakarya , DHA 
     

ADAPAZARI'nda eşi Ekrem Başiş'in bir tartışma sonucu yüzüne yumruk attığı 28 yaşındaki Hafize Başiş'in beyne giden damarlarından biri çatladı. Daha sonra sol kolu ile vücudunun sol tarafına felç inen kadının yurt dışındaki ameliyatı için yaklaşık 25 milyar liraya ihtiyaç olduğu belirtildi. 1 çocuk annesi kadın da eşi aleyhine 26 milyar liralık tazminat davası açtı. 
     Yazlık Beldesi Şeker Caddesi'nde oturan Hafize Başiş bundan 6 yıl önce severek evlendiği eşinin bir tartışma sonucu yüzüne yumruk atması sonucu beyne giden damarlarından biri çatladı. Beyin damarlarından birinin çatlaması sonucu sol kolu ile vücudunun sol tarafına felç inen Hafize Başiş, tedavi için eşi Ekrem Başiş aleyhine 26 milyar liralık tazminat davası açtı. 
     Adapazarı 1'inci Asliye Hukuk Mahkemesi'nde görülen tazminat davasına, sol kolu ve sol dizi tutmadığı için güçlükle adliyeye gelen Başiş, "Beni bu hale kocam getirdi. Şimdi buradan alacağım 25 milyar lira maddi, 1 milyar liralık açtığım tazminat davası ile İngiltere'de ameliyat olarak yeniden yürüyeceğim. Tek korkum tazminat davasını kaybetmek'' dedi. Eşi Ekrem Başiş'in kendisinden boşanmak için dava açtığını söyleyen Hafize Başiş, "Ondan boşanıp da rahat etmesini istemiyorum. Bu nedenle boşanmayı kabul etmedim. Mahkemenin benim ve oğlum Oğuzcan için uygun gördüğü 75'er milyon lira tazminatı bile vermiyor'' dedi. 
     Ekrem Başiş, eşini döverek sakat bıraktığı iddiasıyla ağır ceza mahkemesinde yargılandı. Ancak, dava geçen yıl çıkartılan Şartla Salıverme Yasası kapsamına girdiğinden ceza almadı. 
     
</TEXT>
</DOC>
