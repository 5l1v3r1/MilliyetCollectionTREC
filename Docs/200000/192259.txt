<DOC>
<DOCNO> 192259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sonspo15.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe-Beşiktaş derbisinin biletleri satışa çıktı 
</HEADLINE>
<TEXT>

     Fenerbahçe'nin, Birinci Süper Futbol Ligi'nin 14. haftasında Beşiktaş ile yapacağı derbi maçının biletleri satışa çıkarıldı. 
     Sarı-lacivertli kulüpten yapılan açıklamada, iki takım arasında 30 Kasım Pazar günü Fenerbahçe Şükrü Saracoğlu Stadı'nda yapılacak karşılaşma için biletlerin Biletix'in gişelerinde satışa çıkarıldığı bildirildi. 
     Fenerbahçe-Beşiktaş maçını izleyecek sarı-lacivertli taraftarlar, maraton üst, numaralı ve lacivert tribünün Migros bölümü için 50'şer milyon, numaralı VIP 100 milyon, Migros ve Telsim kale arkası tribünleri 20'şer milyon ve özel numaralı tribünlerin E, S, R bloklarının biletlerini 70 milyon liraya temin edebilecekler. 
     Bu arada karşılaşmayı izleyecek Beşiktaşlı taraftarlar da kendilerine ayrılan tribün için biletleri 50 milyon liraya alabilecekler. 
     
     ÇAYKUR RİZESPOR MAÇI BİLETLERİ DE SATIŞTA 
     Fenerbahçe'nin ligin 12. haftasında Fenerbahçe Şükrü Saracoğlu Stadı'nda Çaykur Rizespor ile yapacağı karşılaşmanın biletleri de satışa çıkarıldı. 
     Biletix'den yapılan açıklamada 8 Kasım Cumartesi günü yapılacak maçın biletlerinin de gişelerde satışa çıkarıldığı bildirildi. 
     Çaykur Rizespor maçı için bilet fiyatları da maraton üst tribün 40 milyon, lacivert tribünün Migros tarafı ve özel numaralı E, S, R blokları 50'şer milyon, numaralı VIP 75 milyon, numaralı tribün 30 milyon, Migros ve Telsim kale arkası tribünleri 12.5 milyon lira olarak belirlendi. 
     Öte yandan Çaykur Rizesporlu taraftarların Fenerbahçe maçı için 30 milyon liraya biletleri temin edebileceği kaydedildi. 
     
</TEXT>
</DOC>
