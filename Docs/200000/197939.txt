<DOC>
<DOCNO> 197939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/yazar/tamer.html </URL>
<DATE> 2003/11/26/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Bayram tatili 15 günden az olmamalı 
</HEADLINE>
<TEXT>

   Böylelikle ölümlü trafik kazaları daha da artmış, 15 günlük eksik üretim sonucu bayram ayındaki ihracat daha da düşmüş olur 
      AKP hükümeti de tıpkı geçmiş iktidarlar gibi öncesine bir yarım gün, sonrasına 1 tam gün ekleyiverdi ve oldu size Şeker Bayramı tatili 9 gün 
   9 gün iyi bir tatil, ama 15 gün daha da iyi bir tatil. Bilebildiğim kadarıyla İstanbul'da geçen hafta doğru dürüst tek bir toplantı yoktu. Herkesin aklı fikri tatildeydi. Uzun tatillerin ertesinde rehavet sürer, işe uyum gecikir. Dolayısıyla gelecek hafta pazartesi - salıdan da pek hayır beklemeyin. Gördünüz mü 9 günlük tatilin nasıl 15 güne çıkıverdiğini 
   
   30 binden 180 bine 
   Gazetelerde okuduk, bu bayram 180 bin kişi, uzayan tatili yurtdışında geçiriyor. Arşivimi karıştırdım. Paraların kulaklardan fışkırdığı 2000 yılında, 9 günlük bayram tatilini yurtdışında geçirenlerin sayısı 30 binmiş. Arada ekonomimiz duvara tosladı, paramız devalüe oldu, on binlerce beyaz yakalımız işsiz kaldı... Yine de uzayan bayram tatillerini yurtdışında geçirenlerin sayısında 3 yılda 6 kat artış var Anlayacağınız tatile fena halde alıştık. Zenginimiz soluğu yurtdışında alıyor, orta hallimiz çoluğu çocuğuyla otobüse ya da külüstür arabasına atlayıp bayramı memleketteki akrabalarının yanında geçiriyor... 
   
   9 gün eksik üretim 
   Demek ki çalışmaya ihtiyacımız yok. Tatilden geri kalan zamanlarda çalışırız, olur biter. Halbuki bu tür tatiller ihracatı düşürüyor. İstatistiklere de yansıyor zaten. Zira 10 gün eksik üretim yapıyorsunuz. 
   Önceki gün Milliyet'te yayımlanan bu yılki aylık ihracat rakamlarıyla ilgili bir grafikten yola çıkarak hazırladığım üstteki grafiğe tekrar tekrar bakın lütfen. Bazı aylarda ihracat neden güdük kalmış dersiniz 
   İlk itirazınız, içinde bulunduğumuz kasım ayına ilişkin ihracat rakamına olabilir. Diyebilirsiniz ki henüz kasım bitmedi ki ihracat rakamı belli olmuş olsun. Evet, kasım rakamı 23 Kasım'a kadarki veriler, ama ay başına kadar bayram tatilinde olduğumuza göre bu ayki ihracat rakamı da zaten şimdiden belli 
   
   İhracat düşüyor 
   Sizi ikna edemediysem, lütfen grafiği incelemeye devam edin. Bu arada da geçmiş bayramların hangi aylara geldiğini hatırlamaya çalışın. Hayretle göreceksiniz ki uzun bayram tatillerine denk gelen aylarda her seferinde ihracat düşüyor. 
   Evet, kasım ihracatı 3 günlük Şeker Bayramı'nın 9 güne uzatılmasına kurban gitti. Tıpkı şubat ayı ihracatının, Kurban Bayramı'nın 9 güne uzatılmasına kurban gittiği gibi... 
   
   AKP vaadini tutmadı 
   Aslında AKP hükümetinin geçen yıl göreve geldikten sonraki ilk açıklamaları arasında, bayram tatillerinin uzatılması uygulamasının terk edileceği vaadi de vardı. Ama AKP hükümeti bu vaadini pek çabuk unuttu ve hemen 2 ay 10 gün sonraki Kurban Bayramı 9 güne uzatılıverdi. 
   Halka yakın olma iddiasındaki AKP hükümeti, uzayan bayram tatillerinde ölümlü trafik kazalarının 3 katına kadar yükseldiğini de her nedense görmezden geliyor. Vatandaşın sistem dışı bıraktığı geçmiş iktidarlara benzer bir davranışa neden gerek görüldü Turizmcilerden gelen baskıya mı boyun eğildi Yoksa ek tatille kamu çalışanlarının gönlü mü alınmak istendi Açıklasalar da merakımızı gidersek 
   
   Tüzmen niye susuyor 
   Merak ettiğim başka bir husus daha var TL aşırı değerli diye Merkez Bankası Başkanı'na aslanlar gibi kükreyen ihracattan sorumlu Devlet Bakanı Kürşat Tüzmen, acaba 9 günlük eksik üretim sonucu o ayki ihracatı güdük bırakan uzun bayram tatillerine neden itiraz etmiyor "İhracatımızın büyük kısmını gerçekleştirdiğimiz Hıristiyan dünyasıyla eşzamanlı olmayan bu tek taraflı tatil hangi gerekçeyle uzatılıyor" diye neden sormuyor Yoksa kendisi de tatile mi kaçıyor 
   
      
   
</TEXT>
</DOC>
