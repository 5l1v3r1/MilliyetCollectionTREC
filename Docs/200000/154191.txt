<DOC>
<DOCNO> 154191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/yazar/guclu.html </URL>
<DATE> 2003/05/03/ </DATE>
<TIME>  </TIME>
<AUTHOR> BİTTİ  </AUTHOR>
<HEADLINE>
Politikacılar yalana doymadı 
</HEADLINE>
<TEXT>

     Milli Eğitim Bakanı Hüseyin Çelik, deprem bölgesine ilk giden bakanlardan birisi. Çünkü o yörenin politikacısı. Dolayısı ile yüreği en fazla yananların başında geliyor. Kendisine öncelikle sabır diliyoruz... 
     Çelik, bölgede yaptığı açıklamada okulların deprem haritasının çıkartılacağını ve gereken tüm önlemlerin alınacağını söyledi. Tıpkı her deprem sonrasında kendinden önceki bakanların söylediği gibi. Eğer verilen sözler yerine getirilmiş olsaydı yatılı bölge okulundaki onlarca öğrenci göçük altında kalmazdı. Bu cinayetten, bundan önceki tüm bakanlar sorumludur. Bundan sonrakilerden ise Bakan Çelik sorumlu olacaktır. Eğer söz verdiği gibi hassas bölgelerdeki okulların deprem haritasını çıkartıp, gereğini yerine getirmez ise bir sonraki depremde vicdan azabı çekenlerin en başında o gelecektir. 
     Önceki diğer bakanların, başbakanların ve milletvekillerinin seslerini bile duymak istemiyoruz. Sakın ola ortaya çıkıp da iki laf etmesinler. Çünkü moralleri daha da bozmanın ötesinde hiçbir anlam ifade etmiyorlar. 
     Ha bir de Deprem Konseyi vardı. Güya artık tüm bilgiler onlarda toplanacak, gerekli önlemlerin alınması için kamuoyu ile birlikte hükümetin üzerinde baskı gücü yaratacaklardı. O da tam anlamı ile fiyasko çıktı. Yazık çok yazık. 
     Başta İstanbul olmak üzere pek çok kent için yeniden deprem senaryoları üretilmeye başlandı. Nitekim birçoğu da doğru çıkıyor. Peki ne önlemler alınıyor Koskocaman bir hiç. 
     Bingöl depremi bir gerçeği daha ortaya çıkardı. Deprem öncesinde olduğu gibi deprem sonrasında da laf üretmenin dışında hiçbir şey ortaya koyamıyoruz. Yaşanan kaousun temelinde bu yatıyor. Başbakan Erdoğan, en kolay yolu seçip bu bir provokatif eylem dedi. Oysa yeterince önlem alınabilse ve çadır kentler zamanında kurulabilmiş olsaydı, o kargaşa ya da onların söylemi ile provokatif bir eylem gerçekleşmezdi. 
     Depremden 8, 10 saat sonra, Ankara'ya giderken, kurtarma ekiplerinin köpekleri ile birlikte havaalanında saatlerce bölgeye gidecek tarifeli uçağı beklediklerini gördüm. Kahroldum. Moral bozmaktan öte hiçbir işe yaramayanlar özel uçaklar ve özel helikopterler ile bir bir bölgeye intikal ettirilirken kurtarma ekipleri, havaalanında pinekliyordu. Bilet paralarını bile yabancı konsolosluk karşılamış .. 
     
Atatürkçü dernekler      Ankara Çağdaş Sanatlar Merkezi'nde, önceki gün Yaşam Boya Eğitim paneli vardı. Gün boyu sürdü. Konuşmacılar da, konu başlıkları da bir birinden ilginçti. İşte birkaçı Sivil toplum örgütlerinin eğitimdeki yeri ve önemi, ailenin eğitimdeki yeri ve önemi, din olgusunun eğitim üzerindeki önemi, yerel yönetimlerin eğitimdeki yeri ve önemi, kadınlarımızın eğitimdeki yeri ve önemi, medyanın önemi, laik sistemin eğitimdeki yeri ve önemi, Atatürkçü düşün sisteminin eğitimdeki yeri ve önemi... 
     Konular da konuşanlar da çok önemli olmasına karşın salonun dörtte üçü boştu. Gençlerden ise yok gibiydi... 
     Toplantıyı Atatürkçü Düşünce Vakfı organize etti. Çok da iyi etti. Ama nedense Atatürkçü, Çağdaş ve Eğitimci vakıf ve derneklerin organizasyon becerileri çok sınırlı. Savundukları fikirler, yaptıkları etkinlikler, verdikleri mücadeleler ile gençleri etkileme güçleri ters orantılı. Bu kısır döngüyü bir türlü kıramıyorlar. Bu çok önemli önemli sorunu bir an önce çözmeleri gerekiyor. Yani gençleri ne kadar çabuk yakalarlar ve yaptıkları etkinliklerin içerisine ne kadar çabuk çekerler ise savundukları fikirlere o kadar fazla hizmet etmiş olurlar. Yoksa gerisi hoş bir seda olmanın ötesine geçmez. 
     
     





</TEXT>
</DOC>
