<DOC>
<DOCNO> 170492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/siyaset/siy07.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum'a dersini Rum verdi 
</HEADLINE>
<TEXT>

Kıbrıslı Türk ve Rum gençlerin birlikte oynadığı bilgisayar oyununu kazanan Türklerin, mızıkçı Rumlar tarafından mağlup sayılmasına diğer Rum gençleri karşı çıktı. Bunun üzerine Türk takımı galip sayıldı 
     YORGO KIRBAKİ Atina 

     Kıbrıslı Türk ve Rum gençleri, Rum Kesimi'ndeki bir internet kafede bilgisayarların önünde kıyasıya mücadele etti. Bazı Rum gençlerinin bilgisayar oyunlarında kendilerinden iyi olan Türklerin üstünlüğünü kabul etmeyerek, oyunun kurallarını kendi lehlerine değiştirme çabalarına başka Rum gençleri karşı çıktı. Sonunda Kıbrıslı Türkler kupayı kazandı. 
     
     7 Kıbrıslı Türk güneyde 
     Lefkoşa'nın Rum Kesimi'ndeki "G - Spot" adlı internet cafede bilgisayar oyunları üzerinde yarışma düzenlendiğini öğrenen yedi Kıbrıslı Türk genci, güneye geçerek yarışmaya katıldı. 
     Devlet sırlarını bildikleri için ABD ordusu tarafından öldürülmek istenen bir grup asker ve bilim adamının serüvenlerini içeren "Half Life" adlı bilgisayar oyununun oynandığı yarışmada, Kıbrıslı Türkler iki ayrı Rum takımı ile karşılaştı. Maraşlı Türk gençleri dört saat süren yarışmada Rum gençlerine kıyasla çok üstün bir performans sergiledi. Ancak, Rum gençlerinden bazıları Türk takımının oyunun bazı kaideleleri yerine getirmediğini ileri sürerek, Türk takımına verilmesi gereken puanları sildirdiler. Ancak, bazı Rum gençleri Türklere haksızlık yapıldığını söyleyerek bu sonuca itiraz ettiler. İtirazın dikkate alınması sonucunda Kıbrıs Türk takımı yarışmanın hükmen birincisi ilan edildi. 
     Katılımın ücretli olmasına rağmen, internet cafenin Rum sahibi, Türklerin para ödemeden yarışmaya katılmalarını sağladı. Rumlar, Türk gençlerinin bilgisayar oyunlarındaki performansları karşısında şaşkınlığa uğradı. 
     

</TEXT>
</DOC>
