<DOC>
<DOCNO> 190211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sonspo20.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ertegün kardeşler ABD futbol ünlüleri listesinde 
</HEADLINE>
<TEXT>

     Amerika Birleşik Devletleri'nin ünlü Cosmos futbol takımının kurucusu Nesuhi Ertegün ve Atlantic Records'un eşbaşkanı Ahmet Ertegün, New York eyaletinin Oneonta kentinde bulunan Futbol Ünlüleri Listesine dahil edildi. 
     ABD'de yaşayan Türklerin duayeni kabul edilen Ahmet Ertegün, 1989'da ölen kardeşiyle ilgili olarak New York Times gazetesine yaptığı açıklamada, ''Kardeşim küçük yaşından beri futbol meraklısıydı ve yarı şaka yarı ciddi hep profesyonel bir futbol takımına sahip olmak istediğini söylerdi. Bu takım Cosmos oldu'' dedi. 
     1940'lı yıllarda Ahmet Ertegün'ün kurduğu Atlantic Plak şirketine, 1956'da kardeşi Nesuhi'nin de katılmasıyla Amerikan müzik ve kayıt dünyasına kendilerini kabul ettiren Ertegün kardeşler, New York Times'ın haberinde, ''Gerek Ahmet, gerekse Nesuhi Ertegün, hem futbol, hem de rock and roll şöhretleri listelerinde iyi sıralarda yer aldılar ve onlar, bu iki dalı da başarıyla yapan ilk ağabey ve kardeş'' diye tanıtıldı. 
     New York Times, Ertegün'lerin küreselleşme kavramı yerleşmeden Cosmos futbol takımını evrensel hale getirdiklerini, Avrupa'nın ünlü kulübü Real Madrid gibi şekillenen Cosmos'un, dünyanın pek çok ünlü futbolcusunu kendine çekmeyi başardığını da kaydetti. 
     Ertegün, gazeteye yaptığı açıklamada şöyle dedi 
     ''Bazı büyük futbolcular aldık. Bir ara Ertegün'lerin dostu ve ortağı Steve Ross 'Dünyadaki en iyi futbolcu kim ' diye sordu ve biz de Pele'yi bularak takıma dahil ettik. Halkı futbola çekebilmek için mümkün olduğunca çok ülkeden futbolcuyu kadroya almaya gayret ettik. Hatta ben Johann Cruyff ile konuşmak için Barcelona'ya bile gittim. Şimdilerde Mick Jagger ve menajer Led Zeppelin gibi kişilerle güç pazarlıklar yapıyorum. Ama hayatımda tanıdığım en zor pazarlıkçı Cruyff'tu.'' Gazetenin haberinde, Cosmos takımı ve Amerikan Ulusal Futbol Ligi'nin dağılmasından sonra bile futbolla ilişkisini kesmeyen Ertegün'ün, 1994 yılında, Dünya Futbol Şampiyonası'nın ABD'de düzenlenmesini sağlayan ekibin içinde yer aldığı da belirtildi. 
     Ertegün, ''Cosmos'un, futbolun Amerika'da tanınıp sevilmesinde payı olduğunu düşünüyorum. Biz tohumları attık ve bunun en tatmin edici sonucu bayanlar futbol takımının ortaya çıkışıdır'' dedi. 
     ABD bayanlar futbol takımı son dünya şampiyonasında üçüncü olmuştu. 
     
</TEXT>
</DOC>
