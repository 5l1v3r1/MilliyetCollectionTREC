<DOC>
<DOCNO> 167188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/siyaset/siy06.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çapan şaşırttı 
</HEADLINE>
<TEXT>

Kars'ta konuşan Esenyurt Belediye Başkanı Gürbüz Çapan "Mustafa Kemal Dolmabahçe Sarayı'nda kız kovalarken, sizin atalarınız burada Cumhuriyeti kurdu" 
     MUKADDER YARDIMCIEL Kars DHA 

     Esenyurt Belediye Başkanı Gürbüz Çapan, Kars'ta yerel yayın yapan Serhat TV'de "Mustafa Kemal Dolmabahçe'de kız kovalarken, sizin atalarınız burada cumhuriyeti kurdu" dedi. Ancak bu sözlerinin Atatürk'e hakaret içermediğini savunan Çapan, "Mustafa Kemal'i ve arkadaşlarını çok seviyorum. Sözlerim yanlış anlaşılmamalı" diye konuştu. 
     
     Programda gaf 
     Ardahan'da düzenlenecek yayla şenliklerine katılmak üzere Kars'a gelen SHP'li Gürbüz Çapan, önceki gün katıldığı programda, "Yok Mustafa Kemal filan artık. Mustafa Kemal Dolmabahçe'de kız kovalarken, sizin atalarınız cumhuriyeti kurdu. 1918'de Cihangiroğlu İbrahim Aydın tarafından kurulan Cenubi Garbi Kafkas Cumhuriyeti, Kurtuluş Savaşı'nın ateşlerini buradan başlattı. Miralay mı, kolağası mı, paşa mı vardı Köylü vardı" ifadelerini kullandı. 
     
     Sonra çark etti 
     Ancak daha sonra açıklama yapan Çapan, anlattığı dönemde Mustafa Kemal'in henüz Samsun'a çıkmadığını belirtti. Atatürk'e hakaret etmediğini vurgulayan ve sözlerinin düzeltilmesini isteyen Çapan şöyle konuştu "Ben Mustafa Kemal'in o dönemler Dolmabahçe Sarayı'nın bahçesinde gezerek, saraydan bir kızın kendisini beğenmesini ve onunla evlenerek sarayın damadı olup, Enver Paşa gibi sarayda güçlü bir konuma gelmek istediğini anlatmaya çalıştım. Ayrıca, mahalli deyimde, evlenmek isteyen kişiler için 'kız koşturmak' tabiri kullanılır. Bunda başka bir kastım yoktu. Bunda bir hakaret ve küçültme yoktur. Her zaman Mustafa Kemal ve arkadaşlarını severiz, sayarız. Onların mirasını yemekteyiz." 

</TEXT>
</DOC>
