<DOC>
<DOCNO> 169411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/ekonomi/eko02.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Aycell-Aria yönetiminde Telekom ağırlığı 
</HEADLINE>
<TEXT>

Aycell Genel Müdürü Paksoy, Aycell - Aria birleşmesinde, ortaklık anlaşmasının 15 gün içinde gerçekleşeceğini, yönetimsel ağırlığın Telekom'da olacağını söyledi 
     EKONOMİ SERVİSİ 

     Cep telefonu operatörü Aycell'in Genel Müdürü Cahit Paksoy, Aria - Aycell birleşmesinin ardından kurulacak olan yeni şirkette, yönetimsel bazda Türk Telekom'un ağırlığının görüleceğini açıkladı. Paksoy, "Birleşme çalışmaları son hızla devam ediyor. İşin hukuki altyapısı 15 günde tamamlanacak ve ortaklık anlaşması gerçekleşecek. Yeni kurulacak şirkette yönetimsel bazda Türk Telekom'un ağırlığını göreceksiniz. Çünkü biz stratejik ortağız" dedi. Cahit Paksoy, birleşmenin ardından Aria ve Aycell markalarının korunacağını, yeni şirkette İtalyan ortak TİM'in yüzde 40, Türk Telekom'un yüzde 40, İş Bankası'nın ise yüzde 20 hissesi olacağını, yönetimdeki ağırlığın ise Türk Telekom'da olacağını bildirdi. 
     Yeni kurulacak şirketin hedefleri hakkında da bilgi veren Paksoy, konuyla ilgili şunları söyledi 
     
     "2004'te pazar ikincisi olacağız" 
     "İki şirketin şu andaki toplam abone sayısı 2.7 milyon. Mayıs 2004'te bu sayı 6 milyon olacak. 2003 yılında nüfusu binin üzerinde olan her yeri kapsayacağız. 2004 yılında hedefimiz GSM pazarının iki numarası olmak. Birleşme çalışanlarımız için sorun yaratmayacak. Aksine iki şirketin çalışanları da çok şanslı. Hatta büyüme trendi doğrultusunda istihdamı artıracağız." 
     Aycell ayrıca, dün Denizbank ile kurumsal abonelik projesi anlaşmasını imzaladı. Cahit Paksoy, Denizbank'ı inceleyerek, özel bir proje hazırladıklarını belirtti ve konu hakkında şöyle konuştu 
     "Denizbank ile anlaşmamız çerçevesinde toplam 7 bin kişilik yeni abone potansiyeline ulaştık. Bu proje özel sektörde yaptığımız ilk kurumsal anlaşma. Bugüne kadar kamuda 40'ın üzerinde kuruluşla anlaşma yaptık. 50 gün içinde 500 bin abone kazandık. 5 milyon abone potansiyeline ulaşacağız. Mayıs 2004'e kadar kurumsal anlamda hedeflerimizin tamamını realize edeceğiz." 
     

</TEXT>
</DOC>
