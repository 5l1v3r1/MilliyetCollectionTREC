<DOC>
<DOCNO> 176911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/yazar/akyol.html </URL>
<DATE> 2003/08/20/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Galiçya ve Irak 
</HEADLINE>
<TEXT>

   
   IRAK'A asker gönderme konusunda, 1. Ordu Komutanı Org. Çetin Doğan'ın tartışma yaratan sözleri 
   - Mehmetçiğin kanını Galiçya'da, Yemen'de akıttık. Niçin akıttığımızı hala soruyoruz. 
   Irak için Galiçya ve Yemen doğru örnekler midir Kore örneğine ne dersiniz 
   I. Dünya Savaşı'nda İngilizler neden Çanakkale'ye asker göndermişti Rusya'yı güçlendirmek için .. Güçlenen Rusya Almanları doğu cephesinde çökertecek, batı cephesinde İngiltere ve Fransa zafere yürüyecekti. 
   Böyle çok örnek vardır ve "dünya savaşı"nın "büyük stratejiler"iyle ilgilidir. 
   Bizim tarihimizde en büyük iki facia, Balkan ve cihan harpleridir. "Cihan Harbi"ne girdikten sonra, hem o zaman vatan bildiğimiz imparatorluk coğrafyasını savunmak için, hem "cihan savaşı"nın, kıtaları kapsayan "büyük stratejiler"ine göre savaşmak zorunda kaldık. 
   Savaşa girmemiz gerçekten facialarla sonuçlandı. 
   Ama o günün şartlarında savaşa girmenin reel sebepleri de vardı. Strateji dehası Mustafa Kemal Paşa da bunu belirtmiştir. 
   
   GALİÇYA o zaman Almanlarla Ruslar arasında karşılıklı hücumlarla el değiştiren bir bölgeydi. İngilizler'in Çanakkale'den geçerek Türkiye'yi çökertip Rusya'ya yardım etmek istemesi gibi, biz de 15. Kolordu'muzu Ağustos 1916'da Galiçya'ya Almanların yardımına gönderdik 
   Doğu cephemizde ağır Rus baskısı vardır Ermeni olayları, tehcir hadiseleri de bölgeyi çok duyarlı hale getirmiştir. Avrupa'da Almanlar yenilip Ruslar kazanırsa biz doğuda büyük sıkıntıya gireceğiz. Almanlar kazanırsa Ruslar doğu bölgemizden asker çekmek zorunda kalacak, biz rahatlayacağız. 
   Ayrıca, lojistik sebepler de vardır. 
   Galiçya'ya asker göndermemizin yanlış olmasının sebebi, neticede harbin kaybedilmiş, facialarla sonuçlanmış olmasıdır 
   Yemen ise 15 yıl sürmüş hazin bir hikayedir aslında İngiliz'in ve Osmanlı'nın 'emperyal' çatışmalarının dramlarından biridir. 
   
   IRAK meselesine gelince... Org. Doğan "Irak'a asker göndermeyelim, risk büyük, stratejik çıkarımız küçük" deseydi çok ciddiye alıp tartışmak gerekirdi. Ama Galiçya ve Yemen benzetmesinin "analoji"den öteye bir anlamı yoktur. 
   Irak belki Kore'ye benzetilebilir. Kore harbine "vatanımızı savunmak için" değil, Türkiye'nin NATO'ya ve Batı dünyasına dahil olması gibi bir "stratejik çıkar"ımızı savunmak için gittik. 
   Bugün Kore kararımızı hangi strateji uzmanı eleştiriyor 
   Irak'a savaş için gitmeyeceğiz. Elbette çatışmalar olması riski var. Bu riskin çapı nedir Irak'tan PKK'yı sökmek, Kuzey Irak'ta ve Bağdat'ta Türkiye için güvenli bir yönetim tarzının oluşması için söz sahibi olmak, ABD ile "strateajik ittifak"ımızı etkinleştirmek, Irak'ta sosyal hizmetler yoluyla Türkiye'ye dost sivil topluluklar oluşturmak gibi "stratejik çıkarlarımız"dan büyük müdür bu risk 
   Teknik dille tartışılması gereken budur. 
   Prensip olarak, küreselleşme çağında Türkiye, Batı dünyası ile ve eski Osmanlı coğrafyası ile ekonomi ve güvenlik ilişkilerini stratejik düzeyde geliştirmek gibi bir vizyona sahip olmaya mecburdur. Anadolu coğrafyasında içe kapanmak tehlikeler doğurur. 
   Peki, Bağdat'ta BM temsilciliğine yapılan terörist saldırı, Türkiye'nin karşılaşacağı risklerin bir işareti değil mi 
   Onu da yarın yazacağım. 
   
      
   
</TEXT>
</DOC>
