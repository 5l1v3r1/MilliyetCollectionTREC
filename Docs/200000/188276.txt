<DOC>
<DOCNO> 188276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sondun04.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Zebari Türk askeri Felluce ve Ramadi'de konuşlanacak 
</HEADLINE>
<TEXT>

     Irak Dışişleri Bakanı Hoşyar Zebari, Türk askerinin Irak'a gelmesi durumunda, Bağdat'ın batısında bulunan Felluce ve Ramadi kentlerini de kapsayan bölgeye konuşlandırılacağını ileri sürdü. 
     Washington'daki düşünce kuruluşu Brookings Institute, Zebari ile Ekim ayı başında gerçekleştirilen bir oturumun metnini yayınladı. Zebari, oturumda, Türk askerinin Irak'a gelmesi halinde merkez Irak'a yerleştirileceğini, Iraklı Kürtlerin bulunduğu Kuzey Irak'ta görev yapmayacağını kaydetti. 
     Türk askerlerinin, Ramadi, Felluce, Haditah ve Tartar'ta görev yapabileceğini ve bunun ''idaresi daha kolay'' bir durum oluşturacağını belirten Zebari, ''ancak konu halen çözüme ulaşmadı. Irak Geçici Yönetim Konseyi GYK olarak Türk hükümeti ve koalisyon güçleriyle, eğer ihtiyaç duyulursa, Türk askerinin problemsiz olarak yerleştirilmesine ilişkin bir yol bulmak için konuşuyoruz'' dedi. 
     Hoşyar Zebari, Konsey'in farklı ülkelerin katkısını memnuniyetle karşıladığını, buna ihtiyaç olduğunu, ancak komşu ülkelerden gelecek katkılara ilişkin bazı duyarlılıklara işaret ettiğini kaydetti. 
     Komşu ülke askerlerinin, bu ülkenin siyasi gündemini de taşımasından endişe edildiğini belirten Zebari, ''bu, Türkiye'ye karşı birşey değil. New York'ta Dışişleri Bakanı Abdullah Gül ve Türk heyetine de açıklamaya çalıştım. Geçmişte Türk ordusuyla birlikte çalıştık, birlikte savaştık ve bundan da gurur duyuyoruz. Türkiye, terörizme karşı savaşta, sınır güvenliğini sağlamada çok iyi iş yaptı. Bu uğurda Türkiye ile birlikte yüzlerce adam kaybettik'' dedi. 
     Zebari, komşu ülkelere ilişkin duyarlılığın sadece Türkiye'ye ilişkin olmadığını, bunun Ürdün, İran, Suriye, Suudi Arabistan ve hatta Kuveyt için de geçerli olduğunu kaydetti. 
     
</TEXT>
</DOC>
