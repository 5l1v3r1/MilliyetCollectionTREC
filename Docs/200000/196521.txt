<DOC>
<DOCNO> 196521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/yazar/tamer.html </URL>
<DATE> 2003/11/19/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Arayış Partisi ya da Avrupa Sosyal Forumu 
</HEADLINE>
<TEXT>

   Bush yarın Londra'da "Bir cani kente geliyor" pankartlarıyla karşılanacak 
      
   ABD Başkanı George W. Bush'un yarınki İngiltere ziyareti, tam da Paris'te 80 bin katılımcıyı bir araya getiren 2. Avrupa Sosyal Forumu'nun ertesine denk düştü. Bush aleyhtarı büyük gösterilerin beklendiği Londra'da, geçen hafta sonu Kuzey İngiltere'de yapılan gösterilerdeki pankartların da kullanılması bekleniyor 
   "A killer comes to town" Bir cani kente geliyor International Herald Tribune 17.11. 2003 
   Paris'te "Başka bir dünya, başka bir Avrupa" sloganıyla toplanan küreselleşme karşıtı 200'e yakın sivil toplum örgütünün kuruluş amaçları da farklıydı, forumda gündeme getirdikleri konular da... Ele alınan konular arasında savaş da vardı, cinsel eşitlik de, küresel ekonomi de vardı, genetik değişime uğratılmış gıdalar da, işsizlik ve ücret eşitsizliği de vardı, ırkçılık da... 
   
   Neyin kader birliği 
   300'den fazla seminerin düzenlendiği Avrupa Sosyal Forumu'nda ne konuşması olay yaratacak bir lider, ne politikası masaya yatırılacak bir parti, ne de mesajları uzun süre tartışılacak tek bir manifesto vardı. Katılımcıların hayatları ve gerçeklikleri gibi, mesajları da karışık ve dağınıktı. Ancak 4 yıl önce Seattle'daki Dünya Ticaret Örgütü toplantısı sırasında başlayan ilk kader birliğinden bu yana, giderek netleşen bir hedef birliği dikkati çekiyordu 
   "Kağıt üzerinde dört dörtlük görünen Batı demokrasilerinin içini yeniden doldurarak yaşar hale getirmek ve siyasi süreçlerden dışlanan gençleri ve halk kitlelerini yeniden bu süreçlerin parçası haline getirmek " 
   
   Bayan Guevara 
   Forumun açılışını Küba'nın devrimci efsane kahramanı Che Guevara'nın kızı Aleida Guevara yaptı. "Bu forumlar sayesinde, 3. Dünya halklarının çektikleri acılar karşısında zengin ülkelerin duyarsızlığına biraz olsun nüfuz edilebildiğini" dile getirdi. 
   Mısır'daki Müslüman Kardeşler Örgütü'nün kurucusu Hasan el - Banna'nın oğlu Müslüman akademisyen Tarık Ramazan'ın dini ayrımcılık başlıklı konuşması, epey tartışmalar ve itirazlardan sonra yapılabildi. Anti semitik görüşleri nedeniyle Ramazan konuşturulmak istenmedi. 
   
   Neden değil, nasıl 
   Avrupa Sosyal Forumu'nda bir konuşma yapan The Guardian gazetesi yazarı George Monbiot da dünkü makalesini bu konuya ayırmış 
   "Şu anki soru artık NE, NEDEN ya da NE ZAMAN değil, NASIL Bugün sarsılmaz duran küresel kapitalist güce karşı NASIL tehdit oluşturabiliriz Bizi dışlayan siyasi süreçlerin NASIL yeniden bir parçası haline gelebiliriz " 
   Henüz bu soruların yanıtı yok, ama bu sorular etrafında çözüm arayan 80 bin Avrupalı var. Demokrasiler bütün zengin kapitalist ülkelerde vurgun yemiş halde. Demokrasinin vazgeçilmez kurumları olan Parlamentolar, yüksek kurullar, genel seçimler, referandumlar falan kağıt üzerinde eskisi gibi sürüyor, ama onların içindeki hayatiyet tamamen öldü. 
   
   İçi boşalmış demokrasi 
   Bugün herhangi bir Avrupa ülkesinde halk kitlelerinin, iktidar partisi ile ana muhalefet partisinin politikaları arasında yapabilecekleri bir tercih yok. Parlamentolarda, kitlelerinin yararına olacak türden ekonomi ve sosyal politikalar artık tartışılmıyor bile. Gerçek kararlar Bürüksel'de, Beyaz Saray'da, bankaların ve çok uluslu şirketlerin yönetim kurullarında veriliyor ve uygulanması için de ulusal hükümetlerin önlerine konuyor. 
   Avrupa Sosyal Forumu da işte bu nedenle küreselleşme üzerine kafa yoruyor. Kitleler küresel politikalarda söz sahibi olmadıkça, ulusal politikalarda da kontrolü yeniden ele geçiremeyeceklerinin farkındalar." 
   İlki Floransa'da yapılan Avrupa Sosyal Forumu, Brezilya'nın Porto Alegre kasabasında 3 yıldır düzenlenen Dünya Sosyal Forumu'nun bir uzantısı. 
   
      
   
</TEXT>
</DOC>
