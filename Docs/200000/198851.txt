<DOC>
<DOCNO> 198851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sonspo12.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep ligde de süper 2-1 
</HEADLINE>
<TEXT>

     Birinci Süper Futbol Ligi'nde Gaziantepspor, İstanbulspor'u 2-1 yendi. UEFA Kupası'nda Fransa'nın RC Lens takımını eleyerek 3. tura yükselen Gaziantepspor, sahasında İstanbulspor'u yenerek ligde de çıkışını sürdürdü. 
     Her iki takımın da temkinli başladığı maçın ilk yarısının büyük bölümü orta alan mücadelesi biçiminde geçti. Gaziantepspor ve İstanbulspor forvet oyuncuları, buldukları az sayıdaki gol pozisyonunu değerlendirmede başarılı olamadı. 
     5. dakikada Mehmet Yozgatlı'nın sağ kanattan ceza alanına ortaladığı topu Balili kafasıyla dokunarak Gaziantepspor kalesine yolladı. Meşin yuvarlak yan direğin yanından auta gitti. 
     7. dakikada Johnson'un serbest atıştan İstanbulspor kalesine gönderdiği top, iyi yer tutan Zdravkov'un ellerinde kaldı. 
     13. dakikada Balili, Yordanov'dan aldığı topla Gaziantepspor savunma oyuncularını geçip ceza alanına girdi. Bu futbolcunun plase vuruşunda, meşin yuvarlağı Ömer kontrol etti. 
     23. dakikada Mehmet Yozgatlı'nın ortaladığı topa Balili ceza alanı dışından sağ ayağıyla sert vurdu, meşin yuvarlak kaleyi bulmadı. 
     31. dakikada Hasan Özer'in uzattığı topa ceza yayı üzerinden Johnson vurdu. Meşin yuvarlak oyun alanını terketti. 
     40. dakikada Musa Kuş, meşin yuvarlağı Balili ile buluşturdu. Balili'nin ceza alanı içinden sert şutunda, Ömer meşin yuvarlağı güçlükle de olsa kornere çelmeyi başardı ve maçın ilk yarısı 0-0'lık skorla sona erdi. 
     
     İKİNCİ YARI 

     İkinci yarıya daha hızlı başlayan evsahibi Gaziantepspor, 58. dakikada skoru lehine çevirdi. İlhan'ın sağ kanattan ceza alanına ortaladığı topa Hasan Özer dokunamadı, Lazarov topla buluştu. Bu futbolcunun sert şutunda, meşin yuvarlak yan direğin dibinden İstanbulspor ağlarıyla buluştu 1-0. 
     62. dakikada Bülent'in pasında topla buluşan Erhan Namlı, İstanbulspor savunma oyuncularını geçip ceza alanına girdi. Bu futbolcunun sert şutunda, meşin yuvarlak Zdravkov'da kaldı. 
     65. dakikada Hüseyin, orta alandan aldığı topu İstanbulspor ceza alanının içine dek taşıdı. Bu futbolcunun vuruşunda meşin yuvarlak yan direğe çarpıp oyun alanına döndü. 
     67. dakikada İstanbulspor skorda eşitliği sağladı. Topla birlikte ceza alanına giren Musa Kuş, Johnson'un müdahalesiyle yerde kalınca İstanbulspor penaltı kazandı. Atışı kullanan Yordanov, düzgün bir vuruşla Ömer'i mağlup etti 1-1. 
     73. dakikada Gaziantepspor savunma oyuncularından dönen topu ceza yayı üzerinden Musa Kuş kaleye gönderdi. Meşin yuvarlak Ömer'de kaldı. 
     80. dakikada Gaziantepsporlu Bülent'in ceza alanı dışından kullandığı serbest atışta, top doğrudan İstanbulspor kalesine yollandı. Meşin yuvarlak hamle yapmakta geçiken Zdravkov'un üzerinden ağlara gitti 2-1. 
     87. dakikada Musa Kuş'un Gaziantepspor ceza alanına ortaladığı topa Yordanov kafasıyla vurdu. İyi yer tutan Ömer gole izin vermedi. 
     Sonraki dakikalarda gol olmayınca, karşılaşma 2-1 Gaziantepspor'un üstünlüğüyle sona erdi. 
     MAÇIN KARNESİ 
     

GAZİANTEPSPOR 2 - İSTANBULSPOR 1 Stat Kamil Ocak Hakemler Mutlu Çelik xxx, Turan Ökke xxx, Ömer Altuntaş xxx Gaziantepspor Ömer xx, Bülent xx, Erhan Namlı xx Dk. 69 Jaziri x , Bouazizi xx, Johnson xx, İbrahim Toroman xxx, İlhan xx, Hüseyin xx Dk. 86 Cem Baki , Erdal x Dk. 46 Hasan Yurt xx , Hasan Özer xx, Lazarov xxx İstanbulspor Zdravkov xx, Tolga xxx Dk. 84 Ferdi , Deniz Uygar xx, Yordanov xxx, Saffet xx, Aytekin xx Dk. 87 Musa Büyük , Saidou xxx, Faruk xx, Mehmet Yozgatlı xxx, Musa Kuş xx, Balili xx Dk. 74 Bushi x Goller Dk. 58 Lazarov, Dk. 67 Yordanov penaltıdan , Dk. 80 Bülent Sarı Kartlar Dk. 8 Bülent Gaziantepspor , Dk. 70 Balili İstanbulspor      
</TEXT>
</DOC>
