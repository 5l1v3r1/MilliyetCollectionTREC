<DOC>
<DOCNO> 155679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur19.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanlığı ABD ile sorunlar yaşanmış, bunlar aşılmıştır 
</HEADLINE>
<TEXT>

     Cumhurbaşkanlığı Dışişleri Başdanışmanı ve Özel Kalem Müdürü Sermet Atacanlı, ABD ile ilişkilerde zaman zaman sorunlar yaşandığını, ama bunların aşıldığını söyledi. 
     Atacanlı, Çankaya Köşkü'nde düzenlediği basın bilgilendirme toplantısında, bir soru üzerine, Türkiye ile ABD'nin dost iki ülke olduğunu ve ittifak ilişkisi içinde bulunduğunu anımsattı. 
     Türkiye ile ABD arasındaki ilişkilerde geçmişte de zaman zaman sorunlar yaşandığını ifade eden Atacanlı, ''Ama bunlar aşılmıştır'' dedi. 
     Irak konusunda da Türkiye ile ABD arasında görüş ayrılığı yaşandığını belirten Atacanlı, ''İki dost ülke arasında zaman sıkıntılar ortaya çıkabilir. Bunları büyütmemek verimli sonuçlar doğurur. Artık bu tür tartışmaları geride bırakmak ve Türkiye ile ABD arasındaki ilişkilerde geleceğe bakmak en uygunu olur. İki ülke arasındaki ilişkilerin temeli sağlam esaslara dayanmaktadır'' diye konuştu. 
     Atacanlı, Cumhurbaşkanı Ahmet Necdet Sezer'in döneminde Çankaya Köşkü'nde kadrolaşma yaşandığına ilişkin iddialar konusunda da rakamsal bilgiler verdi. Atacanlı, Cumhurbaşkanı Sezer'in kendi seçimiyle yönetimde yalnızca 4 kişiyi atadığını bildirdi. 
     
     YORUM YAPILMADI 

     ABD Savunma Bakan Yardımcısı Paul Wolfowitz'in açıklamalarıyla ilgili bir soru üzerine, Cumhurbaşkanı'nın, ABD ve başka bir ülkedeki belli düzeydeki görevlilerin beyanları hakkında yorum yapma ya da buna karşılık verme durumunda olmadığını vurguladı. 
     Cumhurbaşkanı Ahmet Necdet Sezer'in Türk-ABD ilişkileri konusundaki görüşlerine ilişkin genel değerlendirmeler yapan Atacanlı, Sezer'in pazartesi günü ABD Başkanı George W. Bush ile yaptığı telefon konuşmasında bu görüşlerini dile getirdiğini söyledi. 
     Türkiye ve ABD'nin çok yakın dost ve müttefik iki ülke olduğunu belirten Atacanlı, bu ittifak ilişkilerinin oldukça gerilere gittiğini anımsattı. 
     
     ''BAZI KONULARDA GÖRÜŞ AYRILIĞI OLDU'' 

     50-60 yıllık dönemde son derece yoğun ilişkiler yaşandığını kaydeden Atacanlı, şöyle devam etti 
     ''Bu dönemler zarfında ABD ile ilişkilerimizde zaman zaman bazı sorunlar ya da yanlış anlamalar yaşandığı olmuştur. Ama bunlar aşılmıştır. Son Irak meselesi dolayısıyla da ABD ile Türkiye arasında yüzde yüz bir mutabakat sağlandığını söylemek mümkün değil. Bazı konularda görüş ayrılığı doğmuştur. Biz bu müdahaleyi arzu etmemiştik. Bu konuları Amerikalı dostlarımızla gayet açık bir şekilde konuşmuştuk. Harekat sırasında da bazı görüş farklılıkları oldu. Bizim bunlara yaklaşımımız şudur İki dost ve ittifak ilişkisi bulunan ülke arasında, zaman zaman sıkıntılar ortaya çıkabilir. Bunlar bu ilişkinin doğasında mevcuttur. Bunları büyütmemek, bu ilişkilerin sağlıklı bir düzeye oturtulması bakımından da verimli sonuçlar doğuracaktır. 
     Türkiye ile ABD, iki ayrı bağımsız ülkedir. İki ülkenin bölgesel ve uluslararası konularda mutlaka aynı istikamette düşünmesi gibi bir kural yoktur. Zaman zaman tabii ki bazı görüş ayrılıkları olacaktır. Ama bu demek değildir ki iki ülke arasındaki ilişkilerde sorun vardır. Buna ne biz böyle bakıyoruz, ABD'deki en üst yetkililerden bizzat Başkan Bush ve Dışişleri Bakanı Powell'ın açıkladığı bakış açısı da böyle değildir. Artık bu tür tartışmaları geride bırakmak, Türk-Amerikan ilişkilerinde geleceğe bakmak gerekir. Geleceği de başta Irak olmak üzere karşılıklı yarar ve işbirliği temelinde şekillendirmek, en uygunu olacaktır. Artık bunları aşmak gerekir. İki ülke ilişkilerinin temeli, sağlam esaslara dayanmaktadır.'' Atacanlı, son MGK toplantısında ''Pişmanlık Yasası''nın gündeme gelip gelmediğinin sorulması üzerine de MGK toplantılarının gizli olduğunu anımsattı. 
     Cumhurbaşkanı Sezer'in Pişmanlık Yasası konusundaki görüşünün sorulması üzerine ise Atacanlı, ''Bu konuda Sayın Cumhurbaşkanımız'dan aldığım bir talimat yoktur'' dedi. 
     
</TEXT>
</DOC>
