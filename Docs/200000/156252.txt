<DOC>
<DOCNO> 156252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/dunya/adun.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz Susurluk’u dudak uçuklattı 
</HEADLINE>
<TEXT>

İngiliz derin devletinin terör örgütü IRA içine yerleştirdiği ajanını korumak için birçoğu kendi adamı 40’tan fazla kişinin öldürülmesine göz yumduğu ortaya çıktı 
     NEVSAL ELEVLİ Londra 

     İngiltere, askeri ve iç istihbarat örgütlerinin ayrılıkçı terörle mücadelede ne denli "kirlendiğini" sergileyen inanılmaz bir casusluk olayıyla çalkalanıyor. 
     Yıllardır kanlı terör eylemlerine imza atan İrlanda Cumhuriyet Ordusu’nun IRA üst düzey kadrosunda yer alan bir militanın çift taraflı çalışan bir İngiliz ajanı olduğu ve "Stakeknife" veya "Freddy" kod adıyla anılan ajan Alfredo Scappaticci’nin 50 bu fonksiyonunu sürdürebilmesi için İngiliz güvenlik ve istihbarat birimlerinin 40’tan fazla kişinin öldürülmesine göz yumduğu ortaya çıktı. Çok sayıda masum kişinin öldürülmesine neden olduğu belirtilen ajana İngiliz devletinin 25 yıl boyunca yılda 80 bin sterlin 190 milyar lira maaş verdiği iddia edildi. Scappaticci, IRA’ya sızan İngiliz ajanlarını ortaya çıkarmakla görevli "karşı casusluk" örgütünün başındaydı. 
     İngiliz gizli servislerinin, deşifre edilen Scappaticci’yi Kuzey İralanda’nın başkenti Belfast’tan İngiltere’ye kaçırarak koruma altına aldıkları bildirildi. 
     
     Dayak yedi, ajan oldu 
     The Guardian gazetesinin haberine göre, polis teşkilatı Scotland Yard’ın Başkanı Sir John Stevens’in geçen ay, 14 yıllık bir soruşturma raporunu açıklaması, İngiliz "derin devleti"nin kirli çamaşırlarının ortaya dökülmesine yol açtı. Sir Stevens, terörle mücadelenin "kirli savaş" boyutlarına ulaştığını ve İngiliz güvenlik güçlerinin yaptığı yanlış uygulamalarla ilgili bazı yetkililerin ifadesine başvuracağını söyledi. Sir Stevens, İngiliz ordusunun "çok gizli" Araştırma Gücü adlı bir birimiyle iç istihbarat teşkilatının Scappaticci’nin kimliğinin ortaya çıkmaması için aralarında polis, asker ve sivillerin de bulunduğu 40 kişinin öldürülmesine izin verdiği yolunda kanıtlar olduğunu açıkladı. 
     Guardian’daki habere göre, Scappaticci 1970’te girdiği IRA’da 1971’de örgütün siyasi kanadı Sinn Fein’in lideri Gerry Adams ile dost olacak kadar sivrildi. 1978’de meydana gelen bir kavgada bir IRA militanı tarafından hastanelik edilmesi üzerine intikam duygularıyla İngiliz ordu istihbaratına giderek muhbir olmak istediğini söyledi. 
     
     IRA’nın casus avcısıydı 
     1980’de ise en şaşırtıcı olay gerçekleşti ve "Stakeknife" kazık bıçağı IRA’nın örgüt içine sızan İngiliz ajanlarını deşifre etmekle görevli birimi "Nutting Squad" adlı ölüm mangasının başına geçti. 
     Bundan sonraki gelişmeler kirli savaşın tüm trajik öğelerini yansıtıyor. İddialara göre, IRA’nın kalbindeki süper köstebeğin hayatı karşılığında masum kişiler bile bile feda edildi. 1992’de Aidan Starrs, Gregory Burns ve John Dignam adlı İngiliz ajanların öldürülmesine göz yumuldu. 
     1987’de IRA’dan yıllar önce ayrılan 66 yaşındaki Francisco Notarantonio, yatağında Stakeknife’ı korumak için öldürtüldü. 
     The Guardian, Margaret Thatcher, John Major ve Tony Blair’in, başbakanlıkları döneminde "Stakeknife" tarafından yazılan istihbarat raporlarını aldıklarını belirtti ancak bu kişinin raporlarını bizzat okuyan başbakanların onunla ilgili ayrıntılara ne kadar v kıf olduklarının bilinmediğini yazdı. IRA’nın ise büyük bir panik içinde olduğu ifade ediliyor. 
     
     

</TEXT>
</DOC>
