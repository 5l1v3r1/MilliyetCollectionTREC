<DOC>
<DOCNO> 152712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/siyaset/asiy.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Güven sarsan' devlet tazminat ödeyecek... 
</HEADLINE>
<TEXT>

Annesi 1980 darbesinden 4 ay önce faili meçhul cinayete kurban giden Alev Özgüner, olaydan 20 yıl sonra "Devlete karşı güvenim sarsıldı" diyerek açtığı davayı kazandı 
     GÜLÇİN ÜSTÜN Ankara 

     Yayıncı Alev Özgüner'in 43 yaşamı, ülkenin gergin günler geçirdiği 1980 yılının 23 Mayısı'nda, saat 04.53'te kapıyı kırarak evlerine giren silahlı kişilerin saldırısıyla değişti. Saldırı sonucu, Alev Özgüner'in annesi Sevinç Özgüner 53 öldü. Türkiye Emekçi Partisi İstanbul Şubesi saymanı olan babası Vecdi Özgüner 56 ise ağır yaralandı. 
     Alev Özgüner, faillerin 20 yıllık ceza zamanaşımı süresince yakalanmamaları, yakalanmaları durumunda da ceza çekmeyecek olması nedeniyle 3 yıl önce İstanbul 2. İdare Mahkemesi'ne başvurdu. İçişleri Bakanlığı aleyhine 'devlete olan güveninin sarsıldığı gerekçesiyle' 3 milyarlık manevi tazminat davası açtı. Ve mahkeme dava sonucunda bu isteği haklı buldu. 
     Özgüner, 20 yaşında bir genç kızken yaşadığı olayları şöyle aktardı "Diş hekimi annem, Türk Tabipler Birliği Meclis Konseyi üyesiydi. Sokakta yürürken bile tehdit ediliyorduk. Devletten koruma istedik, verilmedi. Kardeşimle beni bir yakınımızın yanına gönderen ailem, evimizi terk etmedi. Ertesi gün saldırı oldu. Failler artık bulunsa da cezalandırılmayacak. Devlet bedelini ödemeli diye düşündüm." 
     
     İçişleri Bakanlığı kusurlu 
     Mahkeme kararında şunlar kaydedildi "Vatandaşın devlete ve hukuka duyduğu güven kavramı içinde, kimsenin kişilik haklarına zarar vermeyeceği, devletin buna engel olacağı, fakat her nasılsa bu korunmadan yararlanamaz ve zarar 
     görürse devletin zarar vereni cezalandıracağı inancı da yatmaktadır. Bir ölüm olayı sonunda faillerin 20 yıl boyunca yakalanmaması İçişleri Bakanlığı'nın hizmet kusurunun açık olduğunu göstermektedir. Bu sonuç, vatandaşın ve toplumun devlete ve hukuka duyduğu güveni sarsacak, manevi zarara yol açacak niteliktedir." 
     


SİYASET 


















</TEXT>
</DOC>
