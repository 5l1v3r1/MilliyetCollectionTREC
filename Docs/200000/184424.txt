<DOC>
<DOCNO> 184424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/ekonomi/aeko.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Borç 1.3 katrilyon, ödeme 32 trilyon TL 
</HEADLINE>
<TEXT>

   BDDK'nın Etibank davasının görüldüğü İstanbul 5. Ağır Ceza Mahkemesi'ne gönderdiği yazıya göre bankanın eski sahibi Bilgin Grubu'nun toplam borcu 1.3 katrilyon. 27 Ekim 2000'de el konulan Etibank'tan kaynaklanan bu borca karşılık Bilgin Grubu'nun 20 Ocak 2003 tarihine kadar yaptığı ödeme 32 trilyon 929 milyarla sınırlı kaldı 
      NEDİM ŞENER 
   
   Sahibi olduğu Etibank'a içini boşalttığı gerekçesiyle el konulan Dinç Bilgin'in verdiği taahhütlere rağmen borç taksitlerini ödemediği ortaya çıktı. 
   Tasarruf Mevduatı Sigorta Fonu tarafından 689 milyon dolar zarar nedeniyle 27.10.2000 tarihinde el konulan Etibank'tan dolayı Dinç Bilgin'in borcunun 30 Ocak 2003 itibarı ile faizleriyle birlikte 1 katrilyon 355 trilyon 570 milyar 464 milyon 967 bin 930 TL olduğu saptandı. 
   Bu rakam, Bankacılık Düzenleme ve Denetleme Kurumu'nun BDDK Dinç Bilgin'in nitelikli dolandırıcılık iddiasıyla yargılandığı İstanbul 5. Ağır Ceza Mahkemesi'ne gönderdiği yazı ile ortaya çıktı. 
   BDDK'nın 3.2.2003 tarihinde mahkemeye gönderdiği yazıda Dinç Bilgin'in Etibank'tan dolayı borcunun 428 trilyon 977 lirasının ana para, 926 trilyon 592 milyar lirasının da gecikme faizinden oluştuğu belirtildi. 
   
   Tutukluyken 10 trilyon ödedi 
   Toplam 1 katrilyon 355 trilyon liraya çıkan borç ile ilgili tahsilat rakamlarının ise oldukça düşük kaldığı görüldü. Dinç Bilgin'in tutuklu olduğu dönemde 10 trilyon liralık nakit ödeme yapılırken 30.1.2003 tarihine kadar geçen sürede yalnızca 22 trilyon liralık ödeme yaptığı belirtildi. 
   BDDK'nin mahkemeye gönderdiği yazıya göre Bilgin grubunun yaptığı ödemeler 32 trilyon 929 milyar lira ile sınırlı kaldı. Tahsilatın hızlanması için Prof. Dr. Kayıhan İçel tarafından hazırlanacak bilirkişi raporunun ele alınacağı ve davanın sonuçlanmasının beklendiği 30 Eylül tarihli duruşma bekleniyor. 
   
   Etibank'ta ortak operasyon yapmışlar    BDDK'nın Etibank ile ilgili olarak mahkemeye gönderdiği 17 sayfalık özet rapor, Turgay Ciner ile Dinç Bilgin arasındaki işbirliğinin Sabah gazetesindeki ortaklıktan önce, Etibank dönemine dayandığını ortaya çıkarıyor. 
   Rapora göre bankanın eski yönetim kurulu üyeleri Dinç ve Önay Bilgin, Şükrü Karahasanoğlu, Zafer Mutlu, Zeki Ünal, Vural Beyazıt gibi isimlerin bilgi ve talimatları doğrultusunda Ciner şirketlerine toplam 26.7 trilyon kredi açıldı. Ciner bu kredilerin 16 trilyon lirasını geri ödedi. 
   
   Ciner'e açıldı, Bilgin kullandı 
   BDDK'nın mahkemeye sunduğu özet raporda, bu işlemleri perdelemek için 'merkezi vezne operasyonu' denilen yöntemin kullanıldığı anlatıldı. Buna göre yönetim kurulu kararı ile krediler açılırken, paralar çekilmiş gibi veznede işlemler yapıldı. Kredi tutarı ise birkaç parçaya bölünerek kredinin asıl kullanıcısı olan Bilgin'in hesaplarına aktarıldı. BDDK raporunda 'merkezi vezne operasyonu' ile Ciner ve Bilgin grupları arasındaki illiyet bağının koparılmaya çalışıdığı belirtildi. 
   Raporda, Ciner Grubu üzerinden Bilgin Grubu'na 09.02.1999, 21.09.2000 tarihleri arasında aktarılan krediler nedeniyle Etibank'ın maruz kaldığı zarar tutarının 31.01.2003 tarihi itibariyle 20 trilyon 934 milyar lira olduğu kaydedildi. Bu zararın doğmasından banka yönetim kurulu sorumlu tutulurken, bu işlemlerin gerçekleşmesi için talimat veren Turgay Ciner'in de aynı sorumluluğa ortak olduğu vurgulandı. 
   Bilgin Grubu'nun Etibank için Özelleştirme İdaresi'ne yapması gereken taksit ödemelerindeki parayı da yine Etibank'tan grup şirketlerine açılan kredilerle karşıladığı belirtildi. 
   Off - shore bankalar aracılığı New York Bank Off - shore ve Turk Gulf Merchant Bank ile Etibank kaynaklarının Bilgin Grubu'na aktarıldığı belirtilen raporda Etibank'ta bulunan hesapların da mevduat sahiplerinin haberi olmadan off - shore hesaplara aktarıldığı vurgulandı. 
   Etibank'tan Cavit Çağlar'ın paravan şirketlerine açılan usulsüz kredilerin de yine Çağlar Grubu şirketleri olan Nergis ve Yeşim Tekstil'e açılan kredilerle kapatıldığı ifade edildi. 
   
   
</TEXT>
</DOC>
