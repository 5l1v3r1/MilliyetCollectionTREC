<DOC>
<DOCNO> 181508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/soneko31.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Sıfırları atabilmek için enflasyon yüzde 12'ye inmeli 
</HEADLINE>
<TEXT>

     Maliye Bakanı Kemal Unakıtan, ''Türk Lirası'ndan sıfır atabilmek için enflasyonun yüzde 12'ye çekilmesi gerektiğini'' bildirdi. 
     Türkiye'de özelleştirilecek kurumları Fransız yatırımcılara tanıtmak amacıyla bugün Paris'e giden Bakan Unakıtan, Türk Lirası'ndan sıfır atılmasıyla ilgili gazetecilerin sorularını yanıtladı. 
     Unakıtan, bu konudaki teknik çalışmaların Merkez Bankası, Hazine gibi ilgili kurumlarla işbirliği içinde sürdürüleceğini söyledi. 
     
     LİRANIN İSMİNİN DEĞİŞMESİ 

     ''Liranın ismini değiştirecek misiniz '' şeklindeki bir soruyu, ''Bu konu da Merkez Bankası ve DPT de düşünülüyor'' diye yanıtlayan Bakan Unakıtan, Türk Lirası'ndan sıfır atılmasıyla ilgili çalışmaların en az 15 ay önceden başlatılması gerektiğine işaret etti. 
     Unakıtan, Türk Lirası'ndan sıfır atılmasının daha önce de gündeme geldiğini, ancak bunun fonksiyonel olarak gerçekleşmesi için ciddi bir çalışma gerektiğini belirtti. 
     Bakan Unakıtan, bir soru üzerine verdiği yanıtta, IMF'den bu konuda bir tepki gelmesinin söz konusu olmadığını ifade etti ve bu çalışmaların Merkez Bankası tarafından sürdürüldüğünü belirtti. 
     Maliye Bakanı, ''Liradan sıfır atılması uygulamasının erken açıklandığı'' yolundaki eleştirilerin hatırlatılması üzerine, borsanın buna olumlu tepki göstermesine dikkati çekti. 
     Paris'te özelleştirilecek kurumları Fransız yatırımcılar anlatmak için geldiğini hatırlatan Unakıtan, ''Türkiye artık her şeyiyle yurtdışıyla bütünleşmek durumunda, AB'ye aday ülke Türkiye'nin stratejik öneminin ve potansiyelinin herkes farkında'' diye konuştu. 
     Bakan Unakıtan yarın, JP Morgan'ın düzenlediği toplantılarda, Credit Agricole, Credit Lyonnais, AXA, Fortis, Barap ve Total grubu temsilcileriyle bir araya gelecek. 

     
</TEXT>
</DOC>
