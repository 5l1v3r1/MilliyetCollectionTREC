<DOC>
<DOCNO> 156271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/guncel/gun01.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalinka’nın mehter versiyonu coşturdu 
</HEADLINE>
<TEXT>

     CENK BAŞLAMIŞ 

     Türk - Rus savaşlarının tamamlanmasından 86 yıl sonra Moskova’da ilk kez mehter konseri verildi. Moskova’daki Ankara Günleri çerçevesinde önceki gün Kültür Parkı’nda bir dizi etkinlik düzenlendi. Ankara Büyükşehir Belediyesi mehter takımının verdiği konseri büyük bir kalabalık ilgiyle izledi. Sunuculuğunu Çiğdem Tunç’un yaptığı konserde geleneksel mehter marşı ilgi toplarken, bazı Türk ve Ruslar marşı dinlerken elleriyle "Bozkurt" işareti yaptı. 
     Ünlü Rus şarkısı Kalinka’nın mehter melodisine uyarlanmış şekli de büyük ilgi topladı ve bazı konuklar parçaya dans ederek eşlik etti. 
     
     GÖKÇEK DE GİTTİ 
     Dünyanın bilinen en eski askeri orkestrası olan mehter takımının ardından konser veren Hasan Cihat Örter, bir şarkısını Çeçenistan’da ölen çocuklara ithaf etti. Gecenin starı ise, ünlü şarkıcı Mustafa Sandal oldu. Konserleri Ankara Büyükşehir Belediye Başkanı Melih Gökçek’le milletvekilleri de izledi. 
     

</TEXT>
</DOC>
