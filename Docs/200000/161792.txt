<DOC>
<DOCNO> 161792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/spor/spo01.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
PARAYI VEREN... 
</HEADLINE>
<TEXT>

Beşiktaş, Gençlerbirliği'nden 1.6 milyon dolar artı Ali Cansun, Ali Öztürk ve Bülent Kocabey karşılığı Okan'ı resmen aldı. Genç golcü, "İnönü'de beni ayakta izleyecekler" diye konuştu 
     NECMİ KEPÇETUTAN 

     Geri adım attı 
     GALATASARAY'IN daha önce anlaşma sağladığı Gençlerbirliği'nin yıldız oyuncusu için önceki gün atağa geçen Beşiktaş, yoğun pazarlıklar sonucu Başkent ekibi ile protokol imzalayıp transferi resmiyete döktü. Daha önce Galatasaray'da oynamak istediğini belirten Okan, İlhan Cavcav'ın "Burada üç yıl yedek beklersin" tehdidi üzerine geri adım attı. Siyah - Beyazlı kulüp, başkent ekibine 1.6 milyon dolar artı Ali Cansun, Ali Öztürk ve Bülent Kocabey'i verecek. 
     
     Önen sürprizi 
     SATIŞ bedelinin yüzde 25'ini alacak olan Çanakkale Dardanel'in Başkanı Niyazi Önen son dakikada, "1.5 milyon dolar verelim, Okan'ı biz alalım" önerisi yaptı ancak kabul edilmedi. Okan, transferiyle ilgili olarak, "Büyüklerimiz böyle uygun gördü. Beşiktaş taraftarı kesinlikle bu olayları yanlış anlamasın, beni bağrına bassın. Aslanlar gibi oynayacağım. İnönü'de kimse koltuğunda oturarak maç izleyemeyecek. Yönetim beni aldığına pişman olmayacak" dedi. 
     
     Perde Arkası 
     'İstemiyorsa ısrar etmeyin' 
     Okan'ın transferi konusunda önceki gece Beşiktaş'ta hareketli saatler yaşandı. Yönetici Deniz Atalay'ın Gençlerbirliği Başkanı İlhan Cavcav ile el sıkışmasından sonra yıldız futbolcunun "Benim Fatih Terim'e sözüm var" açıklaması bomba etkisi yarattı. Beşiktaşlı yöneticiler durumu hemen Teknik Direktör Lucescu'ya bildirdiler. Rumen hoca bunun üzerine "Gelmek istemiyorsa ısrar etmeyin. Gider yabancı bir sağ kanat oyuncusu alırız. Benim için futbolcunun tercihi önemlidir" yanıtını verdi. 
     Ancak devreye menajer Sinan Engin girdi ve hemen Okan'ı Ümit Milli Takım kampından telefonla aradı. Engin, "Sen bana defalarca, abi beni Beşiktaş'a al dememiş miydin " dedi. Bunun üzerine genç yıldız, "Abi sen de hep bakarız, bakarız diye geçiştirdin. Ben de Fatih hoca ile görüştüm. Beni çok istiyor. Kendisine verilmiş sözüm var" diye konuştu. Sinan Engin'in, "Bak işte, bakarız, bakarız diyorduk. Gittik bonservisini aldık. Seni düşünmesek böyle bir transfere kalkışır mıydık Beşiktaş'ta çok mutlu olacaksın" deyince Okan ikna oldu ve "Tamam o zaman ağabey. Yapacak bir şey yok. Hayırlı olsun" dedi. Son söz yine Engin'deydi "Pazar günü Türkiye'ye geldikten sonra ayrıntılı konuşuruz, ardından imzanı atarsın." 
     
İbrahim çekişmesi      Teklif iletildi 
     OKAN'IN transferinden sonra Beşiktaş, şimdi de Gaziantepsporlu İbrahim Toraman için Fenerbahçe ile büyük bir çekişmeye girdi. Başkan Celal Doğan'ın daha önce iki futbolcu artı 500 bin dolar öneren Siyah - Beyazlılar'ı geri çevirmesinden sonra yönetim, 1 milyon dolar artı 2 futbolcu teklifini iletti. Ancak Doğan'ın buna da sıcak bakmadığı öğrenildi. 
     
     Çetin devrede 
     ESKİ TBMM Başkanı Hikmet Çetin'in de bu transferde devreye girdiği ve Celal Doğan'ı ikna etmeye çalıştığı kaydedildi. Öte yandan Fenerbahçe de İbrahim'i alabilmek için Gaziantepspor'un kapısını çaldı. Görüşmeleri yürüten Asbaşkan Nihat Özdemir, Kırmızı - Siyahlı kulübün astronomik bir ücret istediğini, fiyatı düşürmeye çalıştıklarını söyledi. 
     
Hooijdonk sürprizi      FENERBAHÇE'NİN renklerine katmak istediği Hollandalı golcü Van Hooijdonk, Beşiktaş'ın da gündemine girdi. Yıldız futbolcunun menajerinin Siyah - Beyazlı kulübe haber göndererek, "Hooijdonk'u iki milyon Euro'ya alabilirsiniz" dediği öğrenildi. Forvet arayışlarını sürdüren yönetimin ise bu konuda beklemeye geçtiği kaydedildi. 
     TEKNİK Direktör Lucescu'nun da Güney Amerika'dan iki golcü üzerinde durduğu bildirildi. Rumen hocanın kadroda yer alan iki Brezilyalı ve bir Kolombiyalı oyuncu nedeniyle Avrupa kökenli isimlere sıcak bakmadığı belirtildi. Bu arada bonservisi elinde bulunan Adanasporlu Ümit ile de kesin anlaşmaya varıldığı ifade edildi. 
     
Göksel evlendi      KARTAL'IN file bekçisi Göksel Gencer, ünlü yarış atı yetiştiricisi Ahmet Tokdemir'in kızı Sera ile dünya evine girdi. Mersin Hilton Oteli'nde yapılan düğün töreninde kaleci Göksel'in şahitliğini Beşiktaş Menajeri Sinan Engin, gelin Sera'nın şahitliğini ise Dr. Tuncay Demir yaptı. 
     
11 numarayı istedi      ALTAY'DAN Beşiktaş'a transfer olan Sinan dün İzmir Beşiktaşlılar Derneği'nin "3. Ulusal Sivil Toplum Kuruluşları Fuarı"ndaki standını ziyaret etti. 17 Haziran'da resmen Beşiktaşlı olacağını belirten genç golcü, "11 numaralı formayı giymek istiyorum. Eğer mümkün olursa sevinirim" dedi. Üç gün önce burnundan ameliyat olduğunu da kaydeden Sinan, "Şu anda topa vurmam yasak. 2-3 hafta içinde normal koşulara başlayacağım" diye konuştu. 
     

</TEXT>
</DOC>
