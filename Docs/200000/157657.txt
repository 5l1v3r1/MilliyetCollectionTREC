<DOC>
<DOCNO> 157657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sonspo14.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Akçaabat Sebatspor sevinçten uçuyor... 
</HEADLINE>
<TEXT>

     İkinci Lig A Kategorisi'nde, Antalyaspor'u 4-0 yenerek ligin tamamlanmasına 1 hafta kala Birinci Süper Lig'e yükselmeyi garantileyen Akçaabat Sebatspor'da, 80. yılında gelen başarının sevinci sürüyor. 
     Teknik direktör Sadi Tekelioğlu, Antalyaspor maçını kaybetmeleri halinde kırmızı-beyazlı takımın bir düşüşe geçeceğini tahmin ettiğini ifade ederek, ''Ancak Antalyaspor'u yenerek Süper Lig'e yükseldik. Süper Lig'e yükseleceğimiz inancını hiç yitirmedim. Artık bu takım daha büyük başarılar yakalayacaktır'' dedi. 
     
     5 SEZONDA AMATÖRDEN SÜPER LİG'E 
     Teknik Direktör Tekelioğlu, Akçaabat Sebatspor'u 5 yıllık bir dönemde büyük bir başarıya imza attığını söyledi. 
     Tekelioğlu, Üçüncü Lig'de Samsun Kadıköy'e son dakikada atılan golle Akçaabat Sebatspor'un amatör kümeye düşmekten kurtulduğunu da ifade ederek, şöyle konuştu 
     ''O dönemde başkan olan Kazım Kolot daha sonra görevi bıraktı ve başkanımız Selami Yardım göreve geldi. Daha sonra Akçabat Sebatspor, Üçüncü Lig'den play-off maçlarında Kuşadası'nda Balıkesirspor'u penaltı atışları sonrası yenerek son anda İkinci Lig'e çıktı. Ardından da İkinci Lig'de 3. olarak İkinci Lig A Kategorisi'ne yükselen takım, bu kategoride 2. sezonunda Süper Lig'e çıkmayı başardı.'' 
     
     TEKELİOĞLU'NUN 2. ŞAMPİYONLUĞU 
     Sadi Tekelioğlu, Akçaabat Sebatspor'da ikinci şampiyonluğunu yaşadığını da söyledi. 
     Tekelioğlu, 1977-78 yılında üçüncü ligden ikinci lige yükseldiklerini ve bu dönemde kırmızı-beyazlı takımda profesyonel olarak futbol oynadığını kaydetti. 
     
     BAŞKAN'A ÖVGÜ 
     Tekelioğlu, kulüp başkanı Selami Yardım olduğu müddetçe, kırmızı- beyazlı takımın sırtının yere gelmeyeceğini belirterek, şunları söyledi 
     ''Başkanımız ve yönetim kurulu büyük bir özveri gösterdiler. 37 bin nufuslu küçük bir ilçe takımı olarak büyük bir başarıya imza attık. Artık bu kadro korunmalı. Bunun içine oynamayan oyuncu grubunu da katıyorum. 4-5 takviye ile Akçaabat Sebatspor Süper Lig'de kalıcı olacaktır. Benim kalıp kalmayacağım ise henüz belli değil. Bu konuda Yardım ile bir görüşme yapacağım.'' Öte yandan Çaykur Rizespor maçının hazırlıklarına yarın başlayacaklarını ifade eden Tekelioğlu, bu maçın dostça geçmesini temenni ettiğini sözlerine ekledi. 
     
</TEXT>
</DOC>
