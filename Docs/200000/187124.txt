<DOC>
<DOCNO> 187124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sontur42.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Hukuka ve anayasaya aykırı karar alındı... 
</HEADLINE>
<TEXT>

     CHP Grup Başkanvekili Ali Topuz, TBMM Genel Kurulu'ndaki oylama öncesinde Irak Geçici Hükümet Konseyi'nin aldığı kararın herkes tarafından bilindiğini belirterek, ''Söz konusu karar bilinmesine rağmen çoğunluğun gücüyle, sıkılmadan karar aldılar'' dedi. 
     Ali Topuz, oylama sonucuna ilişkin yaptığı değerlendirmede, Irak Geçici Hükümet Konseyi'nin ''Türk askerinin Irak'a gelmemesi yönünde ittifakla karar aldığını'' ve TBMM Genel Kurulu'ndaki tezkere görüşmelerinde herkesin bu kararı bilerek oy kullandığını söyledi. 
     Topuz, ''Söz konusu karar bilinmesine rağmen çoğunluğun gücüyle, sıkılmadan karar aldılar. Aslında TBMM'de tezkerenin kabul edilmesi Irak ile Türkiye'nin ileriye dönük ilişkilerinde çok olumsuzluk yaratacak bir gelişmedir'' dedi. 
     Irak halkının, ''işgalci konumundaki ABD'ye ve onun kuklası durumundaki hükümete destek vermediğini'' belirten Topuz, ''Irak halkına rağmen Irak'ı yönetmeye kalkan ABD ve onun kukla hükümeti ile ilişki içinde olan Türkiye ile ilişkilerini gelecekte kendi iradesine dayanan bir hükümet oluştuğunda yeniden değerlendirecektir'' diye konuştu. 
     Ali Topuz, Türkiye'nin ABD'ye haketmediği bir destek verdiğini ve Cumhuriyet tarihinde ilk kez hukuka ve kendi anayasasına aykırı bir karar aldığını ifade ederek, ''Bunun sorumluları AKP yöneticileridir'' dedi. 
     
</TEXT>
</DOC>
