<DOC>
<DOCNO> 158955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/spor/yozer.html </URL>
<DATE> 2003/05/26/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Hurda araba 
</HEADLINE>
<TEXT>

     Galatasaray bu futboluyla Beşiktaş'ın ekmeğine yağ, bal ne varsa hepsini sürdü. Fatih Terim'in hangi anlayışla futbol oynattığını anlamak için alimlik bile yetmez. Biz işin içinden çıkamadık. Üstelik, Lucescu'ya yenilmemek için futbolcularını öylesine bir germiş ki, Volkan 100 metreden koşup rakibine uçmaya çalışıyor. Sakin yaradılışlı Mehmet Polat bile tanınmaz haldeydi. Bülent, Beşiktaş kulübesine kadar saldırdı. İnanılmaz görüntüler sergilediler. Zago ve Ronaldo gibi profesyonellerin tuzaklarına öyle kolay düştüler ki, bu görüntüleriyle hepsi birer acemi gibiydi. 
     İlk yarı Galatasaray, orta sahayı bile güç geçti. Rakibini durdurmayı hedeflemişti, ama hücum yapmayı da unutmuştu. Son haftaların yıldızı Ümit Karan öylesine yalnız kaldı ki, çocuk da sonunda çıldırdı. Oysa Galatasaray, Avrupa'nın en iyi savunmaları arasında olan Beşiktaş'ın üstüne çok daha kalabalık gitmeliydi. Yaratıcı olmalıydı, kanatları kullanmalıydı. 
     Lucescu gerçekten iyi hoca. Karşısında hurda bir araba gibi gazı, freni, amortisörü olmayan Galatasaray'ı görünce, çocukla oynar gibi oynadı. Oyunu istediği gibi götürdü. O kadar güzel kilitledi ki Galatasaray'ı, çaresizlik dizboyuydu. Fatih hoca kıyaslanmayı sevmiyor. Ama biz bu maçı kıyaslıyoruz. Bugünkü bu oyun anlayışıyla Lucescu 10 alır, Fatih hoca bütünlemeye kalır. 
     Ve tabii ki Galatasaray, Sergen gibi bir yıldızı olmamasının acısını çekti. Böylesine klas bir yeteneğin isteyince oynadığı futbol, her futbolsevere büyük keyif veriyor. Galatasaray'da ise sadece Ergün'ü ayırabilirsiniz. Diğerleri kulübe hırsları yüzünden ne oynayabildiler, ne de kendilerini maça verdiler. Ve sonuçta Beşiktaş'ı kutlamaktan başka çare yok. Buna Galatasaray da dahil. 
     

</TEXT>
</DOC>
