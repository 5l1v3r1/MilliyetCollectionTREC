<DOC>
<DOCNO> 154858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/soneko49.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı Kamuyu yeniden yapılandırmalıyız 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ''Kamuyu yeniden yapılandıramazsak ne kadar üretirsek üretelim, istediğimiz kadar vergi verelim borçtan kurtulamayız'' dedi. 
     TOBB Başkanı Rifat Hisarcıklıoğlu, Ticaret ve Sanayi Odası Kompleksi'nin temel atma törenine katılmak üzere Sanayi ve Ticaret Bakanı Ali Coşkun ile birlikte geldiği Çorum'da, sanayici ve işadamlarının katılımıyla düzenlenen toplantıda yaptığı konuşmada, kamunun yeniden yapılandırmasının önemine dikkat çekti. 
     Devletin israf, yolsuzluk, faiz ve borçlanmadan arınmasını istediklerini ifade eden Hisarcıklıoğlu, ''AK Parti Hükümeti'nden hiçbir şey istemiyoruz. Tüm taleplerimizden vazgeçtik. Devleti düzeltin, küçültün, giderleri kısın yeter. Yoksa mutluluğu, kişi başına 10 bin doları yakalayamazsınız'' dedi. 
     Hisarcıklıoğlu, dünyada en çok kontrol mekanizması olan ülkenin Türkiye olduğunu, ancak yolsuzluklar sıralamasına bakıldığında da şampiyonun yine Türkiye olduğunu ifade ederek, şunları söyledi 
     ''Türkiye'de yerelleşme olmalı. En iyi denetim yerinde olan, oto kontroldür. Halk kontrolü önemli. Oto-kontrol sağlandığında bir Vali bırakın yolsuzluk yapmayı, çorabının markasını bile değiştirse herkesin haberi olur. Ankara'nın denetimi olmamalı. Halk partisine bakmadan Belediye Başkanını seçiyor. Halkın itimat ettiğine sen de itimat etmek ve yetki vermek zorundasın. Bizim isteğimiz Türkiye'yi kalkınmış ülke yapmak. Türk müteşebbisi ülkeyi kalkındırır ve milli geliri 2 bin 500 dolardan 10 bin dolara çıkarabilir. O halde bize kulak verin.'' 
     
     ''DOĞRU TEŞVİK İÇİN SANAYİ ENVANTERİ ÇIKARILMALI'' 
     Hisarcıklıoğlu, devletin yol göstericiliği anlamına gelen teşviğin doğru yapılabilmesi için sanayi envanteri çıkarılması gerektiğini vurgulayarak, şöyle dedi 
     ''Bir ordu savaşa giderken elindeki topu-tüfeği bilmeyecek. Böyle savaşa gidilebilir mi Bugün biz Türkiye olarak üretim gücünü bilmiyoruz. Bu hem sanayici ve işadamlarının, hem de devletin ayıbı. Kendi gücünü bilmeden yatırımcıyı nasıl teşvik edersin Bugün un fabrikaları 3'te 1 kapasite ile çalışıyor. Ama devlet elinde envanter olmadığı için hala teşvik veriyor. Esas olan devletin doğru yere teşvik yapması. Bunun için sanayi envanteri çıkarılıp, takip edilmeli. Aksi taktirde patinaj yapmaya devam edersiniz. Neyi teşvik edeceğinizi bilmelisiniz. 
     Modern devlet anlayışı, özel sektöre yol gösterici, yönlendirici, ama kendisi üretimin içinde olmayan bir yapıya sahip olmalı. Sanayi envanteri yapıldıktan sonra teşvikler yapılmalı. Şu anda yapılan yönlendirmeler yanlış.'' 
     
     KOBİLERİN SORUNLARI 
     Konuşmasında küçük ve orta ölçekli işletmelerin KOBİ sorunlarına da değinen TOBB Başkanı Hisarcıklıoğlu, Türkiye'de KOBİ'lerin en büyük sorununun tanımının yapılamaması olduğunu söyledi. 
     Hisarcıklıoğlu, ''Tanımı olmayan bir kuruma neye göre destek isteyeceğiz. AB'de KOBİ tanımı ne ise Türkiye'de de o olmalı. AK Parti Hükümeti siyasi iradesini ortaya koyup bu konuyu yasallaştırmalı'' dedi. 
     KOBİ'lere hizmetin tek elden olması gerektiğini de dile getiren Hisarcıklıoğlu, Türkiye'de KOBİ'ler için hizmet veren 47 kuruluş bulunduğunu bildirdi. Hisarcıklıoğlu, şunları söyledi 
     ''2001 bütçesinde KOBİ'lere destek için 800 trilyon lira kaynak ayrılmış. Ama 2001 yılı sonuna baktığımızda 300 trilyon lira aktarılmış. Yani kaynak ihtiyacı krizin en ağır olduğu yılda bile KOBİ'lere 500 trilyon lira kullandırılmamış. Bunun nedeni denetim yapılamaması. Denetim sorununun ortadan kalkması için KOBİ'lere hizmet ve destek tek elden olmalı.'' Hisarcıklıoğlu, KOBİ'lerin varlıklarını sürdürebilmeleri için KOBİ Borsalarının kurulması gerektiğine de işaret ederek, ''KOBİ Borsaları, KOBİ'lere finansman kaynağı bulunması için en önemli noktalardan biri'' diye konuştu. 
     KOBİ Borsaları konusunda önemli çalışmalar olduğunu belirten Hisarcıklıoğlu, bunların yakın zamanda yürürlüğe girmesini beklediklerini söyledi. 
     Girişim sermayesinin önemini de vurgulayan Hisarcıklıoğlu, ''Dünyada yıllık yaklaşık 1 trilyon dolar yabancı sermaye dönüyor. Türkiye'nin aldığı pay ise 400 milyon dolar. Yani pay alamıyoruz. Esas olan yabancı sermayeyi buraya çekebilmek. Girişim sermayesinin Türkiye'ye yerleşmesi şart. Tüm Türkiye'deki sanayi odaları KOBİ danışma merkezi haline gelecek. Devlet-Özel Sektör işbirliği sağlanacak'' dedi. 
     
</TEXT>
</DOC>
