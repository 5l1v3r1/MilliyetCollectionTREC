<DOC>
<DOCNO> 199611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sontur27.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
E-5 Tuzla kesiminde zincirleme trafik kazası 
</HEADLINE>
<TEXT>

     E-5 Karayolu'nun Tuzla kesiminde 4 aracın karıştığı zincirleme kazada, ölen ya da yaralanan olmadı. 
     Güzelyalı mevkiindeki kazada, İstanbul yönüne gitmekte olan Eyüp Kurban'ın kullandığı 34 PL 572 plakalı kamyonet, önünde aniden duran ve plakası henüz belirlenemeyen bir kamyona arkadan çarptı. 
     Kazaya neden olan kamyon kaçarken, Kurban yönetimindeki kamyonete Salih Öztürk'ün kullandığı 78 AU 163 plakalı TIR çarparak sürüklemeye başladı. İki araç orta refüje kadar yaklaşık 50 metre sürüklendikten sonra durabildi. 
     Bu sırada Aslan Toker idaresindeki 34 VBB 46 plakalı başka bir kamyonet de önünde seyir halinde olan ve kaza nedeniyle yavaşlayan Zafer Tanyel'in kullandığı 41 FZ 445 plakalı otomobile çarparak devrildi. 
     Kamyonetin sürücüsü Aslan Toker, çevreden yetişenlerin yardımıyla kısa sürede aracından dışarı çıktı. 
     Zincirleme kazadan ötürü yaklaşık yarım saat süreyle çift yönlü olarak trafiğe kapanan E-5 Karayolu, araçların çekiciler tarafından kaldırılmasının ardından ulaşıma açıldı. 
     
</TEXT>
</DOC>
