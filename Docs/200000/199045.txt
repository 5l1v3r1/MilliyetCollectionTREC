<DOC>
<DOCNO> 199045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/soneko46.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Tüpraş ile ilgili hiçbir endişem yok 
</HEADLINE>
<TEXT>

     Maliye Bakanı Kemal Unakıtan, TÜPRAŞ hisselerinin özelleştirilmesiyle ilgili endişesi bulunmadığını bildirdi. 
     Unakıtan, TÜSİAD tarafından düzenlenen toplantının ardından gazetecilerin sorularını yanıtladı. 
     Kemal Unakıtan, yarın Yunanistan ile imzalanacak çifte vergilendirmeyle ilgili anlaşmanın ardından benzer anlaşmalar yapılıp yapılmayacağı sorusuna, ''Biz iki bakan olarak üstümüze düşeni yaptık. Diğer anlaşmaları diğer bakanlar takip etsinler'' yanıtını verdi. 
     2004 yılı başında geçilecek enflasyon muhasebesiyle birlikte vergilendirme kısmının da devreye girip girmeyeceği yönündeki soru üzerine Unakıtan ''2004 başında girecek. Herkes buna göre kendini hazırlasın. Biraz hızlı girecek, onlar da hızlı hazırlansınlar'' diye konuştu. 
     Özelleştirmeye ilişkin sorular üzerine de Unakıtan, özelleştirmede niyetin önemli olduğunu vurgulayarak, şunları söyledi 
     ''Siz, özelleştirmeyi yapmaya niyetli misiniz, değil misiniz Ön şart budur. Bu yöndeki isteğimiz, niyetimiz ve irademizi hem yaptık hem gösterdik. 15 günde bir fabrika satıyoruz ama ufak diye kimse onlara bakmıyor. TEKEL 2 kısımdan ibaret sigara ve alkol. Alkolle ilgili aldığımız fiyatlar tatmin etti ve onunla ilgili komisyon satış kararını verdi. Satalım mı satmayalım mı diye bir düşüncemiz yok. Bizi tatmin etmeyen fiyatlarla hiçbir şeyi satmaya niyetli değiliz. Herkes kendinden pay biçsin. Düşünün bakalım fiyatı bulmazsanız kendi malınızı satar mısınız Ben kendi malım gibi düşünüyorum onları. Fiyatı bulursam satarım, bulmazsam tekrar satışa çıkarım.'' Kemal Unakıtan, TEKEL'in sigara bölümüyle ilgili tekrar satışa çıkılacağını anımsatarak, konuyla ilgili yeni stratejilerin değerlendirildiğini, çalışmaların sürdüğünü ve satış tarihiyle ilgili teknik bilgileri yakında açıklayacaklarını bildirdi. 
     
     ''TEKEL'LE İLGİLİ MAHKEME KARARINA İTİRAZ EDECEĞİZ'' 
     Maliye Bakanı Unakıtan, TEKEL'in alkol bölümüyle ilgili mahkeme kararına ilişkin bir soru üzerine, idari mahkemenin verdiği kararın son karar olmadığını kaydederek ''Ona da bir iki gün içinde itiraz edeceğiz, tahmin ediyorum ki daha kuvvetli gerekçelerle bizim itirazlarımız olacak. Herhalde kazanan taraf biz oluruz. O konuda özelleştirmede bir mani olacağını zannetmiyorum'' diye konuştu. 
     Unakıtan, ''TÜPRAŞ'ın özelleştirilmesiyle ilgili bir endişeniz var mı '' sorusuna ''Bende hiç bir endişe yok, stres de yok. Fiyatı bulursam satarım fiyatı bulamazsam tekrar bir daha'' şeklinde yanıtladı. 
     Bir gazetecinin bürokrasinin özelleştirmeyi istemediği yönünde eleştiriler olduğunu anımsatması üzerine Kemal Unakıtan, şunları kaydetti 
     ''Bürokrasinin de niyeti var. Bürokrasinin niyeti niye var Bürokratlar siyasi iradeye göre hareket eden arkadaşlarımızdır. Bürokratlar kendilerine verilen kanun mevzuatı çerçevesinde hareket ederler. Arkadaşlarımız gece gündüz çalışıyor ve büyük bir efor sarfediyorlar ama birtakım engellemelerden ziyade, mesela danışman tayin edeceğiz o sürece bağlı kamu ihale yasasına tabisiniz. Onların prosedürünü takip etmeye mecbursunuz. Bunların hepsi zaman alıyor.'' Maliye Bakanı Kemal Unakıtan, CNBC-E'nin sorularını yanıtlarken de, TEKEL'in sigara bölümünü beklediklerinin altında bir fiyat olduğu için satmadıklarını belirterek, ''Yeniden satışa sunacağız. Bunun çalışmaları şu anda yapılıyor. Fiyatını bulunca satarız. Fiyatını bulmayınca yok pahasına satmayız ve kimseye malımızı peşkeş çekmeyiz'' dedi. 
     İptal edilen vergilerle ilgili 2004'de yeni düşünceleri olup olmadığı şeklinde bir soru üzerine Unakıtan, şunları kaydetti 
     ''Ek motorlu taşıtlar vergisi vardı biliyorsunuz. Onunla ilgili olarak aldığımız, topladığımız tüm vergileri mahsup yoluyla iade edeceğiz. Eğer aracını satmışsa vatandaş, mahsup imkanı yoksa ona da parasını vereceğiz. Ve yeniden bir ek motorlu taşıt vergisi diye bir vergi de düşünmüyoruz.'' Maliye Bakanı Kemal Unakıtan, bir başka soru üzerine de, rayından çıkmış olan ekonominin bir yıldan bu yana uğraşmaları neticesinde sağlam temellere oturduğunu belirterek, ''Artık bir bombayla, iki bombayla buna bir şey olmaz'' dedi. 
     
</TEXT>
</DOC>
