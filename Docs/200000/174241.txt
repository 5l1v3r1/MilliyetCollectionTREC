<DOC>
<DOCNO> 174241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/soneko22.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Citibank-PTT işbirliği... 
</HEADLINE>
<TEXT>

     Citibank ve PTT arasında yapılan işbirliği kapsamında, banka müşterileri nakit yatırma, çek teslimatı, kredi kartı ve bireysel kredi ödemelerini PTT şubelerinden yapabilecek. 
     PTT Genel Müdürü İbrahim Şahin, düzenlenen basın toplantısında yaptığı konuşmada, yazılımlarının bankaların yazılım sistemiyle örtüştüğünü, önceden Garanti ve Finansbank ile böyle bir işbirliği yaptıklarını anımsatarak, evrenselliği çok iyi korumuş, Türkiye'de 24 şubesi ve 1 milyondan fazla mudisi bulunan Citibank'ın ardından Oyakbank ile de böyle bir anlaşma yapabileceklerini bildirdi. 
     Şahin, 708 online şubesi bulunan PTT'nin yıl sonunda 400 yeni şube daha açmayı hedeflediğini belirterek, ''Dolayısıyla Citibank 24 artı bin 100 şubesiyle dev bir banka olacak. PTT, Citibank'ın bir nevi muhabiri olacak'' dedi. 
     Postbank projesine de değinen Şahin, projeyle ilgili çalışmaların henüz tamamlanmadığını kaydederek, şöyle konuştu 
     ''Biz, proje bittiğinde tabii ki yeni bir kriz yaratacak bankacılık yapmayacağız. Küçülerek büyümek isteyen bankalara hizmet sunan bankacılık yapmak istiyoruz. Postbank projesini yıl sonunda hayata geçireceğiz. Bu konuda BDDK sözlü olarak onay verdi. Tasarruf işine girmediğimiz sürece sıcak bakıyorlar. Oluşturacakları çalışma grubuyla bize destek vereceklerini söylediler. Sadece postbank isminin hukuken bir olumsuzluk teşkil edip etmeyeceğini incelettirecekler. Ayrıca Merkez Bankası Başkanı ile de yaptığım görüşmede ciddi destek verileceği ifade edildi.'' Şahin, çalışmaların tamamlanmasının ardından PTT'nin online şubelerine ayrıca bir postbank tabelası asılacağını ve bu şubelerin bir bölümünün tamamen bankacılık işlemlerine ayrılacağını bildirdi. 
     
     ''BU YILKİ YATIRIM TUTARIMIZ 31 TRİLYON LİRA'' 
     PTT Genel Müdürü Şahin, gazetecilerin soruları üzerine, postbank sistemiyle klasik anlamda bankacılık yapmayacaklarını, yani mevduat toplamayacaklarını, sadece paranın transferini sağlayacaklarını kaydederek, ''Diğer bankalara göre neredeyse üç katı daha ucuz para transferi yapıyoruz. Bankalar da yeni şube açmak yerine bizimle çalışmak isteyecektir. Bu konuda arzu eden her bankaya açığız. Komisyon ücretimiz ise müşteri sayısıyla ters orantılı olacak. Müşteri sayısı arttıkça alacağımız ücret düşecek'' diye konuştu. 
     Bankalar için postbank sisteminin büyükşehirlerde değil ancak nüfusu düşük, kırsal kesimlerdeki müşterileri açısından çok avantajlı olacağını vurgulayan Şahin, PTT'nin bu yılki yatırım tutarının 31 trilyon lira olduğunu, bunun otomasyon, kayıtlı otomasyon ve finans altyapısı için harcandığını bildirdi. 
     İbrahim Şahin, isteyen işçi emeklilerinin maaşlarının PTT'den ödendiğini, bundan sonra emekli olacaklara da ödeneceğini belirterek, çok düşük parayla 21 bin emeklinin maaşının da evlerine teslim edildiğini ifade etti. Şahin, TEDAŞ'ın da ödemelerini PTT'den yapmak istediğini, ancak henüz karar vermediklerini söyledi. 
     
     CITIBANK TÜRKİYE GENEL MÜDÜRÜ 
     Citibank Türkiye Genel Müdürü Mark Robinson ise 190 yıllık Citibank ile 163 yıllık PTT'nin böyle bir işbirliğine gitmesinden duyduğu memnuniyeti dile getirerek, işbirliği sayesinde hizmet ağını geliştireceklerini ifade etti. 
     Robinson, Türkiye'de başka kurumlarla da buna benzer anlaşmaları bulunduğunu anımsatarak, ''Ancak PTT'nin diğerlerinden farkı, büyük, küçük ve orta boy işletmelerin müşterileri ile kurumsal müşterilerimizin de bundan faydalanıyor olması'' dedi. 
     İşbirliği anlaşmasına çok yatırım yaptıklarını vurgulayan Robinson, ''Bu anlaşma Türkiye'deki müşterilerimize verdiğimiz taahhüdün ve nasıl bir yol izleyeceğimizin bir göstergesi. Bizim büyüme tarzımız organik büyüme dediğimiz ülkeye dağıtım ve şube ağıyla yayılmak. Türkiye'de de genişlemeye devam edeceğiz. 2002'de 10 yeni şube açmıştık. Bunlar kurumsal müşterilerimizi artırıyor'' diye konuştu. 
     Konuşmaların ardından, İbrahim Şahin ve Mark Robinson işbirliği anlaşmasını imzaladılar. İşbiriği kapsamında banka müşterileri nakit yatırma, çek teslimatı, kredi kartı ve bireysel kredi ödemelerini PTT şubelerinden yapabilecek. 
     
</TEXT>
</DOC>
