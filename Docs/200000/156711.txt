<DOC>
<DOCNO> 156711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sontur35.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Orhan Kemal roman ödülü Erhan Bener'e... 
</HEADLINE>
<TEXT>

     Orhan Kemal Kültür Merkezi'nce düzenlenen ''Orhan Kemal Roman Armağanı'', Erhan Bener'in ''İlişkiler'' adlı. romanına değer görüldü. 
     Kültür Merkezi tarafından yapılan yazılı açıklamada, bu yıl ilk kez verilecek ödül için, Konur Ertop, Tarık Dursun K., Tahsin Yücel, Yıldırım Keskin, Jale Parla, Feridun Andaç ile A. Kemali Öğütçü'den oluşan Seçici Kurul'un, bugün toplanarak 32 adayı değerlendirmeye aldığı belirtildi. 
     Açıklamada, Seçici Kurul'un, Erhan Bener'in, ele aldığı insan-toplum gerçekliğini, dönemin değişen koşulları ekseninde vermesiyle dikkati çeken son romanı ''İlişkiler''i ödüle layık gördüğü bildirildi. 
     Bu arada, İstanbul'daki öğretmenler ile ortaöğretim öğrencileri arasında İstanbul İl Milli Eğitim Müdürlüğü ile ortaklaşa düzenlenen ''Öğretmenler Öykü Yarışması'' ile ''Öğrenciler Şiir Yarışması''nın da sonuçlandığı kaydedildi. 
     Öykü dalında, Serap Karaman Yılmaz, Erkin Canpolat, Erkan Doğanay ve Osman Koca, Şiir dalında ise Burak M. Yalçınkaya, Merve Apaydın, Ege V. Maraş ile Bilge Su Orçun'un eserlerinin ödüle değer görüldüğü belirtildi. 
     Ödüllerin, 31 Mayıs Cumartesi günü, AKM'de düzenlenecek olan Orhan Kemal'i Anma Töreni'nde sahiplerine verileceği bildirildi. 
     
</TEXT>
</DOC>
