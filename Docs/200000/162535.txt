<DOC>
<DOCNO> 162535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sontur09.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da ÖSS önlemleri... 
</HEADLINE>
<TEXT>

     Pazar günü yapılacak Öğrenci Seçme Sınavı ÖSS dolayısıyla Ankara'ya gelecek üniversite adaylar için, AŞTİ'de danışma bürosu kurulacak. 
     Ankara Büyükşehir Belediyesi'nden yapılan açıklamada, 15 Haziran Pazar günü yapılacak ÖSS nedeniyle kentte bir dizi önlem alındığı belirtildi. 
     Buna göre, Ankara'ya başka illerden gelecek adaylar için, AŞTİ gelen yolcular katında, yarından itibaren 6 kişinin hizmet vereceği danışma bürosu çalışmalarına başlayacak. 
     Adaylara, sınav yerleri, kalabilecekleri otel, pansiyon ve yurtlar hakkında bilgiler verilecek danışma bürosu, sınav tarihine kadar 07.00-19.00 saatleri arasında faaliyet gösterecek. 
     Adaylar ayrıca, ÖSS giriş kartlarını göstermeleri halinde, belediye otobüslerinde öğrenci bileti kullanabilecekler. 
     
</TEXT>
</DOC>
