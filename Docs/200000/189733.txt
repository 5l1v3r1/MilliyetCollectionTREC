<DOC>
<DOCNO> 189733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sontur24.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sorunlu evlilikler, çocuk yaparak düzene girmez" 
</HEADLINE>
<TEXT>

     Marmara Üniversitesi öğretim görevlisi Yrd. Doç. Dr. Oktay Aydın, sorunlu evliliklerin çocuk yapılarak düzene sokulamayacağını söyledi. 
     Muratpaşa Belediyesi Kültür Müdürlüğü ile YA-PA Yayınları'nın ortaklaşa düzenlediği ''Çocuk Gelişimi ve İletişim'' konulu seminer, Antalya Kültür Merkezi AKM Perge Salonu'nda yapıldı. 
     Seminerde konuşan Marmara Üniversitesi Atatürk Eğitim Fakültesi Öğretim Görevlisi Yrd. Doç. Dr. Oktay Aydın, ailelere çocuk eğitimiyle ilgili bilgi verdi. 
     Çocuk eğitiminde 0-2 yaş arasının ''Kritik Dönem'' olarak adlandırıldığını belirten Aydın, ailelerin bu dönemi problemsiz atlatmaları gerektiğini kaydederek şunları söyledi 
     ''Çocuk gelişiminde en önemli dönem 0-2 yaş arasıdır. Bu dönemde ailelerin sakin, tutarlı ve kararlı davranmaları gerekmektedir. Onunla yüksek ve sert bir seste konuşmamalıyız. Yumuşak bir ses tonu, çocuğu içinde bulunduğu sıkıntıdan kurtaracaktır.'' Türkiye'de evlilik kavramının iki insan arasında değil, iki aile arasında yapıldığına da dikkati çeken Aydın, karı-koca arasındaki sorunların aileler arasında çözülmeye çalışıldığını, bu nedenle de aileler arasında kavgaların yaşandığını söyledi. 
     Aydın, ''Aileler, yeni evli çiftler arasındaki sorunların çözümü için, 'Bir çocuk yapsınlar, araları düzelir' derler. Sorunlu evlilikler çocuk yaparak düzene girmez. Bu çok yanlış bir düşünce. İki insanın çözemediği sorunu, çocuk mu çözecek '' diye konuştu. 
     Muratpaşa Belediye Başkanı Süleyman Evcilmen de seminerde yaptığı konuşmada, çocukların bir ülkenin geleceğinin teminatı olduğunu belirterek, ''Geleceğimizi şansa bırakamayız. O nedenle çocuklarımızı iyi eğitmeliyiz. Çocuklarımıza yaptığımız yatırım, geleceğimize yaptığımız yatırımdır. Bizim kuşaklar bu anlamda şanslı değildi ama şimdiki kuşak iyi eğitiliyor'' dedi. 
     
</TEXT>
</DOC>
