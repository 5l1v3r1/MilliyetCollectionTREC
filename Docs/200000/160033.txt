<DOC>
<DOCNO> 160033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sontur05.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'da Afrika üzerinden gelen toz fırtınası... 
</HEADLINE>
<TEXT>

     Afrika'dan gelen hava kütlesinin etkisi altına giren Adana ve çevresindeki toz fırtınası, kentte yaşamı ve görüş mesafesini olumsuz etkiledi. 
     Meteoroloji Adana Bölge Müdürlüğü yetkililerinden alınan bilgiye göre, Doğu Akdeniz Bölgesi'nde, saat 04.00 sıralarında Afrika'dan gelen hava kütlesinin etkisi altına girmesi nedeniyle toz fırtınası görüldü. 
     Toz fırtınasıyla zaman zaman rüzgarın da oluştuğu bölgede, hava sıcaklığı mevsim normallerinin altında seyrediyor. Hava sıcaklığı 24 dereceye kadar düşerken, yüksek kesimlerde de iki gün önce başlayan yağış devam ediyor. İç kesimlerde ise bugün yağışın başlamasıyla toz fırtınasının etkisini kaybetmesi bekleniyor. 
     Doğu Akdeniz'de yağışların 4 Haziran'a kadar süreceğinin, hava sıcaklıklarının gündüz 26, gece ise 17 derece olmasının beklendiği kaydedildi. 
     
     TOZ FIRTINASI ÇEVRE İLLERE DE YAYILDI 

     Gaziantep, Kilis ve Kahramanmaraş'ta yaşanan toz fırtınası, görüş mesafesinin zaman zaman 200 metreye kadar düşmesine neden oldu. 
     Gaziantepliler, güne evlerinin birkaç yüz metre uzağını görememenin şaşkınlığını yaşayarak başladılar. 
     Meteoroloji Müdürlüğü yetkilileri, vatandaşları şaşırtan meteorolojik görünümün Afrika çöllerinde etkili olan toz fırtınalarının yansıması olduğunu söylediler. Gaziantep'te hafta sonunun yağışlı geçeceğini belirten yetkililer, şöyle konuştular 
     ''Öncelikle yaşananın sis olmadığını belirtmek lazım. Görüş mesafesindeki daralmaya rüzgarla sürüklenen tozlar neden oluyor. Bu tozlar yağmurla birlikte yere inecektir. Bunu yağışın ilk dakikalarında pencerelerimizin camlarında ya da otomobillerimizin üzerine baktığımızda fark edebiliriz.'' Kahramanmaraş'ta, gökyüzünün kızıl bir renk aldığına tanık olan vatandaşlar, olayın güneş tutulması olabileceğini düşünerek Meteoroloji Müdürlüğü'nü telefon yağmuruna tuttukları öğrenildi. Bu arada kısa süreli yağmur sonrasında özellikle otomobillerin camlarında çamur lekeleri oluştu. 
     Gaziantep, Kilis ve Kahramanmaraş'ta saat 05.00'den bu yana gözlenen kapalı ve tozlu hava, etkisini artırarak devam ediyor. 

     
</TEXT>
</DOC>
