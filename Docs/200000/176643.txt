<DOC>
<DOCNO> 176643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/yasam/yas01.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fuhuşta artık dünyaları aştık 
</HEADLINE>
<TEXT>

   Şanlıurfa'da yapılan fuhuş operasyonunda muhabbet tellalı Brezilyalı, hayat kadınları Finli ve İspanyol, müşteriler de Türk çıktı 
      BARIŞ DURAK Şanlıurfa DHA 
   
   Fuhuş yapıldığı yolunda bir ihbarı değerlendiren Şanlıurfa Emniyet Müdürlüğü'ne bağlı ekipler, Bahçelievler Mahallesi Cengiz Topel Caddesi'ndeki Yeni Kıbrıs Apartmanı'nın zemin katına baskın düzenledi. 
   Baskında, hayat kadını olduğu öne sürülen ve adları açıklanmayan İspanyol ve Finli iki kadınla, bu kadınları pazarladığı ileri sürülen Brezilya uyruklu bir kişi yakalandı. Operasyonda evde bulunan ve kadınlarla ilişkiye girmek isteyen 12 Türk de gözaltına alındı. 
   
   Vatandaş tercüman oldu 
   Kadın satıcısı olduğu öne sürülen Brezilyalı, yakalandıktan sonra polislere zorluk çıkararak, polis merkezine kendi arabasıyla gelmek istedi. 
   Buna izin vermeyen polisle Brezilyalı arasında dil sorunu yaşandı. Dil sorununu bir vatandaş çözerken, Brezilyalı aracındaki eşyaları aldıktan sonra polis aracıyla götürüldü. Görüntü almak isteyen gazetecilere de saldırmak isteyen Brezilyalı, polis tarafından engellendi. Gözaltına alınan kadınlar ise emniyette türban takarak gazetecileri atlatmaya çalıştı. 
   Brezilyalı Domesisedsoz'ün Türkiye'de hiçbir suça karışmadığı ve sabıkasının bulunmadığı belirlenirken, hayat kadınlarının birçok kez fuhuştan yakalandığı ve sınır dışı edildiği ifade edildi. 
   
   
</TEXT>
</DOC>
