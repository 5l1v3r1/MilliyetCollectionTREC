<DOC>
<DOCNO> 193286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/soneko35.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yukos'un yeni başkanı Yukos'un stratejisi değişmeyecek 
</HEADLINE>
<TEXT>

     Rusya'nın en büyük petrol şirketi Yukos'un yeni Başkanı Semyon Kukes, şirketin stratejisinde bir değişiklik olmayacağını söyledi. 
     Kukes, yönetim kurulu tarafından başkanlığa atanmasının ardından düzenlediği basın toplantısında, ''Şirketimizin politikasını değiştirmek gibi bir planımız yok. Şirketimizin sahip olduğu şeyi korumamız gerekiyor'' dedi. 
     Yukos'un eski Başkanı Mihail Hodarkovski'nin istifa etmesinden sonra yönetim kademelerinde de bir değişiklik olmayacağını ifade eden Kukes, Hodarkovski'nin Yukos'a tekrar dönmeyi planlamadığını söyledi. 
     Şirketin durumunun 3-4 ay içinde normale döneceğini kaydeden Kukes, ''Lisansımızı bizden kimse almayacak. Rusya'da devrim olmayacak'' dedi. 
     Kukes, piyasalardaki durumu istikrara kavuşturmak için petrol üretimini artırmayı ve yeni teknolojileri kullanmayı planladıklarını ifade ederek, şirketin sermayesini de artırmayı da düşündüklerini kaydetti. 
     Bu arada, Moskova'daki Basmani Mahkemesi'nin Hodarkovski'nin avukatlarının müvekkillerinin tutuksuz olarak yargılanması talebini görüştüğü bildirildi. 
     Hodarkovski'nin avukatı Anton Drel Rusya Enformasyon Ajansı RIA Novosti'ye yaptığı açıklamada, 25 Ekim'de gözaltına alınan müvekkilinin tutuksuz olarak yargılanması için mahkemeye başvuruda bulunduğunu ve mahkemenin başvuruyu incelediğini söyledi. 
     
</TEXT>
</DOC>
