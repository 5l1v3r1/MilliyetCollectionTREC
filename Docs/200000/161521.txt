<DOC>
<DOCNO> 161521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sonspo29.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Daum'lu günler... 
</HEADLINE>
<TEXT>

     Fenerbahçe'nin yeni teknik direktörü Christoph Daum, sarı-lacivertli kulübün tesislerini gezdi. 
     Kulüp binasında yapılan imza törenin ardından yönetici Hakan Bilal Kutlualp ile önce Dereağzı Tesisleri'ne giden Daum'u, burada Altyapı Koordinatörü Cemil Turan karşıladı. Turan, Daum'a Dereağzı'ndaki sahaları, spor salonlarını, eğitim merkezi ile idare binasını gezdirdi. 
     Alman çalıştırıcı, buradan Fenerbahçe Şükrü Saracoğlu Stadı'na geçti. 
     Fenerium mağazasını gezen ve çok beğenen Daum, ''Burası Kadıköy, buradan çıkış yok'' yazılı tişörtü gömleğinin üzerine giyip, basın mensuplarına poz verdi. Alman teknik adam, Fenerium mağazasından 2 tişört, bir de sarı-lacivertli kravat aldı. 
     Daum, daha sonra statta bulunan yönetimin locasını, hakem ve sporcu soyunma odalarını gezdi. 
     
     HAKEM ODASINA BOY AYNASI İSTEDİ 
     Christoph Daum, hakem odasını gezerken, odaya hakemlerin kendilerini görmesi için bir boy aynası konulmasını istedi. 
     Daum, daha sonra stattan ayrılırken, bindiği arabanın arkasına ceketindeki Gazi çıkarmasını yapıştırdı ve yönetici Kutlualp ile birlikte Samandıra Tesisleri'ne gitti. Samandıra Tesisleri'ni de gezecek olan Daum'un daha sonra Ümit Milli Futbol Takımı'nın Slovakya ile bu akşam yapacağı maçı televizyondan izleyeceği bildirildi. 
     Bu arada, Fenerbahçe Kulübü Başkanı Aziz Yıldırım'ın Daum'a bir gazete ile röportaj yapması için izin verdiği ve bu röportaj için alınacak paranın lösemili çocuklara ve Daum'un istediği bazı vakıflara bağışlanacağı öğrenildi. 
     Alman çalıştırıcının, bugünden itibaren yöneticilerle transfer çalışmalarına başlayacağı ve 8 Haziran Pazar veya 9 Haziran Pazartesi günü Almanya'ya gideceği bildirildi. 
     
     KAMP PROGRAMI BELLİ OLDU 
     Bu arada, Fenerbahçe'nin yeni sezon hazırlıkları için 30 Haziran'da Samandıra Tesisleri'nde toplanacağı açıklandı. 
     Sarı-lacivertlilerin bir süre burada çalıştıktan sonra 14 veya 15 Temmuz'da kamp için Almanya'nın Köln kenti yakınlarına gideceği kaydedildi. 
     15 veya 16 gün sürecek kamp çalışmasının ardından Türkiye'ye dönecek Fenerbahçe'nin, lig hazırlıklarını İstanbul'da sürdüreceği bildirildi. 
     
</TEXT>
</DOC>
