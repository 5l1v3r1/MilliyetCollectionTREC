<DOC>
<DOCNO> 184276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/yazar/temelkuran.html </URL>
<DATE> 2003/09/24/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
İnsanlık okulu 
</HEADLINE>
<TEXT>

   
   İnan, sevgili kardeşim Madrid'den geldi, çekeceği uzun metraj film için görüşmeler yapıyor. Konuşurken, nereden geliyorsa laf oraya, enteresan bir şey anlatıyor 
   Humanidades Yani "İnsanlık Okulu" 
   "Ah olsa keşke öyle bir okul" diyorum ben, zira her zamanki gibi başımdan olaylar geçmiş birtakım, canım sıkkın. "Var zaten" diyor o 
   "Üniversite düzeyinde bir okul. Bütün sosyal bilimlerden bir parça okuyorlar. Sonra da danışman veya mediatör oluyorlar." 
   Ardından dalıyor Avrupa'daki yeni ortaya çıkan "mediatörlük" mesleğini anlatmaya. Fakat o sıra işte, benim aklım gidiyor başka şeylere... Fikrim dalıyor bir insanlık Okulu hayaline... 
   
   Dersimiz, insan kalmak    Dev gövdeli, rengarenk giysili, siyah derili, ihtiyar bir kadın, davud sesiyle başlayacak derse 
   "Çocuklarım, hiçbir zaman iyi olmayacak dünya 
   Kötüler kıstıracak sizi karanlıkta 
   Bağırsaklarını çıkarıp dökecekler sokaklara 
   Siz hep parmak uçlarınızda 
   Siz hep cılız kalacaksınız kavgada..." 
   Öğrencilerden biri kalkıp soracak 
   "Ama neden Hayat Ana 
   Biz de kıstıramaz mıyız onları bir çıkmazda " 
   Hayat Ana, dev gövdesi sarsılarak gülecek. 
   Karnının dibinden gelecek kahkaha 
   "Çocuklarım, mesele iyi kalmakta 
   Nasıl sevebilirsin ki kendini 
   Elin kana bulandığında 
   O vakit sızar içine vahşetin irini 
   Katılırsın sen de onlara..." 
   öğrenciler mahzunlaşacak derslikte. 
   Susulacak. 
   İnsanlık Okulu'nda birçok dersten sonra sessiz kalınacak. 
   Öğrenciler kendi köşelerine çekilip dalgın olacak. 
   Çünkü dersler ağır, hayat hep zor olacak. 
   Ertesi derse girecek bir cüce en güzel şaklaban kıyafetiyle. Kikirdeyerek çıkacak kürsünün tepesine. 
   Sonra takla atıp havada başlayacak anlatacaklarına 
   "Ho ho ho... Ha hi ha... Kih kih kih... 
   Güleceksiniz onlara 
   Eskimolar yapardı bunu düşmanlarına 
   Toplanıp bir alana 
   Ortaya atarlardı kötülük edeni 
   Sonra da parmaklarını kaldırıp havaya 
   Hep birlikte başlarlardı kahkahaya 
   Ho ho ho... Ha hi ha... Kih kih kih..." 
   Gülecek sınıf. 
   Kötülüklere gülüp geçmeyi öğrenecek. 
   Daha yüksek, giderek daha da... 
   Böylece devam edecek dersler İnsanlık Okulu'nda... Kötülük karşısında nasıl durulur, onu öğretecekler çocuklara... Çocuklar, en çok bunun gerektiğini öğrenecekler yeterince kocaman olduklarında. Sonra, çok sonra "büyük" adamların küçük adamların uzaktan görünüşü olduğunu öğrenecekler ve büyük adamlara yeterince yakından baktıklarında çok küçük olduğunu görecekler. Sonra da işte başlayacaklar kahkahaya 
   Ho ho ho... Ha hi ha ha... 
   Bu dünyanın ne çok ihtiyacı var İnsanlık Okulu'na 
   
      
   
</TEXT>
</DOC>
