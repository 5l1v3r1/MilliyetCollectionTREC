<DOC>
<DOCNO> 175032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/soneko26.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Otokar'ın Irak atağı... 40 adet midibüs ihraç edilecek... 
</HEADLINE>
<TEXT>

     Otokar Genel Müdürü Kudret Önen, ''Önümüzdeki dönemlerde sadece Sultan serisi midibüslerimizle değil, treyler ürün grubumuz ile de Irak pazarında boy göstereceğiz'' dedi. 
     Yazılı bir açıklama yapan Önen, Irak'a 40 adet Sultan midibüs ihraç edeceklerini ifade ederek, 1.7 milyon dolarlık ihracat kapsamındaki araçların teslimatının bu ay yapılacağını kaydetti. 
     Savaş sonrasında başlayan yeniden yapılanma ve ekonomik kalkınma sürecinde Irak pazarının dünyadaki pek çok şirket için önemli bir potansiyel haline geldiğini belirten Önen, açıklamasında şu görüşlere yer verdi 
     ''2002 yılı sonunda pazara sürdüğümüz, tamamıyla Türk mühendislerince tasarlanan ve geliştirilen Sultan midibüslerimizle savaş sonrasında Irak pazarında ilk olmak bizim için gurur verici. Önümüzdeki dönemlerde sadece Sultan serisi midibüslerimizle değil, treyler ürün grubumuz ile de Irak pazarında boy göstereceğiz.'' 
     
     HER KOŞULA UYGUN ARAÇLAR 
     Açıklamaya göre, Irak'a gönderilecek midibüsler, Deutz su soğutmalı, 4 silindirli turbo-dizel, 143 beygir gücündeki motoru, geniş iç hacmi, rahat koltukları, güçlü iç aydınlatması ile dikkat çekiyor. 
     Etkili klima sistemi ve güçlü kaloriferi sayesinde her türlü iklim koşuluna uyum sağlayabilen aracın rakiplerinden ayrılmasını sağlayan en önemli özelliğini, paslanmaya karşı galvaniz kaplı iskeleti oluşturuyor. 
     
</TEXT>
</DOC>
