<DOC>
<DOCNO> 187322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sonspo28.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş Ne olursan ol yine gel Maçtan sonra birlikte piknik yapalım 
</HEADLINE>
<TEXT>

     Milli Takımlar Teknik Direktörü Şenol Güneş, İngiltere ile oynayacakları maçın dostluk havası içinde geçeceğine inandığını belirterek, ''Umarım bugün yaptığımız pikniği, maç sonrası İngiliz futbolcularla birlikte de yaparız'' dedi. 
     Şenol Güneş, BJK Nevzat Demir Tesisleri'nde gerçekleştirilen piknik sırasında düzenlediği basın toplantısında, futbolun, ülkeler için dostluğun çıkış yaptığı bir olgu olduğunu vurguladı. 
     Güneş, ''Yabancı medya zaman zaman kavga ortamı yaratmaya çalışıyor. Ama bugün böyle bir ortam olmadığını kendileri de gördü. Bu yaptığımız pikniğe yabancı medya mensuplarını da çağırdık ve bu ortamı görmelerini istedik. Karşılaşma bittikten sonra İngiliz ve Türk takımı oyuncularının da birlikte böyle bir piknik yapmasını istiyorum'' diye konuştu. 
     Hem Türkiye'nin, hem de İngiltere'nin 12. Avrupa Şampiyonası'na katılmasını istediğini vurgulayan Güneş, gruptaki son maçın sahada kıran kırana geçeceğini, ama kazanan tarafın kendileri olacağını söyledi. 
     
     GÜNDEM DEĞİŞTİRİLMEYE ÇALIŞILIYOR 

     Güneş, İngiliz medya mensuplarının kendisine sürekli İngiltere Milli Takımı'nın sorunlarıyla ilgili soru sorduğunun hatırlatılması üzerine de şöyle konuştu 
     ''Evet, bana hep İngiltere'nin sorunlarını anlatıp, sorular sordular. Bizi ilgilendiren bir konu yok. Gündem değiştirilmeye çalışılıyor. Onlar bizi yumuşatmak istiyorlar. Sıkıntılı ve moral bozukluğu içinde sahaya çıkmalarından sevinç duyarız, ama bizim dışımızda yaşadıkları sıkıntıları da kendi içlerinde halletsinler. Bizim tek düşüncemiz var. O da sahaya çıkıp kazanmak. 
     Biz Mevlana'nın torunlarıyız. 'Ne olursa olsun, gel' diyoruz. Onları pikniğimize davet edip, ne kadar sıcak ve samimi olduğumuzu da gösterdik. Ortamı görmelerini sağladık.'' İngiltere'de 1-2 oyuncunun değişmesinin çok önemli olmadığını anlatan Şenol Güneş, sonuçta sahaya 11 kişi çıkacaklarını belirterek, ''Rakibimiz çok güçlü bir ekip. 1-2 oyuncunun eksikliğini hissedeceklerini sanmıyorum'' dedi. 
     Sakatlanan Kim Milton Nielsen'in yerine maça hakem olarak atanan Pierluigi Collina'ya da değinen Güneş, ''İkisi de üst düzey ve çok dürüst hakemler. Biz sahaya çıkıp oyunumuza bakacağız. Collina'nın çok iyi bir maç yöneteceğine inanıyorum'' şeklinde konuştu. 

     
</TEXT>
</DOC>
