<DOC>
<DOCNO> 169502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sondun01.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide sözcüsü "Amerikan çıkarlarını her yerde vuracağız" 
</HEADLINE>
<TEXT>

     Suudi terörist Usame Bin Ladin'in örgütü El Kaide'nin sözcüsü Süleyman Ebu Gait, El Kaide'nin dünyanın her yerindeki Amerikan çıkarlarına saldırı düzenleyeceği tehdidinde bulundu. 
     Merkezi Dubai'de olan Panorama-FM adlı bir radyoda yayınlanan ve Ebu Gait'e ait olduğu belirtilen bant kayıtlarında Ebu Gait, ''Amerikan güçleri ve onların destekçilerine karşı direniş operasyonlarımızı ve cihadımızı yoğunlaştırarak sürdüreceğiz ve Afganistan ve diğer bölgelerdeki Amerikan çıkarlarını vuracağız'' dedi. 
     El Kaide sözcüsü Gaid, ''ABD'ye, Arap ve Müslüman ülkelerinde bulundurduğu askeri birliklerini geri çekmesi tavsiyesinde bulunduklarını ve ABD'yi durmaksızın vurmaya kararlı olduklarını'' vurgulayarak, ''Bazılarının düşündüğü gibi El Kaide ölmemiştir. Biz hala ayaktayız'' dedi. 
     Kuveyt hükümeti, Ekim 2001'de, 11 Eylül terörist saldırılarıyla bağlantısı bulunduğu şüphesiyle Süleyman Ebu Gait'in Kuveyt vatandaşlığından çıkarıldığını açıklamıştı. 
     Ebu Gait, ABD'nin Afganistan'ı bombalamaya başladığı 7 Ekim 2001'den bu yana Katar'da yayın yapan El Cezire televizyonunda en az 3 kez görünmüş ve Müslümanları ABD'ye karşı savaşmaya davet etmişti. 
     
</TEXT>
</DOC>
