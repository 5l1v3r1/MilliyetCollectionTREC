<DOC>
<DOCNO> 160508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sondun19.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Focus "Metin Kaplan, yurtdışına kaçmış olabilir" 
</HEADLINE>
<TEXT>

     Almanya'da serbest bırakılan İslami Cemiyet ve Cemaatleri Birliği'nin İCCB yöneticisi Metin Kaplan'ın yurtdışına kaçmış olabileceği öne sürüldü. 
     Almanya'da yayımlanan Focus dergisinin ''Özgür ve ortadan kayboldu'' başlıklı haberinde, Kaplan'ın serbest bırakılmasından sonra, Köln Yabancılar Dairesi'nin şehir dışına çıkmasını yasaklamasına rağmen Kaplan'ın bulunamadığına işaret edildi. 
     Kaplan'ın Hollanda'da resmi olarak dini bir vakfı bulunduğuna dikkat çekilen haberde, bu vakfın hesaplarında milyonlarca euro bulunduğunun tahmin edildiği, bu nedenle Kaplan'ın gizlice yurtdışına da çıkmış olabileceği ifade edildi. 
     Kaplan hakkında yapılan soruşturmalar sırasında El Kaide ile ilişkisi olduğu yolunda da bulgulara rastlandığı hatırlatılan haberde, Kaplan'ın, Hamas örgütünü ve Afganistan'daki mücahitleri de desteklediğinin tahmin edildiği belirtildi. 
     Haberde, Kaplan'ın, rakibi İbrahim Sofu'yu öldürtmek suçundan cezaevinde kaldığı süre içinde, ''Ümmet-i Muhammed'' adlı gazete ve HAKK-TV vasıtasıyla ABD ve İsrail düşmanlığı yaptığı, ayrıca ''cihat'' çağrısında bulunduğu kaydedildi. 
     Öte yandan Kaplan'ın avukatı Ingeborg Naumann, dergiye yaptığı açıklamada, Kaplan'ın Türkiye'ye iade edilmesi durumunda ''yüzde yüz işkence göreceğini'' ileri sürdü. 
     Naumann, ''Gerçi Türkiye resmi olarak idam cezasını kaldırdı ve siyasi tutuklulara işkence yapılmayacağı güvencesini verdi. Ancak bunlar hep kağıt üzerinde. Uygulamada bu çok farklı'' dedi. 
     Naumann, Kaplan'ın sınır dışı edilmesi kararına karşı dava açtıklarını hatırlatarak, mahkemenin alacağı karara göre, gerekirse yeniden dava açacaklarını söyledi. 
     
</TEXT>
</DOC>
