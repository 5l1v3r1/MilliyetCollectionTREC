<DOC>
<DOCNO> 190212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sonspo21.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Real Madrid-Chelsea savaşı başlıyor 
</HEADLINE>
<TEXT>

     İspanya'nın köklü takımlarından Real Madrid, ''sözleşme yenileyeceği futbolcularına transfer teklifi yaparak futbolcuları caydırdığı'' gerekçesiyle İngiliz Chelsea kulübünü FİFA'ya şikayet etmeye hazırlanıyor. 
     İspanyol spor gazetesi Marca'nın verdiği haberde, Michel Salgado, Roberto Carlos gibi dünyaca ünlü yıldızlarıyla sözleşme yenilemek için görüşmeler yapan Real Madrid'in, Chelsea'nin yeni sahibi Rus işadamı Roman Abramoviç'in bu futbolculara transfer teklifi getirmesinden dolayı her iki oyuncuyla da anlaşamadığı belirtiliyor. 
     Özellikle sezon sonunda kontratı sona erecek olan 28 yaşındaki defans oyuncusu Salgado ile sıkı pazarlık içinde olan İspanyol kulübünün futbol direktörü Jorge Valdano, ''Hedefimiz bu haftalarda Michel'in geleceğini karara bağlayıp, sözleşmesini yenilemektir. Michel, Real Madrid ile sözleşmesi sona erdiğinde seçiminde özgür olacaktır, ama eğer bu futbolcuya şimdi ciddi bir teklifte bulunulursa Chelsea'yi FİFA'ya şikayet ederiz'' açıklamasında bulundu. 

     
</TEXT>
</DOC>
