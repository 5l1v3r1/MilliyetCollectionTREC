<DOC>
<DOCNO> 151355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/soneko22.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Eximbank'tan ihracata 6.5 milyar dolarlık destek... 
</HEADLINE>
<TEXT>

     Eximbank Genel Müdürü Ahmet Kılıçoğlu, 2003 yılında ihracat sektörüne toplam 6.5 milyar dolar tutarında destek sağlamayı öngördüklerini bildirdi. 
     Kılıçoğlu, yaptığı yazılı açıklamada, Irak Savaşı'nın yarattığı olumsuzluklar ve dünya ekonomisinin, mali piyasalar ve uluslararası siyasal gelişmelerden kaynaklanan belirsizliklerle karşı karşıya bulunduğu bir ortamda, Türkiye ekonomisinin lokomotifi konumunda olan ihracat sektörünün desteklenmesi konusunda bugüne kadar, sektöre uygun koşullarla finansman ve sigorta garanti desteği sunan Türk Eximbank'ın 2003 yılında ihracatçılar lehine bir dizi önemli düzenleme yaptığı kaydetti. 
     Kılıçoğlu, bu yıl ihracat sektörüne 3 milyar doları nakdi kredi, 3.5 milyar doları sigorta garanti desteği olmak üzere, toplam 6.5 milyar dolar tutarında destek sağlayacaklarını ifade etti. 
     
     KOBİ-İHRACATA HAZIRLIK KREDİSİ 

     Kılıçoğlu açıklamasında, Türk Eximbank'ın mevcut koşullarla birlikte, hükümetin Acil Eylem Planı ve ihracat sektöründen gelen talepler doğrultusunda, kredi programlarında önemli düzenlemeler yaptığını belirtti. 
     Kılıçoğlu, KOBİ'lerin teminat ve finansman ile ilgili sorunlarına çözüm sağlamak amacıyla kredi tutarının yüzde 50'si oranında teminat mektubu alınmasını öngören KOBİ-İhracata Hazırlık Kredisi adıyla, yeni bir programın uygulamaya konulduğunu kaydetti. 
     En düşük faizli Türk Eximbank kredisi olan KOBİ İhracata Hazırlık Kredisi'nin vadesinin 1 yıl, anapara geri ödemesinin de vade sonunda olduğunu belirten Kılıçoğlu, TL ve döviz cinsinden kullandırılabilen söz konusu kredi programında firma limitinin azami 100 bin dolar olarak belirlendiğini söyledi. 
     Kılıçoğlu, banka limitlerinin bu yeni programın yaygın kullanımını teminen yeniden düzenlendiğini ve bankalara tahsis edilen Kısa Vadeli Teminat Mektubu Limitleri'nin asgari yüzde 30'unun kobilerin bankalardan talep edecekleri teminat mektuplarının karşılanması amacıyla zorunlu hale getirildiğini ifade etti. 
     
     KREDİ VADELERİ UZATILDI 

     Kılıçoğlu, Sevk Öncesi İhracat Kredileri ile Performans Kredileri'nde yeni adıyla İhracata Hazırlık Kredisi vade, firmaların işletme sermayesi ihtiyacı dikkate alınarak 180 günden 360 güne kadar uzatıldığını belirtti. 
     Kredilerin 6 aylık dönemler halinde 2 taksitte tahsil edileceğini kaydeden Kılıçoğlu, ayrıca Sevk Öncesi Reeskont Kredisi'nde vadenin 120 günden 180 güne çıkarıldığını söyledi. 
     
     FAİZ ORANLARI YENİDEN AYARLANDI 

     Faiz oranlarının kredilerin vade yapısı ve ihracatçıların rekabet gücünün korunması gözetilerek yeniden düzenlendiğini belirten Kılıçoğlu, yeni faiz oranlarının, vade ve kredi büyüklüğüne göre TL kredilerinde yüzde 38-49 aralığında olup, Kalkınmada Öncelikli Yöreler için 5 puan indirim uygulanacağını bildirdi. 
     Kılıçoğlu, döviz kredilerinde ise faiz oranlarının libor 1.50 ile libor 3.75 aralığında düzenlendiğini de kaydetti. 
     
     CEZAİ FAİZ ORANLARI İNDİRİLDİ 

     Kılıçoğlu, kredilerin vadesinde ödenmemesi, ihracat taahhüdünün yerine getirilmemesi halinde firmalara cari en yüksek faiz oranının 1.5 katı olarak uygulanan cezai faiz oranının 1.2 katına düşürüldüğünü belirtti. 
     Kılıçoğlu, bu şekilde istenilen teminatın en üst sınırını belirlerken dikkate alınan muhtemel risk tutarının aşağı çekilmesi sağlanarak teminat sıkışıklığında kısmen rahatlamanın sağlandığını da kaydetti. 
     Uluslararası piyasalarda ''Türk Malı'' imajını yerleştirmek ve dünya markaları yaratmak amacıyla, Yurt Dışı Mağazalar Yatırım Kredisi programının kapsamının genişletilerek mağaza alışveriş merkezi yatırımlarının yanısıra moda yaratmaya ve Türk markasını yerleştirmeye yönelik yatırımların da desteklenmesinin kararlaştırıldığını belirten Kılıçoğlu, şöyle devam etti 
     ''Hazır giyim firmalarının ilk stok temini masrafları ve reklam giderleri de yatırım gideri olarak program kapsamına alınmıştır. Kredi konusu proje için kredilendirme oranı, yurt dışı yatırım tutarının azami yüzde 75'inden yüzde 85'ine yükseltilmiştir.'' 
     
     İHRACAT KREDİ SİGORTASI GARANTİ UYGULAMALARI 

     Kılıçoğlu, ihracat kredi sigortası garanti işlemleri çerçevesinde ihracatçıların finansman ihtiyaçlarının karşılanması amacıyla, ticari banka kaynaklarının azami ölçüde ihracatın finansmanına yönlendirilmesine yönelik sigorta ve garanti programlarının uygulamaya konulacağını söyledi. 
     Genel Müdür Kılıçoğlu, Dış Ticaret Müsteşarlığı'nca belirlenen hedef ve komşu ülkelerde gerçekleştirilecek projelerin desteklenmesi ve söz konusu ülkelerin ihtiyaçları gözetilerek tüketim, ara ve sermaye mallarının satışının kredilendirilmesi ve sigortalanması yoluyla, bu ülkelerle ihracat hacminin artırılmaya çalışılacağını da kaydetti. 
     Tüm programlarda bürokratik işlemleri kolaylaştırmak amacıyla, resmi belgeleme yerine olanaklar ölçüsünde firma beyanına dayanan belgeleme sistemine geçildiğini belirten Kılıçoğlu, gelişmiş sanayi altyapısına sahip olan ve ihracat potansiyeli yüksek illerde yeni irtibat bürolarının açılmasının planlandığını da kaydetti. 
     Kılıçoğlu, giderek artan ihracatçı sigortalı firma taleplerine anında yanıt verebilmesini sağlayacak ''Döküman Yönetim ve İş Akış Sistemi'' projesini uygulamaya geçirdiğini söyledi. 
     
     DÜZENLEMELER, BUGÜNDEN İTİBAREN GEÇERLİ 

     Ahmet Kılıçoğlu, Türk Eximbank Programlarının etkin ve yaygın kullanımını sağlayarak ihracat sektörünün rekabet gücünü olumlu yönde etkilemesi beklenen yeni düzenlemelerin bugünden itibaren geçerli olduğunu da bildirdi. 
     Türk Eximbank'ın 2002 yılında ihracat sektörüne 2.3 milyar dolar nakdi kredi, 2.7 milyar dolar tutarında sigorta garanti imkanı olmak üzere toplam 5 milyar dolar tutarında destek sağladığını da belirten Kılıçoğlu, Türk Eximbank'ın 2002 sonu itibariyle 4.6 katrilyon TL'lik aktif büyüklüğü ile sektörün 10. büyük bankası olduğunu ve bankanın 2002 yılını enflasyondan arındırılmış rakamlar üzerinden 106 trilyon lira kar ile kapattığını söyledi. 
     Öte yandan Türk Eximbank Yönetim Kurulu Başkanı ve Dış Ticaret Müsteşarı Tuncer Kayalar da, yeni düzenlemelerin Türk Eximbank'ın ihracat sektörüne olan mevcut desteğini daha da artıracağını ve sektörün taleplerini karşılayabileceğini kaydetti. 
     





</TEXT>
</DOC>
