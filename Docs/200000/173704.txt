<DOC>
<DOCNO> 173704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sondun43.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan muhalif basını Devlet darbesi 
</HEADLINE>
<TEXT>

     Azerbaycan Cumhurbaşkanı Haydar Aliyev'in oğlu İlham Aliyev'i başbakan yapması, muhalif basın tarafından ''devlet darbesi'' olarak nitelendirildi. 
     Hürriyyet gazetesi, Aliyev'in önerisinin Milli Meclis tarafından kabul edilmesiyle yaşanan gelişmeyi ''devlet darbesi'' olarak nitelediği haberinin başlığında, ''İran ve Türkiye'nin darbeyi desteklediği'' iddiasına yer verdi. 
     ''İlham Aliyev kumar va kadın düşkünüdür'' başlığını kullanan Azadlık gazetesi, yeni atamayla ilgili gelişmelerin Türk ve Batı basın yayın organlarında geniş olarak yer aldığını kaydetti. Gazete, muhalefet çevrelerinin uzun süredir dile getirdiği senaryoların gerçekleştiğini yazdı. 
     Anamuhalefet konumundaki Müsavat Partisi'nin lideri İsa Kamber'in ''Monarşiye izin vermeyeceğiz'' sözlerini manşete taşıyan Yeni Müsavat gazetesi ise Milli Meclis'teki sayısal çoğunluğun başbakanı devirdiğini ve yeni başbakanın atanmasını desteklediğini belirtti. 
     Başbakanın Cumhurbaşkanlığı seçimlerinde aday olamayacağını belirterek, İlham Aliyev'in adaylıktan çekilmesini isteyen gazete, İlham Aliyev'in kumar ve kadın düşkünlüğü gibi olumsuz yanlarının bulunduğunu iddia etti ve gelişmelerin Azerbaycan için ''ayıp'' olduğunu savundu. 
     İktidara yakın gazeteler de başbakanın değiştirilmesine ilişkin gelişmelere geniş yer verdi. Ekspress gazetesi, İlham Aliyev'in, yönetim kadrolarında değişiklik yapmayacağı ve Haydar Aliyev'in siyasetini sürdüreceği yönündeki açıklamalarını öne çıkardı. Gazete, Türkiye, Rusya, Fransa, Gürcistan ve İran yönetimlerinin İlham Aliyev'i mektup veya telefonla kutlayan ilk ülkeler arasında olduğunu yazdı. 
     
</TEXT>
</DOC>
