<DOC>
<DOCNO> 191309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/spor/aspo.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
200 kere maşallah 1-0 
</HEADLINE>
<TEXT>

   Samsunspor karşısında ilk yarıda tıkanan Galatasaray, ikinci 45 dakikada usta golcüsü ile kilidi açtı. Konuk ekip ise tek defans hatasının faturasını ağır ödedi 
      
   90 dakika    MEHMET DEMİRKOL 

   Galatasaray'ın, Trabzonspor'un da rahatlıkla giyebileceği mavi formalarının konuk ekibin beyazlarıyla karışma ihtimali maçın geç başlamasına neden oldu. Metin Tokat, Galatasaraylılar'ı soyunma odasına gönderdi. Sarı - Kırmızılı formalarıyla geri gelene kadar Samsunsporlular hafif ısınma hareketleriyle sahada kaldılar. Ancak maç başladıktan sonra da çok daha yoğun bir çaba sarfetmediler. Gerçekten çok durgun oyundu. Futbolu konuşmadan önce söz konusu formalarla ilgili ilginç bir noktanın altını çizmeli... Galatasaray, Trabzonspor maçına bu formalarla çıkmaya karar verir, Trabzonspor da Roma'dan aşırtma Sarı - Kırmızılı formayı giyerse enteresan olmaz mı 
   Erdoğan Arıca'nın talebeleri bol adam adama ile oyuna başladı. Şenol, Bratu'ya, Kenan, Hakan'a yapışmış, Adnan liberoya sarkmış, Krita ise ön tarafı topluyordu. Orta sahayı geçen her Sarı - Kırmızılı'ya bir Samsunlu yapıştı. Tam takım, yarım saha adam markajı... Bu birçok zaafa yol açabilecek, geniş alan yaratabilecek bir oyundu. Ama Galatasaray düz oyunda bunu sadece bir kez 43'te Bratu'nun direkten dönen topunda kullanabildi. Bunun dışında ilk yarıdaki diğer üç şans da, Samsunspor serbest vuruş kullanırken, bekleri kafa vurmaya çıkmışken, yapılan baskınlarda yakalandı. 20'deki en netiydi. Ayhan topu sürüklerken üç arkadaşı markajsız kaleye doğru koşuyordu. Ama Hasan Şaş ısrarla topun önünde olmayı tercih edip, ofsayta girince Ayhan'ın aklı karıştı ve kötü bir vuruş yaptı. 
   27'de Arif, 35'te ise Hasan Şaş diğer serbest vuruş baskınlarında kötü şutlar çektiler. Bu arada Samsunspor'un kalabalık savunmadan kontraya tek çıkış planı Mehmet Nas'ın top sürüklemesiydi. Ama bunda asla başarı sağlayamadılar. Belli ki, eksikler onları çok etkilemişti. 
   İkinci yarıya da 5 - 4 - 1'leriyle başladılar. Galatasaray ise 2 - 4 - 4 gibiydi. Terim, Bratu'yu markajdan kurtarmak için sağ açığa çekti. Arif göbeğe, Hasan ise sol kanada geçti. 
   53'te Frank de Boer'in serbest vuruşunun üst direkte patlayışı bu düzenlemeden bağımsızdı. Ancak 56'da Ergün'ün direği sıyıran şutu baskılı oyunun sonucuydu. 
   Samsunspor artık tamamen kendi ceza alanına yuvalanmıştı. Rakibi durduruyorlar, ama geniş alanlara rağmen topu rakip alana sürükleyemiyorlardı. 
   63'te Galatasaray'ın ilk kez bir kanat organizasyonu yapmasını engelleyemediler. Hasan'ın soldan ortasında Hakan muhteşem bir yarım voleyle golü buldu. Daha 27 dakika vardı. Ama maç bitmişti. 
   
   Galibiyete sevindim    200. golüne ulaşan Hakan Şükür, "Benim için rekorlar değil üç puan önemli" diye konuştu 
   SAMSUNSPOR karşısında 200. golüne imza atan Hakan Şükür, ikinci dalyadan çok üç puana sevindiğini söyledi. Rekorların kendisi için fazla önem taşımadığına dikkat çeken tecrübeli oyuncu, "İlk yarı tüm Samsunsporlu oyuncular peşimi bırakmadı. Bu yüzden golü fazla düşünmedim, arkadaşlarıma pozisyonlar hazırladım" dedi. 
   AVRUPA'YA gitmeden önce 194 golü olduğuna dikkat çeken Hakan Şükür, "Eğer Galatasaray'da kalsaydım üç yıl boyunca belki de 300 golü geçerdim" diye konuştu. Galatasaray taraftarını bundan sonraki maçlara beklediklerini de sözlerine ekleyen milli futbolcu, "Onlara daha çok zaferler yaşatacağız" ifadesini kullandı. 
   
   Tipik bir lig maçı    Terim, Samsun maçının skor olarak doyurucu olmasa da, pozisyon zenginliği, aksiyon ve aktivite bakımından zevk verdiğini savundu, takımının mükemmel olduğunu söyledi 
   ERHAN TELLİ 

   "Pozisyon vermedik" 
   GALATASARAY Teknik Direktörü Fatih Terim, Samsunspor maçından sonra sahadan memnun ayrıldı. Karşılaşmanın skor açısından doyurucu olmasa da, pozisyon zenginliği, aksiyon ve aktivite bakımından zevkli bir maç olduğunu belirten Terim, "Kalemizde de hiç pozisyon vermedik. Golü geç bulmak, üç puan düşüncemizi öne çıkardı. Tipik bir lig maçı oldu" yorumunu yaptı. 
   
   Hakan'a takıldı 
   HAKAN Şükür'ü tebrik ettiğini belirten Fatih hoca, "Ona, üç yıl ayrı kalmasaydın şu an 250 gole ulaşırdın, 300'ü bulurdun diye takıldım" dedi. Takımının dün çok iyi oynadığını, zaman zaman mükemmel işler yaptığına değinen Cim - Bom'un hocası şöyle devam etti Tabelaya bakınca akla şu geliyor, Galatasaray'ın kötüsü buysa, iyisi neler yapar düşünmek lazım." 
   
   Parasını veren bile gelmedi    GALATASARAY, Atatürk Olimpiyat Stadı'nda yalnız kaldı. Soğuk ve yağmurlu hava artık kendini iyice hissettirirken, 80 bin kişilik stada ancak 15 bin kişi gelebildi. Sezon başında kombine bilet alarak, tüm maçlara gelme hakkı kazanan 32 bin kişiden ancak yarısı dünkü karşılaşmada yer aldı. Samsunspor'un 500 taraftarı da açık tribünde takımlarını destekledi. 
   
   
   Maçın hakemi 
   Tokat iyi yönetti 
   HAKEM Metin Tokat'a fazla iş düşmedi. Ağır sahaya rağmen pozisyonları yakından izledi, ikili mücadeleleri iyi tespit etti. Doksan dakikayı hatasız tamamladı, yardımcılarıyla uyumu da başarılıydı. 
   
   Göze çarpanlar 
   CİHAN Olympiakos maçında attığı golle Şampiyonlar Ligi'nde takımına ilk puanları kazandıran genç oyuncu, dün gece sahada dolanıp, durdu. Kendisinde Olympiakos maçından eser yoktu. 
   HASAN ŞAŞ Hakan'a yaptığı asistle galibiyette büyük rol oynadı. Ayağında fazla top tutması yine eksi yönüydü. 
   BRATU Rumen oyuncu topu ayağına aldığında çok hızlıydı. Ama topsuz oyunda hiç yoktu. Direkten dönen şutu şanssızlığı oldu. 
   ARİF İlk yarı orta alanda etkisiz kaldı. Zaman zaman ileri çıkıp, üçüncü forvet gibi görev yaptı. İkinci devrede Hakan'a yardımcı olamayınca oyundan alındı. 
   KRİTA Oyunda kaldığı süre içinde canla başla mücadele edip çok çalıştı. Samsunspor'da göze batan tek isim oldu. 
   
   Maçtan notlar 
   Forma krizi 
   MAÇ öncesi Galatasaray'ın mavi formasıyla, Samsunspor'un beyaz formalarının karışacağını gören hakem Metin Tokat, ev sahibi Cim - Bom'un formasını değiştirmesini istedi. Aslan'ın maç öncesi gösterdiği formanın bu olmadığını belirten Tokat'ın talebi üzerine Galatasaray, sarı - kırmızılı parçalı forma giydi. 
   
   Tartıştılar 
   CİM - BOM'UN 20. dakikada geliştirdiği bir gol tehlikesi, Hasan Şaş ile Ayhan'ı karşı karşıya getirdi. Topu uzun süre ayağında tutup, sonra kaleye şutlayan Ayhan'ın bu hareketine kızan Hasan, kendisine neden pas vermediğini sordu. Bunun üzerine karşılık veren Ayhan ise, ofsaytta olduğu için atmadığını belirtti. 
   
   'Pozisyon üretemedik' 
   SAMSUNSPOR Teknik Direktörü Erdoğan Arıca, "Oyuncularımın sahadaki mücadelelerinden mutluyum. Ancak pozisyon üretemediğimiz için üzgünüm" dedi. Arıca, "Serkan, Celil olsa farklı olurdu" diye konuştu. 
   
   Lukunku ve Hakan kayıp 
   FATİH Terim, Olympiakos maçının 18 kişilik kadrosuna aldığı Lukunku ile Hakan Ünsal'ı dün yine tribüne gönderdi. Bu arada sakatlığı süren Volkan'ın ameliyat olup olmayacağı yarın belli olacak. 
   
   Aslan galip 
   GALATASARAY, PAF Ligi'nde de Samsunspor'u 3-1 yendi. Florya Metin Oktay Tesisleri'ndeki mücadelede Sarı - Kırmızılı gençler karşılaşma boyunca üstün bir mücadele ortaya koydu. 
   
   
</TEXT>
</DOC>
