<DOC>
<DOCNO> 157613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sondun17.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını "Kıbrıs'ta yakınlaşma yok" 
</HEADLINE>
<TEXT>

     Almanya'da yayımlanan Die Tageszeitung gazetesi, Kıbrıs'ta sınırın açılmasına rağmen Rum kesimi ile Türkler arasında yakınlaşma olmadığını yazdı. 
     Gazetede ''Kıbrıs'ta yakınlaşma yok'' başlığıyla yayımlanan yorumda, ''Kıbrıs Rum lideri Tasos Papadopulos, Kıbrıslı Türkler tarafından sınırın tektaraflı olarak açılmasını 'barış anlaşması yönünde atılmış bir adım olarak bile görmeyi' reddetti. Papadopulos, ortak bir federal devlet kurulmasına ilişkin BM Genel Sekreteri Kofi Annan planını da 'eski' diye tanımladı. Böylece şimdi Kıbrıs Rum kesimi de ihtilafın çözümü için öngörülen zemini sorguluyor'' denildi. 
     Papadopulos'un, Cumhurbaşkanlığı makamının Rumlar ve Türkler tarafından dönüşümlü olarak üstlenilmesi ve kabinenin 4 Rum ve 2 Türk bakandan oluşması önerilerine de karşı çıktığı belirtilen yorumda, ''Kıbrıs Rum kesimi, adanın tamamı üzerinde talep ettiği temsil hakkını tehlikeye düşürmekten korkuyor. Kuzey kesimin belgeleri hala sınırlı olarak kabul ediliyor. Örneğin ehliyetler kabul edilmiyor. Yetkililer bunun yerine, kendi taşıtlarıyla güneyi ziyaret eden Kıbrıslı Türkler için yeni ehliyet düzenliyor'' ifadelerine yer verildi. 
     Kuzey'de yaşayan Türk göçmenlere ise adada ''kaçak'' kaldıkları gerekçesiyle, güneye geçmelerine izin verilmediğine dikkat çekilen yorumda, ''Bu durum göçmenlerin 1974 yılından sonra adada doğan çocukları için bile geçerli. Bu uygulama, Kıbrıs Türk muhalefetince de yoğun tepkiyle karşılanıyor'' denildi. 
     Rum makamlarının Türklere, 1974 yılı sonrasında terketmek zorunda kaldıkları arsa ve evlerini de geri vermeyi reddettikleri kaydedilen yorumda, sınırın açılmasından bu yana çok sayıda Kıbrıslı Türkün güneydeki mal ve mülkleri üzerinde hak talep ettikleri, Avrupa mahkemelerinin Kıbrıs Rum makamlarının bu tutumunu onaylamasının mümkün görünmediği belirtildi. 
     
</TEXT>
</DOC>
