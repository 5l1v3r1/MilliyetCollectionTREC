<DOC>
<DOCNO> 192978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sondun01.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan halkı, Irak'ta batağa saplanmaktan korkuyor... 
</HEADLINE>
<TEXT>

     ABD'de yapılan son kamuoyu yoklaması, ABD Başkanı George W. Bush'un Irak politikasına karşı Amerikan halkının muhalefetinin ilk defa yüzde 51'e yükseldiğini ve halkın yüzde 87'sinin, ''Irak'ta batağa saplanmaktan endişe ettiğini'' ortaya koydu. 
     Bush'un Irak politikasını onaylayanların oranı Nisan 2003 tarihinde yüzde 75 olmasına karşılık, Washington Post gazetesi ve ABC televizyonu tarafından geçen hafta yaptırılan ankete göre bu oran 28 puan düşerek yüzde 47 oldu. Ankete katılanların yüzde 87'si, ABD'nin Irak'ta ''batağa saplanacağından'' korktuğunu söyledi. 
     Katılımcıların yüzde 62'si ise, ABD'nin Irak'ta verdiği kayıpların ''kabul edilemez düzeyde'' olduğunu kaydetti. Nisan'da Bağdat düştüğü zaman yapılan anketlerde, halkın sadece yüzde 28'i, Amerikan askeri kayıplarının kabul edilemez olduğunu söylemişti. Washington'daki gözlemciler, Washington Post-ABC anketinin, dün Felluce yakınlarında 16 Amerikan askerinin ölümüne yol açan helikopter saldırısından da önce yapıldığına dikkati çektiler. 
     Anket, Başkan Bush'un, 11 Eylül'den sonra arkasına aldığı kuvvetli desteğin Irak Savaşı ile ciddi biçimde eridiğini de grafiklerle ortaya koydu. Ankete katılanların yüzde 54'ü, Irak Savaşı'na girmeye değdiğini, yüzde 44'ü ise buna değmediğini söyledi. 
     Mart ayında Bush'un politikasını destekleyenlerin oranı yüzde 70, karşı çıkanların oranı ise yüzde 27'ydi. Terörist 11 Eylül saldırılarının hemen ardından Bush'un beğenilirlik oranı yüzde 95'lere kadar çıkmıştı. 
     Temmuz ayında, Irak'taki Amerikan askerlerinin ABD'ye geri dönmesini isteyen Amerikalılar'ın oranı sadece yüzde 26 iken bu rakam son ankette yüzde 38'e yükseldi. 
     Bush'un Irak ve Afganistan için ABD Kongresi'nden talep ettiği 87 milyar dolarlık ek bütçeye karşı da ciddi bir muhalefet olduğu, bu anketle ortaya konuldu. 87 milyar dolara karşı çıkanların oranı ankette yüzde 64 oldu. 
     Washington Post-ABC anketi, 1003 Amerikalı arasında ve California, New Mexico, Colorado, Wisconsin, Michigan, Pennsylvania, Tennessee ve Florida eyaletlerini kapsayacak şekilde, 26-29 Ekim tarihleri arasında yapıldı. Ankette, yüzde 3'lük hata payı bulunuyor. 
     
</TEXT>
</DOC>
