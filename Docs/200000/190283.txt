<DOC>
<DOCNO> 190283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/ekonomi/eko11.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyadan kısa kısa 
</HEADLINE>
<TEXT>

   
   Concorde tarih oluyor 
   British Airways'a ait süper sonik Concorde uçağı son seferini önümüzdeki cuma yapacak. Uçuş maliyetlerinin çok yüksek olması ve 2000 yılında Air France'a ait bir Concorde uçağının düşmesi nedeniyle uçuşları sona erdirilen Concorde'un aslında çok uzun bir geçmişi bulunuyor. Concorde'un seferlerinin sona ermesinden sonra müşterilerini ele geçirmek için havayolu şirketleri arasında yoğun bir rekabet başladı. Şirketler lüks müşteriler için özel politikalar belirlemeyi düşünüyor. İngiltere - Fransa ortak yapımı olan Concorde'un, bugüne kadar Manş Tüneli'nin iki katı para yuttuğu belirtiliyor. 
   
   Ruble, dolar karşısında yükseliyor 
   Rusya para birimi ruble, dolar karşısında son iki yılın en yüksek seviyesine tırmandı. Psikolojik sınır olan 30 seviyesini aşan ruble Aralık 2001'den bu yana en yüksek seviyesinde. Resmi kura göre 30 ruble 1 dolar ediyor. Merkez Bankası'nın bir gün içinde 1.3 milyar dolarlık alım yaparak müdahale ettiği kurun daha da yükselmesi bekleniyor. Rusya'nın doğalgaz ve petrol gelirlerindeki artışın rublenin değer kazanmasında önemli faktör olduğu kaydediliyor. 
   
   Teknoloji yatırımları 2004'te artacak 
   İnternete dayalı ekonomi iki yıl önce ardında gözü yaşlı girişimciler bırakarak çöktü. Ancak yapılan tahminler önümüzdeki yıllarda teknoloji harcamalarının tekrar artacağı yönünde. Uluslararası danışmanlık şirketi Gartner'ın raporuna göre 2004 yılından itibaren teknoloji yatırımları tekrar artacak. Küresel teknoloji harcamalarının 2004 yılında yüzde 5.4 artarak 2.4 trilyon dolara ulaşacağını tahmin eden şirket, 2006 yılında tablonun 2003'e göre çok farklı olacağını dile getirdi. Açıklamada özellikle düşük enerji harcayan, kablosuz, çok geniş olanaklar sağlayan ürünlerin teknolojik harcamaları artıracağı belirtildi. 
   
   Dünya ihracat lideri Almanya 
   ABD'yi geride bırakan Almanya 11 yılın ardından 'dünya ihracat liderliği' koltuğuna tekrar oturdu. Ağustos ayı rakamlarına göre ABD'nin ihracatını dolar bazında yüzde 7 aşan Almanya, 65 milyar dolar ihracat gerçekleştirdi. OECD ve IMF verilerine göre Almanya'nın ihracatı nisan ayından bu yana ABD'nin üzerinde bulunuyor. Japonya üçüncü sırada yer alırken Alman Ticaret Odası DIHK 2004 yılında ihracat artışının yüzde 4.8'e ulaşmasını beklediklerini açıkladı. 
   
   
</TEXT>
</DOC>
