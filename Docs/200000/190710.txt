<DOC>
<DOCNO> 190710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/soneko08.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖİB Başkanı Kilci Tüpraş ihalesinin ertelenmesi söz konusu değil 
</HEADLINE>
<TEXT>

     Özelleştirme İdaresi Başkanı Metin Kilci, Petrol Piyasası Kanunu'nun yasalaşmamasının Tüpraş ihalesini olumsuz etkilemeyeceğini vurgularken, ''Dolayısıyla ihalenin ertelenmesi söz konusu değil'' dedi. 
     Başkan Kilci, son günlerde Petrol Piyasası Kanunu'nun ihale sürecinde çıkmaması durumunda bunun Tüpraş'ın özelleştirmesini olumsuz etkileyeceği yönünde yorum ve beklentiler olduğunu hatırlatarak, bu değerlendirmelere katılmadığını söyledi. 
     Dolayısıyla Tüpraş ihalesinde bir ertelemenin söz konusu olmadığını vurgulayan Kilci, tasarının Tüpraş'ın değerini artırıcı düzenlemeler getirdiğini ifade etti. 
     Bunun yasalaşmasının belirli bir süreç içinde gerçekleşeceğini hatırlatan ÖİB Başkanı Kilci, ''İhale sürecinde yasalaşırsa ihaleyi olumlu etkiler'' yorumunda bulundu. 
     
     TÜPRAŞ VE TEKEL'DE İHALE SÜRECİ 

     Öte yandan, yarın tekliflerin alınacağı Tüpraş ve TEKEL'deki ihale sürecine ilişkin bilgi de veren Kilci, firmaların tekliflerin alınmasının ardından Pazartesi gününe kadar işlem olmayacağını belirtti. 
     Kilci, önümüzdeki hafta ihale komisyonunun tekliflerdeki belgeler üzerindeki değerlendirmelerini yapacağını ve tekliflerin geçerli olup olmayacağına bakacağını söyleyerek, gerekli belgelerde eksiklik durumunda, teklif sahibi şirkete dönülerek bunların tamamlanmasının sağlanacağını anlattı. 
     Daha sonra teklif sahibi firmalar ile bire bir görüşmelerin gerçekleştirileceğini anlatan Kilci, bilgi odasına girmeyen şirketlere de bu imkanın sağlanacağını söyledi. 
     
     REVİZE TEKLİFLER 

     Şirketler ile satış sözleşmesi taslağı üzerinde yapılacak görüşmelerin ardından revize tekliflerin isteneceğini de açıklayan Kilci, daha sonra ihalenin gerçekleştirileceğini bildirdi. 
     Kilci, Tüpraş ve TEKEL'de tekliflerin alınmasının ardından 2-3 haftada ihaleye çıkılabileceğini de ifade etti. 
     ÖİB Başkanı Kilci, yarın akşam itibariyle bu iki ihalede tekliflerin alınmasının ardından, teklif veren firma sayısı veya isimlerini de açıklamayacaklarını kaydetti. 
     Tüpraş ve TEKEL ihalelerinde ihale yöntemi ihale komisyonunun karar vereceğini belirten Kilci, ''Açık artırma veya kapalı teklifle ihale yapılabilir' diye konuştu. 

     
</TEXT>
</DOC>
