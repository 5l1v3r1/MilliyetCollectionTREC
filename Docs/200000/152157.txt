<DOC>
<DOCNO> 152157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sonspo33.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor Beşiktaş maçında ididalı 
</HEADLINE>
<TEXT>

     Elazığspor, hafta sonunda lider Beşiktaş ile evinde yapacağı lig maçında galibiyeti hedefliyor. 
     Bordo-beyazlı kulübün ikinci başkanı İbrahim Taşel, Beşiktaş'ı Elazığ'da centilmence karşılayıp, puansız uğurlayacaklarını savundu. 
     Taşel, İstanbul'daki işyerinde düzenlediği basın toplantısında, Beşiktaş maçının zorluğuna değinerek, şunları kaydetti 
     ''Beşiktaş, 100. yılında şampiyonluk, biz de ligde kalmak istiyoruz. Zorlu bir maç olacak ama Beşiktaş'tan mutlaka puanlar alacağız. Beşiktaş'ı Türkiye Kupası maçında da konuk etmiştik. Yine centilmence karşılaşacağız ama puansız uğurlayacağız.'' Takımın başına Milorad Mitroviç'i getirerek teknik heyette kan değişimine gittiklerini anlatan Taşel, ''Hem teknik heyetimize, hem futbolcularımıza, hem de taraftarlarımıza güveniyoruz. Şampiyonluk yarışı bizi ilgilendirmiyor, kendimiz için, ligde kalmak ve kalıcı olmak için oynayacağız'' diye konuştu. 
     Elazığ Atatürk Stadı'ndaki maçta Beşiktaşlı taraftarlar için yeterince yer ayırdıklarını kaydeden Taşel, stada gelen Beşiktaşlı taraftarların hepsini tribünlere alacaklarını, bu konuda asla kıskançlık içinde olmayacaklarını bildirdi. 
     
     ''ELAZĞSPOR'UN HAKKINI KİMSEYE YEDİRMEYİZ'' 
     Futbol Federasyonu'ndan, ligin son haftalarına girildiğinde maçlara atanan hakemler konusunda daha titiz ve dikkatli davranmalarını isteyen Taşel, ''Son haftalarda kendi maçlarımız kadar, düşme hattındaki rakiplerimizin maçlarını da izleyeceğiz. Elazığspor'un hakkını kimseye yedirmeyiz'' dedi. 
     Ligin başından bu yana centilmence mücadele ettiklerini, gerek kaybettikleri kolay maçlar, gerekse hakem hatalarıyla yitirdikleri puanlar nedeniyle alt sıralara düştüklerini anlatan Taşel, şöyle devam etti 
     ''Birinci Süper Lig'deki ilk yılımızda parmağı sürekli suçlu arayan ve her yenilgide hakemleri suçlayan bir takım olmadık. Ancak ligin son haftalarında federasyonumuzdan ve hakemlerimizden titizlik bekliyoruz. Elazığspor, 35 yıllık bir gayretin sonucunda, tertemiz ve alınteriyle Birinci Süper Lig'e yükselmiştir. Hiçbir zaman masabaşı oyunlarına girmedik ve bugünlere tertemiz geldik. Ligde de tertemiz kalmak istiyoruz. Federasyonumuzdan isteğimiz, ligni son haftalarında daha titiz ve dikkatli hakemlerin görevlendirilmesidir.'' Ligde bu haftaya kadar hiç penaltı kazanmadıklarını vurgulayan Taşel, ''Elle atılan, ofsayttan goller yedik. Ama centilmenliğimizi bozmadık. Hakemler hakkında tek kelime konuşmadık. Bu iyiniyetimizi hiçkimse duyarsızlık olarak algılamasın. Son haftalarda kendi maçlarımız kadar, düşme hattındaki rakiplerimizin maçlarını da izleyeceğiz. Ligin son haftalarında ilginç sonuçlar ortaya çıkıyor. Rakibimiz olan takımların bir maçta 2-3 penaltı kazandığını görüyoruz. Elazığspor'un hakkını kimseye yedirmeyiz'' dedi. 
     
     TEŞVİK PRİMİNE TEPKİ 
     Ligin son haftalarında ortalıkta dolaşan teşvik primi iddialarına da sert tepki gösteren Taşel, teşvik priminin şikeden hiçbir fakı olmadığını vurguladı. 
     Taşel, ''Bizim prim sistemimiz belli. Başkasının primine ihtiyacımız yok'' dedi. 
     Bu arada, bordo-beyazlı takımda sakatlıkları bulunan futbolculardan Erhan Namlı ve Cem Beceren'in Beşiktaş'a karşı oynama olasılığının yüksek olduğu, Faruk Gürsoy'un Kingston ise forma giyemeyeceği öğrenildi. 
     





</TEXT>
</DOC>
