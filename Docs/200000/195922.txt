<DOC>
<DOCNO> 195922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sonspo09.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kongrede kavga 
</HEADLINE>
<TEXT>

     Elazığspor'un olağanüstü kongresinde Baki Aydın, yeniden kulüp başkanlığına seçilirken, delegeler arasında kavga çıktı. 
     Öğretmenevi Toplantı Salonu'nda saat 10.00'da başlayan kongreye, Baki Aydın'ın hazırladığı tek listeyle gidildi. 
     Elazığ Genç İşadamları Derneği ELGİAD Başkanı Mustafa Yıldız, kulübün gelir ve gideri hakkında konuşmak istediğini belirterek, söz aldı. 
     Bu sırada kulüp ikinci başkanı Cezayir Aydın'ın, Mustafa Yıldız'a kürsüde konuşurken müdahale etmesi sonucunda bazı delegeler arasında çıkan tartışma, kısa sürüde kavgaya dönüştü. Emniyet güçleri olaya müdahale ederek kavganın büyümesini önledi. 
     Daha sonra konuşma yapan kulüp başkanı Baki Aydın, meydana gelen olayların iç açıcı olmadığını ve bu olayları yaşanmamış kabul ettiğini belirterek, Elazığspor'un bir aile olduğunu söyledi. Yönetime gelirken amaçlarının sıkıntı yaşamadan ligde mücadele etmek olduğunu, ancak bu düşüncelerini henüz gerçekleştiremediklerinin altını çizen Aydın, bunun kendilerinde umutsuzluk yaratmadığını dile getirdi. 
     Takımı kısa sürede toparlayacak takviyelerin zamanı geldiğinde yapılacağını ifade eden Aydın, Elazığspor'un başarısının uygun şartların bir araya gelmesiyle mümkün olduğunu bildirdi. Aydın, şöyle konuştu 
     ''Sezon başında yaptığımız kongrede yönetime girmek isteyenlerden bazı taleplerimiz olmuştu, ancak zaman içinde bu taleplerin yerine getirilmemesi takımda sıkıntı yarattı. Bu nedenle yönetime girmek isteyen ve biz daha iyi yönetiriz diyenlerin önünü açmak için olağanüstü kongre kararı almıştık. Ancak şu ana kadar yönetime aday çıkmadı, bu nedenle oluşturduğum listeyi divana veriyorum.'' Daha sonra Baki Aydın'ın hazırladığı tek listeyle gidilen seçimlerde Elazığspor'un yeni yönetimi şu isimlerden oluştu 
     M. Kamil Kara, Mukadder Karaaslan, Cezayir Aydın, İsmail Etkeser, Akdoğan Gül, Mehmet Çelik, Orhan Zırhlıoğlu, Nazmi Yıldız, Salih Aydın, Hayri Sancar, Aziz Dinç, Veysel Demir, İrfan Yurter, Abdullah Kızılelma, Suphi Temiz, M. Ümit Hoşdil, Yavuz Tekin, Hakan Çakan, Ahmet Aydın. 
     
</TEXT>
</DOC>
