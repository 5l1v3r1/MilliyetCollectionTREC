<DOC>
<DOCNO> 193407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/spor/spo15.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Ali Eren'e 6 maç    GENÇLERBİRLİĞİ - Çaykur Rizespor maçında topsuz alanda Youla'ya tekme attığı gerekçesiyle kırmızı kart gören, karşılaşma sonrası ise soyunma odası kolidorlarında siyahi futbolcuya saldırarak kafa atan Ali Eren'e, PFDK toplam 6 maçtan men cezası verdi. Tahkim cezayı bozmazsa tecrübeli oyuncu ilk yarıyı kapatacak. 
   
   Kuralar çekildi    FUTBOLDA Türkiye Kupası 1. Kademe kuraları çekildi. Tek maç eleminasyon sistemine göre, 12 Kasım Çarşamba günü oynanacak ilk turda eşleşmeler şöyle Kocaeli - Sarıyer, İstanbul B.B. - Zonguldak, Ç.Dardanel - Vestel Manisa, Sakarya - Bursa Merinos, İzmir - Karşıyaka, Altay - Göztepe, Aydın - Konya, Antalya -Marmaris B., Ankara DS - Şeker, T.Telekom - B.B.Ankara, Y.Yozgat - Kayseri Erciyes, Sivas - Kayseri, Hatay - Mersin İY, Adana DS - Ş.Urfa, Gümüşhane - A.Sebat, Erzurum - Ç.Rize. 
   
   Madalya yağmuru    FRANSA'NIN Marsilya kentinde gerçekleştirilen Ümit ve Gençler Dünya Karate Şampiyonası'nda milli takım sporcuları 2 gümüş, 4 bronz madalya elde etti. Erkeklerde 60 kiloda Hakan Önoğlu, 70'te M. Salih Kurnaz gümüş madalya kazanırken, 55'te Ali İnce, 70'te Enes Akcan ve 80'de Erdal Korkut bronz madalyanın sahibi oldu. Bayanlar 53 kiloda Vildan Doğan bronz madalya aldı. 
   
   Şiddetin anayasası    GENÇLİK ve Spor Genel Müdür Vekili Mehmet Atalay, Spor Müsabakalarında Şiddet ve Düzensizliğin Önlenmesine dair kanun tasarısının bir milat olacağını söyledi. Atalay tasarının Bakanlar Kurulu'nun onayından sonra direk meclise sevkedileceğini belirtti, "Sanıyorum 15 gün ile bir ay içinde bu kanun çıkar" dedi. Mehmet Atalay, kanunun sporda şiddetin anayasası olacağını da kaydetti. 
   
   Azerbaycan'ı zor geçtik 1-0    17 Yaş Altı Avrupa Şampiyonası Eleme Grubu maçında Türkiye, Azerbaycan'ı 1-0 yendi. Ay - Yıldızlı ekibimize galibiyeti 71. dakikada Güven'in golü getirdi. Türkiye grubundaki ikinci maçını bugün saat 14.00'da Galler ile yapacak. Öte yandan Söke Şehir Stadı'nda oynanan günün diğer maçında Galler, Gürcistan'ı 2-0 mağlup etti. 
   
   
</TEXT>
</DOC>
