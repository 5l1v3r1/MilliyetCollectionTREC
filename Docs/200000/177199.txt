<DOC>
<DOCNO> 177199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/soneko17.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Araştırması Her 100 liranın 66 lirası kayıt dışı 
</HEADLINE>
<TEXT>

     Türkiye'de ''her 100 liranın 66 lirasının kayıtdışı olduğu, her 100 kişiden 46'sının kaçak çalıştığı, her 100 binadan 40'ının kaçak statüsünde olduğu'' ortaya çıktı. 
     Ankara Ticaret Odası ATO , ''Kaçak Türkiye'' adı altında yaptığı araştırmanın sonuçlarını açıkladı. 
     ATO'dan yapılan yazılı açıklamada, devlet bütçesi kadar bir rakamın hükümetler tarafından ''bütçe dışı'' harcandığına dikkat çekilirken, bu kapsamda 1971-1999 yılları arasında toplam 116 milyar doların bütçe dışı kullanıldığı ifade edildi. 
     Kayıtdışı ekonomi ve kayıtdışı işçilik nedeniyle, kayıtlı mükelleflerin vergi yükünün sürekli artması karşısında, ''her 3 liranın 2 lirasının vergiden kaçırıldığı'' vurgulanan araştırmada, gerçek usulde vergilendirilen gelir vergisi mükelleflerinin sayısının, son 20 yılda 1 milyon 810 binden 1 milyon 729 bine indiğine işaret edildi. 
     Araştırma, 650 milyar liraya kadar olan rant gelirlerinin vergi dışı tutulmasının ''Kaçak Türkiye'' ile birebir örtüştüğü kaydedilirken, spor klüplerinin transfer ücretlerinin tam olarak vergilendirilmeyişinin de, ''Kaçak Türkiye''ye bir başka çarpıcı örnek olduğu vurgulandı. 
     Her 5 kişiden birinin gecekonduda oturduğu ve bu gecekonduların kaçak olduğu ifade edilen açıklamada, 150 bin ailenin kaçak elektrik kullandığı, Türkiye genelinde kaçak elektrik kullanımının ise yüzde 23,5 olduğunun altı çizildi. 
     Araştırmaya göre, yatırıma ayrılan her 3 liranın 1 lirası rüşvete ve yolsuzluğa giderken, bugüne kadar yarım kalmış yatırımlara 130 milyar dolar para harcandı. Bunların bitmesi için ise 335 milyar dolar kaynak gerekiyor. 
     Türkiye'de her 3 CD'den biri, her 100 kitaptan 40'ı, her 100 bilgisayar yazılımından 58'i korsan olarak satılıyor. 
     Son 5 yılda 22 bankada batırılan paranın 45 milyar doları bulduğu, buna karşılık Türkiye'nin haftada 1 milyar dolar borç ödediği hatırlatılan araştırmada, Türkiye'de dolaşan kara paranın büyüklüğünün de 50-100 milyar dolar düzeyinde olduğu belirtildi. 
     
     ATO BAŞKANI AYGÜN 
     Araştırmayı yorumlayan ATO Başkanı Sinan Aygün ise ''gerçek Türkiye, kaçak Türkiye'nin gölgesinde yaşıyor'' dedi. 
     Kayıtdışı ekonomi oranının İsviçrede yüzde 7,5, ABD'de yüzde 8,5, İngiltere'de yüzde 13,1, Almanya'da yüzde 14,5 olduğuna işaret eden Aygün, şunları kaydetti 
     ''Bu büyüklükteki bir kaçak ile ne vatandaşın kendisinin ne de devletin refaha ulaşması imkansız. Bizdeki kaçak oranlarını Amerikan ekonomisine koyun, ABD'de IMF'lik olur. Bu durumda Türkiye'nin önüne hangi hedefi koyarsak koyalım, bir arpa boyu yol alamayız.'' 
     
</TEXT>
</DOC>
