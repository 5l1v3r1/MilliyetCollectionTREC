<DOC>
<DOCNO> 156143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sondun25.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçenistan'daki patlamada ölü sayısı 40'a yükseldi 
</HEADLINE>
<TEXT>

     Çeçenistan'ın Znamenskoye kasabasındaki belediye binasına yönelik saldırıda ölenlerin sayısının 40'a yükseldiği bildirildi. 
     Ria-Novosti ajansının Çeçen Savcılığı'na dayanarak verdiği haberde, bomba yüklü kamyonun patlamasıyla meydana gelen saldırıda yaklaşık 100 kişinin de yaralandığı belirtildi. 
     Haberde, yıkıntılar altında 20 ila 30 kişinin da bulunabileceği kaydedildi. 
     Bu arada, Rusya tarafından tanınmayan Çeçenistan Devlet Başkanı Aslan Mashadov'un bu saldırıyla ilgisi olmadığı bildirildi. 
     Mashadov'un Moskova'daki temsilcisi Salambek Maigov, Eho Moskova radyosuna yaptığı açıklamada, ''Mashadov'un ve yönetimindeki Çeçen direnişinin, Znamenskoye'deki bu üzücü olayla ilgisi yoktur. Bunun gibi terörist eylemler, Çeçenistan'da üç yıldan fazla bir süredir devam etmekte olan kanlı çatışmaların başlangıcından beri süren şiddet ile güvenlik güçlerinin sıkı denetimlerinden dolayı acı çeken, kontrol edilemeyen kişiler tarafından yapılmıştır'' dedi. 
     
</TEXT>
</DOC>
