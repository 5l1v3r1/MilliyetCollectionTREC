<DOC>
<DOCNO> 159250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/soneko22.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mavi Akım Projesi, uluslararası tahkime gidiyor... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Rusya ile Mavi Akım Projesi'nde fiyat formülü sorununu karşılıklı çözmeye gayret ettiklerini ifade ederken, sorunun uluslararası tahkimde görüşülebileceğini söyledi. 
     Güler, Hazar ve Karadeniz Petrol ve Doğalgaz Zirvesi'nde konuşan Rusya Dışişleri Bakan Yardımcısı ve Devlet Başkanı Putin'in Hazar Bölgesi Elçisi Victor Kaluzhny'nin, Mavi Akım kapsamında alınan gaza Türkiye'nin ihtiyacı olmadığının ortaya çıktığını belirterek, ''Türkiye kontrat gereği yükümlülüklerini yerine getirememiştir. Fiyat indirimi konusunda sürekli talepte bulunmaktadır'' sözlerine yanıt verdi. 
     Zirvenin açılışındaki konuşmasının ardından gazetecilerin konuya ilişkin sorularını yanıtlayan Güler, Rusya Bakan Yardımcısı'nın, kendi bakanı ve Gazprom'un yöneticilerinden yeteri kadar bilgi alamadığı izlenimi edindiğini belirterek, şunları kaydetti. 
     ''Şu anda biz normal olarak bu projeyi sürdürüyoruz. Kontratın her iki taraf için sağladığı bazı avantajlar, bazı maddeler var. Biz o maddeleri karşılıklı olarak kullanıyoruz. Aslını ararsanız, bu 6 aylık süre içinde onlar da bize gaz vermeyelim diyorlar, biz de almayabiliriz. 12 Mart'a kadar aldık. Ondan sonra bazı görüşmelerimiz oldu. O arada fiyat formülü meselemiz var. Fiyat formülü meselesini karşılıklı çözmeye gayret ettik. Şimdi o belki tahkim safhasında gözüküyor. Tahkimde olay görüşülecek. Proje canlı, yürüyecek bir proje. Ancak karşılıklı kontrattaki haklarımızı kullanıyoruz. Projede bir problem yok. Ancak fiyat formülünde karşılıklı görüşlerimiz var.'' Bakan Güler, ''Uluslararası tahkime mi gidiyorsunuz '' seklindeki soruyu ise ''Muhtemelen...Ama biz karşılıklı görüşmeyi daha çok arzu ediyoruz. Çünkü onlar o formülde bir hata olduğunu söylüyorlar. Biz de önce o kanatteydik. Fakat yaptığımız araştırmalarda karşılıklı görüşmemizin daha uygun olduğunu gördük'' şeklinde yanıtladı. 
     
     "İZAHA MUHTAÇ" 

     Hilmi Güler, Hazar ve Karadeniz Petrol ve Doğalgaz Zirvesi'nde konuşan Victor Kaluzhny'nin, Türkiye'nin sadece siyasi nedenlerden dolayı Azerbaycan ile iktisadi projelere giriştiği yönündeki iddialarının hatırlatılması üzerine, ''Bakan Yardımcısı ile toplantıda yan yana oturuyordum. Kendisine, söylediği şeylerin bir kısmının izaha muhtaç olduğunu ve nazik bir şekilde, bazı şeylerin doğru olmadığını ifade ettim'' dedi. 
     Bakan Güler, gazetecilerin, ''Azerbaycan'ın hakikaten gazı yoksa, Türkiye siyasi bir karar mı verdi '' şeklindeki soruyu yanıtlarken, konsorsiyumda çok ciddi ülkelerin bulunduğuna işaret etti. 
     Yapılan hesapların, projenin çok canlı, ilerisi olan bir proje olduğunu gösterdiğini ifade eden Güler, ''Biz de bu konunun içindeyiz. Şahdenizi Projesi, sadece bizim için değil, aynı zamanda Avrupa Birliği'nin de yakından takip ettiği ve desteklediği bir proje. Yunanistan'da da bu konuda 23 Şubat'ta bir anlaşma imzaladık. Bu proje, aynı zamanda Akdeniz ülkelerinin enerji bakanlarının da çok ilgiyle izlediği bir proje'' dedi. 
     Hilmi Güler, Ceyhan'da petrol yüklemeleriyle ilgili bir soru üzerine de, hatlarda bir problem bulunmadığını, şu anda konunun hukukiliğinin görüşüldüğünü belirterek, ''O çözülür çözülmez petrol akmaya ve oradan alınmaya devam edilecek. Bugünlerde her an çözülebilir. Olumlu gelişmeler kaydediliyor. Bir problem yok'' dedi. 
     Hilmi Güler, elektriğe zam yapılıp yapılmayacağına ilişkin bir soru üzerine ise şu an itibariyle böyle bir şeyin söz konusu olmadığını söyledi. 
     
     PUTİN'İN ELÇİSİ 

     Hazar ve Karadeniz Petrol ve Doğalgaz Zirvesi'nde konuşan Rusya Dışişleri Bakan Yardımcısı ve Devlet Başkanı Putin'in Hazar Bölgesi Elçisi Victor Kaluzhny, Mavi Akım projesiyle ilgili olarak Türkiye'nin kontrat gereği yükümlülüklerini yerine getiremediğini öne sürdü. 
     Türkiye'nin ekonomik krizden dolayı doğalgaza olan ihtiyacının önemli ölçüde azaldığını savunan Kaluzhny, şunları söyledi 
     ''Mavi Akım kapsamında alınan gaza Türkiye'nin ihtiyacı olmadığı ortaya çıktı. Maalesef Türkiye, kontrat gereği yükümlülüklerini yerine getirememiştir. Fiyat indirimi konusunda sürekli talepte bulunmaktadır. Rusya, anlaşma kapsamında bütün yükümlülüklerini yerine getirdi. Mavi Akım'la ilgili eksiklik neyse bunun giderilmesi doğru olmaz mı Sorunlar varsa bunlar oturulup çözülebilir. Ama başka bir boru hattı yapılmasının mantığı nedir Azerbaycan gazının Mavi Akım'a bağlanması ne anlama geliyor Zaten Azerbaycan'ın doğalgazı yeterli değil. Onlar da ithal ediyor. 
     Yeni boru hatları olsun. Ama bunlar iktisadi açıdan gerçekleştirilebilir olsun. Sadece siyasi kararlar alınmasın. Biz siyaset dışında sağlam bir rekabet olsun istiyoruz.'' Rusya'nın Türkiye'nin boğazlar konusundaki tedirginliğini anladığını dile getiren Kaluzhny, ''Yük gemilerinin bekletilmesi terörist saldırılar için uygun bir zemin hazırlamaktadır'' dedi. Kaluzhny, iki ülkenin kaygılarını giderecek çözümler için hazır olduklarını ve Türk Dışişlerinden cevap beklediklerini bildirdi. 
     Rusya'nın Hazar politikasına değinerek, Hazar'daki değerlerin bölge ülkelerinin malı olduğunu belirten Kaluzhny, Hazar Denizi'nin hidrokarbon bakımından zengin olduğuna işaret ederek, ''Hazar henüz bir Körfez değildir. Körfez'in alternatifi olma gibi bir iddiamız da olamaz'' dedi. 
     Hazar'daki kaynaklara ilgileri olduğu konusunu saklayamayacaklarını ifade eden Victor Kaluzhny, boru hatlarını geliştirdiklerini bildirdi. 
     Victor Kaluzhny, Hazar'ın altından boru hattı geçirilmesini istemediklerini, Hazar'ın milli sektörlere bölünmesine karşı çıktıklarını ifade ederek, ''Suyun ortak olmasını kabul etmek istiyoruz. Balıkçılıkla ilgili yetki verilsin istiyoruz. Ayrıca Hazar'la ilgili bir Hazar Tahkim Mahkemesi oluşturulmasını istiyoruz'' diye konuştu. 
     
</TEXT>
</DOC>
