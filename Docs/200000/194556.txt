<DOC>
<DOCNO> 194556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sondun31.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra, İslamcı teröre New York ve Washington'dan daha açık... 
</HEADLINE>
<TEXT>

     İngiltere'nin başkenti Londra'nın, İslamcı teröristlerin saldırısına New York ve Washington'dan daha açık olduğu bildirildi. 
     Londra'da risk araştırmalarında uzmanlaşmış ''Control Risk Group'' adlı kuruluşun uzmanlarınca hazırlanan raporda, İngiliz hükümetinin Irak savaşında ABD'nin yanında yer alması ve İngiltere'de büyük bir Müslüman nüfusun bulunmasının, İngiliz başkentinde İslamcı terörü daha olası kıldığı görüşü dile getirildi. 
     195 ülkedeki güvenlikle ilgili raporu hazırlayan kurumun müdürü Jake Stratton, ''Londra, Batı Avrupa'da teröristlerin öncelikli hedefi haline gelmiş bulunmaktadır'' dedi. 
     Raporda, Londra'daki saldırı riskinin ''zayıf''tan ''orta''ya yükseldiği, aynı riskin ABD ve Batı Avrupa'da ise ''zayıf'' olduğu belirtildi. 
     Burundi, Somali ve Liberya'nın dünyanın en tehlikeli ülkeleri olarak gösterildiği raporda Irak, Afganistan, Pakistan ve Kolombiya ''yüksek riskli'' ülkeler olarak nitelendirildi. Avrupa'da da Kosova, Arnavutluk ve Bosna, ''en tehlikeli ülkeler''in başında geliyor. 
     
</TEXT>
</DOC>
