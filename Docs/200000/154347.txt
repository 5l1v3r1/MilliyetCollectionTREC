<DOC>
<DOCNO> 154347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/siyaset/siy02.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayrünnisa Gül Meis'i kıskandım 
</HEADLINE>
<TEXT>

     UTKU ÇAKIRÖZER Meis 

     23 Nisan resepsiyonuyla başlayıp MGK'ya sıçrayan türban tartışmalarının ardından Dışişleri Bakanı Abdullah Gül, AB Dışişleri Bakanları Toplantısı'na türbanlı eşi Hayrünnisa Gül'ü de götürdü. Adadaki mimarinin korunmasına şaşıran Hayrünnisa Gül, "Çok kıskandım. Bizim tarafı görüyorsunuz. Her taraf inşaat dolu" dedi. 
     Resmi törenlere ve ziyaretlere eşini götürmeyen Bakan Gül, gayri resmi toplantıya eşiyle katıldı. Toplantıların Meis ve Rodos'taki bölümüne katılan Hayrünnisa Gül, Kaş'ta Türkiye'nin verdiği resepsiyonda da ev sahibesi oldu. Milliyet'e konuşan Hayrünnisa Gül, "Yaklaşık 10 bakanın eşi geliyormuş. Kaş'a da biz ev sahibi olduğumuz için katılmayı uygun gördüm" diye konuştu. 
     
     Sıcak selam 
     Hayrünnisa Gül'ü en sıcak selamlayan kişi Yunanistan Dışişleri Bakanı Yorgo Papandreu oldu. Papandreu, Hayrünnisa Gül'ün ellerini iki eli arasına alarak, "hoş geldiniz" dedi. Uzun deri ceket altına krem rengi pantolon, siyah ince kadife boğazlı kazak ve krem rengi türban takan Gül, yemekte Papandreu'nun eşi Ada Papandreu'nun karşısına oturdu. Ada Papandreu'nun ise göbeğini açıkta bırakan kısa bluz giydiği gözlendi. 
     Yunan televizyonları, Gül ve eşinin Meis'e gelişini dakikalarca yayımladı. Hayrünnisa Gül için haberlerde, "Türk bakanın eşi geleneksel türbanıyla dikkat çekti" ifadesi kullanıldı. 
     

</TEXT>
</DOC>
