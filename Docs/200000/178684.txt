<DOC>
<DOCNO> 178684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sondun36.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
BBC Başkanı Davies topu attı Aynı haberler gazetelerde vardı.. 
</HEADLINE>
<TEXT>

     İngiltere'de yürütülen Dr. David Kelly'nin ölümüyle ilgili soruşturma çerçevesinde ifade veren köklü devlet organı İngiliz Yayın Kurumu BBC'nin yönetim kurulu başkanı Gavyn Davies, BBC'nin hükümetle ilgili suçlamasının benzerlerinin bazı gazetelerde de yer aldığını hatırlattı. 
     BBC'nin Today programının sık sık yayınladığı haberler nedeniyle siyasi tartışmaların merkezine oturduğunu hatırlatan Davies, David Gillighan'ın yazdığı haberin içeriğindeki iddiaları sadece BBC'nin ortaya atmadığını savundu. 
     Gillighan'ın Avam Kamarası Dış İlişkiler Komisyonu önünde verdiği ifadeyi izlemediğini, ancak Başbakan Tony Blair'in danışmanı Alastair Campbell'in ifadesinin dikkatini çektiğini belirten Davies, ''Campbell'in ifadesi sonrasında hükümetle aramızdaki kavga büyüdü. Bu ifade bir anlamda fitili yeniden ateşledi'' dedi. 
     Davies, Başbakan'ın danışmanı Campbell ile BBC'nin Haber Müdürü Richard Sambrook arasındaki e-mail haberleşmesinin içeriğinden de haberdar olmadığını belirtirken, Campbell'ın soruşturma komisyonu önünde ifade verdiği sırada, BBC'ye daha önce benzeri hiç yaşanmamış bir şekilde saldırdığını söyledi. Davies Campbell'in BBC'yi direk olarak yalan söylemekle ve savaş karşıtı bir gündem izlemekle suçladığını da savundu. 
     Kendilerinin ise Campbell'e BBC'nin sadece suçlamaları yansıttığını, bunları yaratmadığını anlatmaya çalıştıklarını belirten Davies, 4 Temmuz tarihinde BBC yönetim kurulunun toplandığını ve kendisinin hem genel Müdür Greg Dyke, hem de haber müdürü Richard Sambrook'a konuyla ilgili olarak dikkatli hareket etmelerini söylediğini bildirdi. 
     Bu toplantıda bazı yönetim kurulu üyelerinin haberin yayınından önce neden başbakanlığın görüşünün de alınmadığını sorguladıklarını ifade eden Davies, ''Bazı yönetim kurulu üyeleri de haberin esnek bir dille yazıldığını söylediler. Ben ise onlara Gillighan'ın pek çok önemli habere imza atmış bir gazeteci olduğunu ve haberinde gri noktalar bulunmadığını söyledim'' dedi. 
     Sambrook'un Campbell'e BBC'nin ''Şikayet Komisyonu''na başvurmasını önerdiğini de savunan Davies, ''eğer bu yapılsaydı olay bu boyutlara gelmezdi'' görüşünü ileri sürdü. 
     BBC Yönetim Kurulu açısından haberin kaynağının doğruyu söyleyip söylemediğini bilmenin imkansız olduğunu da belirten Davies, ''ortaya atılan iddia Gillighan'a değil, kaynağa aitti'' hatırlatmasında bulundu. 
     Gillighan tarafından haber haline getirilen iddianın önemli olduğunu da kabul eden Davies, ''Gillighan'ın konuyla ilgili notlarını Dr. Kelly ölene kadar görmemiştim'' dedi. 
     Hükümetin Campbell tarafından yazılan bir mektupla BBC'den özür dilemesini istediğini de hatırlatan Davies, bütün bu yazışmalara en doğru yanıtın verilmesini sağlamak için Genel Müdür Greg Dyke ve Haber Müdürü Richard Sambrook ile temas içinde olduğunu anlattı. Bu aşamada BBC'nin Başbakanı hedef almadığının iyi anlaşılmasına çalıştığını da ifade eden Davies, ''amacımız Başbakan'ın dürüstlüğünü sorgulamak değildi'' diye konuştu. 
     
</TEXT>
</DOC>
