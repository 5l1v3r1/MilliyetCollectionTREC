<DOC>
<DOCNO> 180919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/ekonomi/eko01.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigortada prim üretimi 3 milyar doları geçecek 
</HEADLINE>
<TEXT>

   Güneş Sigorta Genel Müdürü Aydoğdu, Türkiye'de sigortaya olan talebin az olmasına rağmen prim üretiminin 3 milyar doları geçebileceğini söyledi 
      FİNANS SOHBETLERİ KADİFE ŞAHİN 
   
   Türkiye'de sigorta sektörünün teknolojik altyapı, hizmet kalitesi ve ürün çeşitliliği açısından Batı ülkelerinden ilerde olduğunu belirten Güneş Sigorta Genel Müdürü Mehmet Aydoğdu, buna rağmen sigorta bilincinin yaygınlaşmadığını ve talepte istenen artışın gerçekleşmediğini söyledi. 
   Sigorta bilincini geliştirecek en temel kavramlardan birinin deprem olduğunu belirten Aydoğdu, "Yüzde 98'si deprem riskinde olan ülkemizde felaketten sonra deprem sigortasında hızlı bir talep artışı oldu. Ancak bir yıl sonra bu sigortalar unutuldu" dedi. 
   
   'Sigaraya para var' 
   Sigorta talebinde hızlı bir artışın olmamasına karşın Türk Lirası'nın dolar karşısındaki değer artışından sektörün olumlu etkileneceğini belirten Aydoğdu, "Belki de ilk kez bu yıl sektörün toplam prim üretimi 3 milyar doları geçecek" diye konuştu. 
   Aydoğdu, "Bir yanda prim üretimi 3 milyar doları geçecek ancak diğer yandan sektörün teknik olarak geldiği noktalara bakıyorum, yurtdışına bakıyorum bu prim üretiminin çok daha yüksek olması gerektiğini düşünüyorum" dedi. 
   Sigorta bilincinin oluşmamasının tek nedeninin toplumun sosyoekonomik durumunun kötü olması ile açıklanmayacağını belirten Aydoğdu, Türkiye'deki toplam poliçe sayısının 3.5 milyon olduğunu kaydetti. Otomobil sayısının 8 milyon olduğunu belirten Aydoğdu, sadece 1 milyon 700 bin kasko poliçesi ve 5 milyon da trafik sigortası olduğunu bildirdi. Depremden sonra hızla talep edilen deprem sigortasının bir yıl sonra yenilenmediğini vurgulayan Aydoğdu, Türkiye'de sayısı 16 milyonu bulan konuttan sadece 2 milyon 300 binin poliçesinin olduğunu bildirdi. 
   "65 milyon nüfusu olan bir ülkede Almanya'da gibi bir sigorta talebi olsun demiyoruz" diyen Aydoğdu, "Ancak günde 2 milyon verip ayda 60 milyon liraya sigara içtiğimiz halde evimizin yılda 70 milyon lira gerektiren sigortasını yaptırmıyoruz" dedi. 
   
   'KOBİ'lerden talep yok' 
   Her geçen gün poliçe ve sigortalı sayısının artmasına rağmen prim üretimindeki artışın yetersiz olduğunu vurgulayan Aydoğdu, büyük sanayi kesiminde sigorta bilincinin oluştuğunu, bu kesimde bir sorun olmadığını ancak bireysel ve küçük ölçekli işletmelerde KOBİ sorun olduğunu söyledi. 
   Aydoğdu, "İstediğimiz sonuca ulaşamıyoruz. Bu kesimler poliçe satın almıyorlar. Bu alanlarda prim üreteceksiniz ki pastayı büyütesiniz ve istenilen rakamlara ulaşasınız" diye kaydetti. 
   
   'Sektörde de hata var'    Sigorta şirketlerinin yöneticilerinin ve acentelerin rekabet ederken ciddi bir değer sattıldığını ve alınan risk karşılığında belli oranda prim elde etmeleri gerektiğini sigortalıya tam olarak anlatmadıklarını söyleyen Aydoğdu, şöyle konuştu 
   
   'Fiyatı rekabeti yanlış' 
   "Fiyat rekabeti adı altında anormal inmeler çıkmalar oluyor. O hale geldi ki bir otomobil sigortası için üç değişik fiyat olduğu zaman, toplumda 'Hizmeti ne kadar iyi alabilirim düşüncesi değil, 'Ne kadar ucuza alabilirim' fikri oluşuyor. Burada çok büyük bir hata yapıyoruz. Bu noktada sigortacılar biraz daha dik dursa, 'Ciddi bir risk satıyoruz bunun primi budur' deseler, acentelere de fiyatı 'Buradan şuraya indirebilirsin' denmese belki poliçe satın alan insanlarda daha fazla sigorta bilinci oluşacak. Teknik olarak çok ilerledik. Yurtdışını da biliyorum. Ancak talep istediğimiz düzeyde değil." 
   
   
</TEXT>
</DOC>
