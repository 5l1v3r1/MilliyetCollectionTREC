<DOC>
<DOCNO> 186461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sonspo07.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Eleştiriler kamçıladı, Serhat takımının son iki maçına damga vurdu 
</HEADLINE>
<TEXT>

     Fenerbahçeli futbolcu Serhat Akın, ligin son iki haftasında takımının elde ettiği galibiyetlerde büyük pay sahibi oldu. 
     Galatasaray derbisinde sergilediği performansla eleştirilen sarı-lacivertli futbolcu, takımının Gençlerbirliği ve Konyaspor ile oynadığı maçlara adeta damgasını vurdu. 
     Gençlerbirliği karşısında Fenerbahçe'ye galibiyeti getiren tek golü atan Serhat, Konyaspor maçında da yaptığı asistlerle ön plana çıkarak, son iki haftada elde edilen galibiyetlerde önemli rol oynadı. 
     Gençlerbirliği maçında 82. dakikada rakip fileleri havalandırarak takımına karşılaşmayı 1-0 kazandıran sarı-lacivertli futbolcu, Konyaspor maçının 17. dakikasında Tuncay, 77 ile 80. dakikalarında Rebrov'un attığı 3 golün pasını verdi. 
     Geçen sezonun son haftalarında yaşadığı sorunlar nedeniyle bir ara gözden çıkarılan, ancak Teknik Direktör Christoph Daum'un sahip çıktığı Serhat, başarılı performansıyla kötü günleri unutturuyor. 
     
</TEXT>
</DOC>
