<DOC>
<DOCNO> 182783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/guncel/gun02.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbiye çocuk kalkanı 
</HEADLINE>
<TEXT>

   Emniyet Müdürü Cerrah, Galatasaray-Fenerbahçe maçında, takımlarının formalarını giyen çocukların taraftarlar arasındaki tampon bölgede oturacağını belirtti. 
      TAHSİN AKSU 

   
   İstanbul Emniyet Müdürü Celalettin Cerrah, hafta sonu oynanacak Galatasaray - Fenerbahçe maçında güvenlik açısından hiçbir sorun çıkmayacağını belirterek, "Çünkü ikisi büyük kulüptür. Taraftarları da centilmendir" dedi. Gaziosmanpaşa Gazi Mahallesi'ndeki Aslangazi İlköğretim Okulu'n-da dün fakir ailelerin çocuklarına giyecek yardımı dağıtılması törenine katılan Cerrah, derbiyle ilgili değerlendirmelerde bulundu. Maçta güvenlik önlemlerinin en üst seviyede olacağını belirten Cerrah, okullarında dereceye giren ve yurtta kalan öğrencilerin de polis araçlarıyla maça geleceğini açıklayarak, şöyle devam etti "Taraftarlar arasında tampon bölgemiz vardır. Bu bölgelere çocuklarımızı oturtacağız. Çocukların üzerinde tuttukları takımın formaları olacak ve yan yana oturacaklar. Bundan sonraki diğer derbi maçlarda da aynı uygulamayı devam ettireceğiz. Amacımız, her iki takımın taraftarının yan yana oturabileceğini büyüklere göstermek. Bu maçta büyüklerin küçükleri izlemesini istiyorum." 
   
   
</TEXT>
</DOC>
