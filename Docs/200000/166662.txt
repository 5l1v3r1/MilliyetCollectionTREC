<DOC>
<DOCNO> 166662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sonspo20.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Selçuk Hayal ettiğim yerdeyim... 
</HEADLINE>
<TEXT>

     Fenerbahçe ile 3 yıllık sözleşme imzalayan milli futbolcu Selçuk Şahin, Fenerbahçe'de oynamayı yıllardır düşlediğini belirterek, ''Hayal ettiğim yerdeyim'' dedi. 
     Konuşma yasağı konulduğunu belirterek basın mensuplarına açıklama yapmayan Selçuk, kulübün resmi internet sitesine verdiği röportajda, herkesin düşleri bulunduğunu, kendi düşleri arasında da Fenerbahçe'de oynamanın ilk sırayı aldığını söyledi. 
     Sonunda Fenerbahçe'ye kavuştuğunu ifade eden Selçuk, kendini kanıtlamak ve başarılarıyla tanınmak istediğini, FB Şükrü Saracoğlu Stadı'nda sarı-lacivert formayı giymeyi de sabırsızlıkla beklediğini bildirdi. 
     Gelecekteki hedefleriyle ilgili düşüncelerini de açıklayan Selçuk, şunları kaydetti 
     ''Hedeflerim arasında, her genç futbolcu gibi Avrupa'da futbol oynamak da yatıyor. Bunun için, önce Fenerbahçe'ye her türlü hizmeti en iyi şekilde vermem ve 'Fenerbahçeli Selçuk' olarak anılmam gerekiyor. Umarım elde edilecek başarılara önemli katkılarım olacak.'' Teknik direktör Christoph Daum'un disiplinli tavırları ve profesyonelliğini takdir ettiğini anlatan Selçuk, şöyle devam etti 
     ''Kendisiyle çalışacak olmam benim için büyük şans ve ben bunu en iyi şekilde değerlendireceğim. Öncelikle, teknik ve kondisyon açısından kendimi daha geliştireceğim. Daum'un bana profesyonellik açısından katacağı çok şey var. Kuracağı sistemin aksamayan bir parçası olacağım.'' Selçuk, Fenerbahçeli taraftarları ''Dünyada eşi olmayan bir topluluk'' diye nitelerken, ''Herşeyi hakediyorlar. Öncelikle de takımın başarısını. Bundan sonra bir futbol resitaliyle onların karşısına çıkmamız gerekiyor. Yeni sezonda çok güzel günlerin bizi beklediğine inanıyorum'' açıklamasını yaptı. 
     
</TEXT>
</DOC>
