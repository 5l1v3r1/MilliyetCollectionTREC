<DOC>
<DOCNO> 158549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sontur14.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Spermlerin ölmesine neden olan gen bulundu... 
</HEADLINE>
<TEXT>

     Kanadalı ve Avusturyalı bilim adamları, eksikliğinde spermlerin ölmesine neden olan bir gen buldular. 
     Science dergisinde yayımlanan habere göre, Toronto Üniversitesi'nde görevli bilim adamı Josef Penninger ve ekibi, daha önce kalp fonksiyonlarıyla ilgili olduğu sanılan ve yumurta ile sperm hücrelerinde bulunan Fkbp6 geninin eksikliğinde sperm hücrelerinin öldüğünü tespit ettiler. Bilim adamları, fareler üzerinde deney yaptıklarını belirterek, Fkbp6 geni eksik olan dişi farelerde herhangi bir etki gözlemlenmediğini kaydettiler. 
     Dünyadaki çiftlerin yüzde 15'inin kısırlık nedeniyle çocuk sahibi olamadığı hatırlatılan haberde, bu gelişmenin insanlardaki kısırlığın araştırılmasında kullanılabileceği vurgulandı. 
     Gelişmenin aynı zamanda erkekler için geliştirilebilecek bir doğum kontrol maddesi için önemli olduğunu söyleyen Penninger, Fkbp6 geni olmayan farelerin sadece sperm üretmediğini, cinsel hayatlarının eskisi gibi devam ettiğini ve cinsel hormonlarının normal düzeyde olduğunu kaydetti. 
     Penninger, Fkbp6 geninin ürettiği bir proteinin, doğru kromozom eşleşmesinde önemli rol oynadığını belirterek, ''Yanlış eşleşme kanser işaretidir'' dedi. 
     
</TEXT>
</DOC>
