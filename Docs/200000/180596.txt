<DOC>
<DOCNO> 180596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur45.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Açlık grevindeki memurlar zam oranına sevindi... 
</HEADLINE>
<TEXT>

     Uzlaştırma Kurulu'nun bugünkü toplantısında memur maaşları konusunda aldığı karar, Kamu-Sen'in açlık grevi yaptığı çadırda sevinçle karşılandı. 
     Kurulun kararının açıklanmasının ardından Abdi İpekçi Parkı'nda bulunan Kamu-Sen açlık grevi çadırı etrafında toplanan memurlar, karardan duydukları memnuniyeti ifade ettiler. 
     Kamu-Sen Genel Başkanı Bircan Akyıldız'ın çadıra gelmesini bekleyen memurlar, oyun havaları eşliğinde halay çekip, oynadılar. 
     Çadıra gelen şube başkanları ise kararı genel olarak olumlu bulduklarını söylediler. 
     Bu arada DYP Genel Başkan Yardımcısı Kamil Turan da memurlara destek ziyaretinde bulundu. 
     Turan, iktidarın, memuruna reva gördüğü muamelenin şaşırtıcı olduğunu belirterek, kamu çalışanlarının mücadelelerini ilk günden beri desteklediklerini söyledi. 
     Kamu-Sen Genel Teşkilatlanma Sekreteri Yücel Coşkun da toplu görüşme sürecinde afaki şeyler istemediklerini, 2003 yılındaki Uzlaştırma Kurulu kararı ile elde ettikleri hakları talep ettiklerini ifade etti. 
     
</TEXT>
</DOC>
