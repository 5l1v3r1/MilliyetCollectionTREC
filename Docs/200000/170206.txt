<DOC>
<DOCNO> 170206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/soneko09.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası müdahale etti, döviz yükseldi... 
</HEADLINE>
<TEXT>

     Merkez Bankası, son günlerde döviz piyasasında tekrar gözlemlenen aşırı oynaklığı engellemek üzere, bugün döviz piyasasına, doğrudan ''alım'' yönünde müdahale ettiğini açıkladı. 
     Merkez Bankası'ndan yapılan açıklamada, uygulanmakta olan dalgalı kur rejiminde döviz kurunun, piyasalarda arz ve talep koşulları tarafından belirlendiği hatırlatıldı. 
     Döviz kurundaki oynaklığın, Merkez Bankası tarafından yakından izlendiği ve kurlarda her iki yönde oluşabilecek aşırı oynaklık durumunda doğrudan müdahale edilebileceğinin belirtildiği açıklamada, şöyle denildi 
     ''Bu çerçevede, döviz kurlarında yaşanan aşırı hareketlilik üzerine en son 9 Haziran 2003 tarihinde döviz piyasasına alım yönünde doğrudan müdahalede bulunuldu. 
     Son günlerde döviz piyasasında tekrar aşırı oynaklık gözlemlenmekte olup, Türk lirasının özellikle ABD doları karşısındaki edğerinin oynaklığı, aynı dönemde ABD dolarının uluslararası piyasalarda kazandığı değer dikkate alındığında, daha da belirgin hale gelmiştir. Bu çerçevede, döviz piyasasına doğrudan alım yönünde müdahale edilmiştir.'' 
     
     DOLAR YÜKSELDİ... 

     İstanbul serbest piyasada güne 1 milyon 377 bin liradan başlayan dolar, Merkez Bankası'nın ''alım'' yönünde müdahalesiyle 1 milyon 395 bin liraya kadar yükseldi. 
     Dünkü kapanışta 1 milyon 382 bin lira olan dolar, sabah saatlerinde 1 milyon 377-379 bin liraya kadar geriledi. Bankalararası piyasada da 1 milyon 375 bin liraya kadar gerileyen dolar, müdahalenin ardından alışta 1 milyon 386-395, satışta da 1 milyon 396-401 seviyelerine çıktı. 
     Merkez Bankası'nın, dövizdeki aşırı oynaklığı engellemek üzere, döviz piyasasına doğrudan ''alım'' yönünde müdahale etmesinin ardından serbest piyasada da yükselen dolar, alışta 1 milyon 383 bin lira, satışta 1 milyon 395 bin lira seviyesine kadar çıktı. 
     Saat 10.45 itibariyle bankalararası piyasada dolar kotasyonları alışta en düşük 1 milyon 388 bin, en yüksek 1 milyon 394 bin, satışta en düşük 1 milyon 397 bin, en yüksek 1 milyon 400 bin lira seviyesinde seyrediyor. 
     
</TEXT>
</DOC>
