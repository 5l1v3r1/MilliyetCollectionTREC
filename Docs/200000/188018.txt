<DOC>
<DOCNO> 188018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/son/sontur06.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmde sezonu Ruslar kurtardı... 
</HEADLINE>
<TEXT>

     Antalya'ya gelen turistler arasında Rusların oranı giderek yükseliyor. 
     Antalya Havalimanı istatistiklerine göre, 2003 yılının 9 aylık bölümünde gelen Rus turist sayısı, geçen yılın aynı dönemine göre yüzde 50'nin üzerinde artış gösterdi. 
     Antalya'ya geçen yılın 1 Ocak-30 Eylül arasını kapsayan sürede gelen Rus turist sayısı 495 bin 410 iken, bu yıl aynı dönemde gelen Rus turist sayısı 716 bin 704 oldu. 2003 yılının 9 aylık diliminde Rus turistlerin, Antalya'ya gelen tüm turistler içerisindeki oranı yüzde 19 olarak gerçekleşti. Bu oran geçen yılın aynı döneminde yüzde 9 idi. 
     Rus turistlerdeki bu artışın aksine, Antalya'ya gelen Alman turistlerin sayısında da yaklaşık yüzde 20'lik azalma görüldü. Geçen yıl 1 Ocak-30 Eylül tarihleri arasında 1 milyon 770 bin Alman turist sayısı, bu yılın aynı döneminde 1 milyon 486 bine düştü. 
     Alman turistlerin, Antalya'ya gelen tüm turistler içindeki oranı 9 aylık dönemde yüzde 41 olarak gerçekleşti. Bu oran, geçen yıl aynı dönemde yüzde 49'du. 
     Bu yıl Antalya'ya gelen turistler arasında Hollandalılar yüzde 7 ile üçüncü, Avusturyalılar yüzde 5 ile dördüncü, İsrailliler yüzde 3 ile beşinci sırada yer aldılar. Yılın 9 aylık bölümünde Antalya'ya 290 bin 178 Hollandalı, 181 bin 433 Avusturyalı ve 114 bin 551 İsrailli turist geldi. 
     
     ''RUS TURİSTLER ARTACAK'' 

     Akdeniz Turistik Otelciler Birliği AKTOB Başkanı Osman Ayık, Rus turist sayısındaki artışın önemli bir gelişme olduğunu kaydederek, bu artışın önümüzdeki yıllarda da süreceğini söyledi. 
     Rus turist sayısında, sezon sonu itibarıyla geçen yıla oranla yüzde 30-40 artış gerçekleşeceğini dile getiren Ayık, Ruslar'ın tüm turistler arasındaki oranının bu yıl en az yüzde 20'ye ulaşacağını bildirdi. 
     Ayık, Antalya'da tatil yapan Rus turist sayısındaki artışın sebebini şöyle açıkladı ''Dünyada olabilecek herhangi bir konjonktürel değişime Avrupalı çok duyarlı. Geçen yıl 11 Eylül, Avrupa pazarının daralmasına neden oldu. Bu yıl da Irak savaşı aynı şeye yol açtı. Ruslar, bu olaylardan Avrupalı kadar etkilenmiyor. Bunu bildiğimiz için Rusya'da tanıtım faaliyetlerimizi artırdık. Bu çabalarımız da çok etkili oldu.'' Geçen yıl 600 bin civarında gerçekleşen Rus turist sayısının bu yıl 800 bini geçeceğini, önümüzdeki birkaç yıl içinde 2 milyon rakamına ulaşılacağını belirten Ayık, ''Önümüzdeki üç yılda Antalya'ya gelecek Rus turist sayısını en az 2 milyona çıkarmaya çalışacağız'' dedi. 
     Alman pazarındaki düşüşün kimseyi yanıltmamasını da isteyen Ayık, Alman turistlerin hiçbir zaman belli bir oranın altına düşmeyeceğini vurgulayarak, şunları söyledi 
     ''Geçen yıl Antalya'ya 2.5 milyon, Türkiye'ye 3.5 milyon Alman geldi. Bizim Almanya'da kemikleşmiş müşterilerimiz var. Bu müşterileri kaybetmeyeceğiz. Bu pazardan aldığımız payı artırmak için de büyük çaba göstereceğiz. Antalya'ya gelen turist sayısını 5 yılda 10 milyona çıkarmak başlıca hedefimiz olacak. Bunu yaparken, Alman pazarını hiçbir zaman ihmal etmeyeceğiz. Çünkü Almanya halen, Türk turizminin can damarıdır, en önemli pazarıdır.'' Antalya ve Türkiye'ye gelecek turist sayısını artırmak için yeni pazar arayışlarının sürdüğünü de dile getiren Ayık, ''Suriye ve Ortadoğu pazarını canlandırmaya devam ediyoruz. Balkan pazarı ile yakın ilişki içerisindeyiz. Türk Cumhuriyetleri'ne de eğilmemiz gerekiyor'' diye konuştu. 
     
</TEXT>
</DOC>
