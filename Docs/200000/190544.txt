<DOC>
<DOCNO> 190544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sontur31.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayata yeniden bakış 6 yıldır gözleri görmüyordu 
</HEADLINE>
<TEXT>

     Bursa'da, 6 yıldır gözleri görmeyen kadına, kornea nakli yapıldı. 32 yaşındaki 3 çocuk annesi Zehra Özbilge, 6 yıl sonra yeniden çocuklarını görebilecek olmanın heyecanını yaşıyor. 
     Özel Bahar Tıp Merkezi'nde Opt. Dr. Bülent Köse tarafından gerçekleştirilen operasyonda, Haseki Hastanesi Göz Bankası'ndan getirilen 2 kornea, uzun zamandır bekleyen hastalardan Zehra Özbilge 32 ve Hafize Güler'e 63 nakledildi. 
     Zehra Özbilge, operasyon sonrası yaptığı açıklamada, geçirdiği rahatsızlık sonucu 6 yıldır göremediğini belirtti. 
     Çocukları Emine 12 , Edanur 9 ve Ömer Tarık'ı 2 yeniden görmenin hayaliyle yaşadığını belirten Özbilge, ''Artık umutlarımı tüketmiştim. En çok çocuklarımı yeniden görebileceğim için sevinçliyim. En küçük oğlum Ömer Tarık'ı hiç görmemiştim. Koklayarak hasret giderebiliyordum. Bir anne olarak yıllarca çok zor günler geçirdim. Tek gözle de olsa artık göreceğim'' dedi. 
     Rahatsızlığı süresince evin tüm işlerini eşinin gördüğünü belirten Özbilge, ilk olarak çocuklarını ellerinden tutup onları parka götürmek istediğini söyledi. 
     Diğer hasta Hafize Güler de yeniden görebileceği için sevinçli olduğunu ifade etti. 
     Operasyonu gerçekleştiren Dr. Bülent Köse ise ölen kişiden alınacak göz için önce bu kişinin yakınlarının izin vermesi gerektiğine işaret ederek, ''İki hastamıza da göz bulduğumuz için kendimizi şanslı sayıyoruz. Onlar da artık görebilecekleri için çok mutlular'' dedi. 
     
</TEXT>
</DOC>
