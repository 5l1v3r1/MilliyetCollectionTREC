<DOC>
<DOCNO> 164593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/soneko06.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'tan mazot, Türkiye'den benzin taşınacak... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''Selanik Zirvesi'nde Fransa Cumhurbaşkanı Chirac, Türkiye ile müzakerelerin daha erkene alınabileceğini ifade etti'' dedi. 
     Gül, Ürdün'ün başkenti Amman yakınındaki Ölüdeniz'de bugün başlayan Dünya Ekonomik Forumu olağanüstü yıllık toplantısı için geldiği konferans merkezinde, gazetecilerin sorularını yanıtladı. 
     Abdullah Gül, AB'nin Selanik Zirvesi'nin Türkiye açısından çok iyi bir başlangıç olduğunu, Türkiye'nin daha önce Avrupa Konferansı'na katılamadığını, fakat bu kez bunun değiştiğini belirtti. 
     Türkiye'de yapılan reformların hayret ve heyecanla karşılandığını ve hükümetin siyasi kararlılığının da görüldüğünü kaydeden Gül, ''şimdiye kadar böyle bir ortam çıkmamıştı. Bu açıdan da ifadeler, demeçler, hepsi bizim açımızdan çok sevindirici şekilde oluyor'' dedi. 
     
     IRAK 
     Bakan Gül, Irak konusunda, çok tecrübeli diplomatları bölgeye göndererek, onların verdikleri rapor üzerine neler yapılabileceğini belirlediklerini ve Türkiye'nin bu konuda yapacağı çok şey bulunduğunu kaydetti. 
     Gül, şunları söyledi 
     ''Irak'ta normal hayat çok kötü. İnsanlar hayatlarını savaş öncesi durumla mukayese ederek şimdi daha kötümserlerse asıl tehlike o zaman başlar. Onun için Türkiye'nin Irak'ta yapacağı çok şey var. Irak'ta elektrik yok, içme suyu, telefon ve benzin yok. Bütün bunları bölgede en iyi karşılayabilecek ülke, Türkiye'dir. Bunlar somut tekliflerdir. Biz kendi usullerimizle elektriği çok kısa sürede bağlarız. Suları kısa sürede içilebilir hale getirebiliriz. İki gün önce alınan bir karar ile Irak'ta bulunan fazla fuel oil ve mazotu Türkiye'ye taşıyarak, bunun karşılığında benzin göndereceğiz. Bununla ilgili özel firmaların çalışabilmesi için de izin çıkarttık. Tahminimiz, 20-30 bin tanker faal hale gelecek. İnsani yardım açısından 150 bin ton yardım malzemesi Türkiye üzerinden gitmiştir. Sınır kapıları çalışıyor. Önümüzdeki günlerde iki tane hastane kuruluşu gerçekleştirilecek. Biri Bağdat'ta, biri Kerkük'te olacak. Birçok konuda Irak söz konusu olunca yapılacak çok şey vardır. Bunun dışında terörle mücadele, güvenlik meselelerinde Türkiye'nin rolü ve yeri ihmal edilemez. O bakımdan Türkiye olarak biz kendimize güveniyoruz.'' 
     
</TEXT>
</DOC>
