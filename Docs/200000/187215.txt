<DOC>
<DOCNO> 187215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sondun02.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Arnold Schwarzenegger, zaferini ilan etti... 
</HEADLINE>
<TEXT>

     Avusturya kökenli Amerikalı sinema oyuncusu Arnold Schwarzenegger, ABD'nin en büyük eyaleti California'da yapılan valilik referandumu ve seçiminden galip çıktığını ilan etti. 
     Eşi Maria Shriver ile birlikte yaptığı teşekkür konuşmasında, ''California halkına bana duyduğu güvenden dolayı teşekkür ederim. Görevimi başaracağım ve halkın valisi olacağım'' diyen Schwarzenegger, kendisini dinleyenler tarafından alkışlandı. 
     Bu arada, seçimi kaybeden Demokrat Vali Gray Davis de, yenilgiyi kabul ederek, ''Arnold Schwarzenegger'e telefon ettim. Californialılar kendisini seçti, gelecek haftalarda yeni bir valimiz olacak'' dedi. 
     Seçmenlerine hitaben konuşan Davis, ''Sizlerle çok güzel günler geçirdik, ama bugün halk başka birinin hizmetinden yana tercih kullandı, bunu kabul ediyorum'' diye konuştu. 
     Yetkililer, şu ana kadar oyların yüzde 25.1'inin sayıldığını ve Schwarzenegger'in seçmenlerden yüzde 50.6 oy aldığını belirtiyor. 
     
</TEXT>
</DOC>
