<DOC>
<DOCNO> 169335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sonspo08.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilyalı Parreria ve Beşiktaşlı Niyazi Konyaspor'da... 
</HEADLINE>
<TEXT>

     Birinci Süper Lig'in yeni takımı Konyaspor, Brezilyalı Ernani Parreria ve Beşiktaş'tan Niyazi'yi renklerine bağladı. 
     Basın sözcüsü İbrahim Kaplan, bugüne kadar dış transferde takıma kazandırdıkları 12 futbolcuyla planladıkları kadroyu hemen hemen oluşturduklarını söyledi. 
     Süper Lig'de kalıcı olmak için güçlü bir takım kurmaya çalıştıklarını belirten Kaplan, bu nedenle oyunun kaderini belirleyecek bazı mevkiiler için sakatlanma ve cezalı durumlarına karşı takviye futbolcular almak istediklerini anlattı. 
     Bugüne kadar Beşiktaşlı Tamer ile görüştüklerini ve yanıt beklediklerini ifade eden Kaplan, ''Biz 2 yıllığına anlaşmak istedik. Ancak, kendisi 1 yılda ısrar edince anlaşma sağlanamadı. Bu nedenle Beşiktaş'tan sağ açıkta oynayan Niyazi'ye yöneldik ve iki taraf için şartlar uygun olduğundan anlaşma sağladık'' dedi. 
     Öte yandan Brezilya'dan denenmek üzere getirilen ve takıma kazandırmayı düşündükleri oyuncularla ile anlaşamadıklarını vurgulayan Kaplan, ''Onların yerine stoper Brezilyalı Ernani Parreria ile 3 yıllık anlaşma imzaladık. Niyazi ve Parreria önümüzdeki yıl terlerini, Konyaspor için dökecek'' diye konuştu. 
     Kaplan, hedefledikleri kadroyu oluşturduklarını, ancak transferin hiçbir zaman bitmediğini belirterek, önümüzdeki günlerde yapacakları önemli bir oyuncu transferiyle Konyaspor taraftarına sürpriz yapabileceklerini sözlerine ekledi. 
     
</TEXT>
</DOC>
