<DOC>
<DOCNO> 184834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sontur13.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
HIV taşıyan çocuğun dramı sürüyor... Veliler ikiye bölündü... 
</HEADLINE>
<TEXT>

     İzmir'de AIDS hastalığına neden olan virüs HIV'i taşıyan Y.O. ile çocuklarının aynı sınıfta okumasını istemeyen 29 veli için İl Sağlık Müdürlüğü ve üniversitelerden uzmanlar, bilgilendirme toplantısı düzenledi. 
     Toplantı sonunda İzmir Milli Eğitim Müdürü Kamil Aydoğan, HIV taşıyan Y.O'nun, kendi akranlarıyla birlikte sınıfında eğitimine devam edeceğini, diğer çocukların zarar görmemesi için bütün önlemlerin alındığını bildirdi. 
     Şerif Remzi İlköğretim Okulu'nda, Y.O'nun sınıfı 1-B'de bugün sabah 9 öğrenci derse girdi. Diğer velilerin bir kısmı çocuklarını okula göndermezken, bazıları da çocuklarıyla bahçede beklemeyi tercih etti. 
     Daha sonra İl Sağlık Müdürü Dr. Levent Kıdak, İl Milli Eğitim Müdürü Kamil Aydoğan, Ege Üniversitesi Bulaşıcı Hastalıklar Enfeksiyon ve Bakteriyoloji Anabilim Dalı Öğretim Üyesi Doç. Dr. Deniz Gökengin ve Dokuz Eylül Üniversitesi Çocuk Psikolojisi Anabilim Dalı Öğretim Üyesi Prof. Dr. Süha Miral, okula geldi. 
     Dr. Levent Kıdak, öğrenci, okul yönetimi ve velilere yönelik bilgilendirme toplantısı yaparak, HIV ve AIDS konusuyla ilgili ayrıntılı bilgi vereceklerini ve çıkışta basına açıklama yapacaklarını söyledi. 
     
     OKUL YÖNETİMİNE DİLEKÇE 

     Okul velilerinden Kibar Işıldak ise Y.O'nun okulda kalmasını isteyerek, bununla ilgili bir dilekçeyi okul yönetimine verdi. Kibar Işıldak, şöyle konuştu 
     ''Y.O'nun burada okumasını istiyorum. Doktor hatası yüzünden diğer çocuğumu ameliyat masasında bırakmış bir babayım. Doktorlara buna rağmen güveniyorum. Hiçbir risk taşımadığına inanıyorum. Eğer Y.O. bu okula alınmazsa ben de üçüncü sınıftaki çocuğumun kaydını başka bir okula alırım.'' Öte yandan, öğrenci velilerinin bir kısmı dün gece televizyonlarda Y.O. ve ailesi ile uzmanların katıldığı programlardan etkilenerek, fikir değiştirdiklerini belirtirken, bir kısmı da şiddetle karşı çıkmaya devam etti. 
     Aynur Kırantepe, çocuğunu okula yazdırabilmek için evinin su parasını bile yatıramadığını kaydederek, ''Ne yapacağımı şaşırdım. Çocuğumu bir başka okula alma masraflarını karşılamam mümkün değil. Hem korkuyorum hem de bu çocuğun okumasını istiyorum'' dedi. 
     Dün kararsız olduğu için çocuğunu evine götürmeyen Süleyman Emre Kurt ise ''Sabaha kadar nöbet tutarak çalıştım. Sürekli bu konuyu düşündüm. Gelip çocuğu almaya karar verdim. Ruh sağlığım bozuldu. Aile için çok üzülüyorum. Çocuğum için endişeleniyorum'' diye konuştu. 
     Erhan Yıldız adlı veli ise televizyonlardaki yayınları izledikten sonra kararını kesin olarak verdiğini, çocuğunun okulunu değiştireceğini belirterek, şunları söyledi 
     ''Milyarda bir ihtimal de olsa çocuğumun sağlığını riske atamam. Beni de anlayışla karşılasınlar. Olayın sadece fiziksel bulaşma riski boyutu yok. Bir de psikolojisi var. Bu çocuğun da bizim çocuğumuzun da, konunun her tarafındaki insanların psikolojisi bozulacak. Bu çocuk dışlanırsa bu bozuk psikolojiyle hastalığı en yakınlarına bile geçirmek için çaba gösterebilir. Bunu göze alamam.'' Gülseren Başgül ise ''İsteyen ve istemeyen aileler belirlensin, yeni bir sınıf açılsın'' dedi. 
     Songül Karaaslanoğlu adlı veli de, ''Kahraman okul aradığını söylüyor aile. Kahraman okullar da varmış. Çocuğuna böyle bir okul bulsun. Ben bunu kabullenemiyorum. Çocuğumun okulunda üstelik de sınıfında böyle bir risk altında bulunmasını kaldıramam'' dedi. 
     
</TEXT>
</DOC>
