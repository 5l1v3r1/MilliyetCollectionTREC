<DOC>
<DOCNO> 161560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sontur24.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkücü Ferhat Güzel'e tahliye... 
</HEADLINE>
<TEXT>

     Türkücü Ferhat Güzel Doğan'ın da aralarında bulunduğu 9 sanık hakkında ''çıkar amaçlı suç örgütü oluşturmak, üye olmak, yardım ve yataklık'' suçlamalarıyla açılan davanın görülmesine başlandı. İlk duruşmada, Doğan ile tutuklu 2 sanık tahliye oldu. 
     İstanbul 3 No'lu DGM'deki duruşmaya, tutuklu sanıklar Ferhat Güzel Doğan, Oğuz Korukır, Ahmet Gökçeli, Erkin Özyılmaz ve Önder Göçmen ile tutuksuz yargılanan Tansu Arın ve Cemal Genç katıldılar. 
     Davanın diğer tutuksuz sanıkları İsminaz Bozkurt ile Erdal Akıncı'nın gelmediği duruşmada, müşteki Bedrettin Ekdi de hazır bulundu İfadesi alınan Ferhat Güzel Doğan, hemşehrisi olan İsminaz Bozkurt'un bir alacağının tahsili için kendisinden yardım istediğini, kaset çalışmalarından dolayı da bu konuyla ilgilenemediğini söyledi. 
     İsminaz Bozkurt ile Oğuz Korukır'ı tanıştırdığını ve bundan sonraki gelişmeler hakkında bilgisi olmadığını ifade eden Doğan, ''Oğuz Korukır'ı, Süleyman Seba'nın yeğeni olarak biliyorum. Ben sorumluluğunu bilen bir insanım. Bu tür çete işlerine girmem. Ben kadına sadece yardımcı oldum. Suçsuzum'' dedi. 
     Sanık Oğuz Korukır, İsminaz Bozkurt'un alacağını tahsil etmek için daha önceden tanıdığı Bedrettin Ekdi ile görüştüğünü söyledi. Ekdi'nin bunun üzerine Bozkurt ile olan meselesini anlaşmayla hallettiğini anlatan Korukır, hakkındaki suçlamaları kabul etmedi. 
     Diğer tutuklu sanıklar da tahliye talebinde bulundular. 
     Müşteki Bedrettin Ekdi, İsminaz Bozkurt'tan 1 milyon mark aldığını ve bunu 1 milyon 300 bin mark olarak geri ödemek için anlaştıklarını belirterek, daha sonra bu paranın bir kısmını senet, bir kısmını da arabasını vererek ödediğini söyledi. 
     Ekdi, sanıklardan şikayetçi olmadığını belirtti. 
     Mahkeme Heyeti, tutuklu sanıklardan Ferhat Güzel Doğan ile Önder Göçmen ve Erkin Özyılmaz'ın tahliyesine karar vererek, duruşmayı erteledi. 
     
     İDDİANAME 
     İstanbul DGM Cumhuriyet Başsavcılığı'nca hazırlanan iddianamede, sanıklardan İsminaz Bozkurt'un, işadamı Bedrettin Ekdi'den alacağını tahsil edemediği ve bu konuyu, tanıdığı Ferhat Güzel Doğan'a aktardığı belirtiliyor. 
     Güzel'in bu sorunu çözmesi için Oğuz Korukır'la görüştüğü, Korukır'ın da parayı Ekdi'den tahsil ettiği ifade edilen iddianamede, Korukır'ın ''çıkar amaçlı suç örgütü kurmak ve yönetmek'', ''ruhsatsız silah bulundurmak'' ve ''gaspa eksik teşebbüs'' suçlarından 29 yıla kadar ağır hapisle cezalandırılması isteniyor. 
     Ferhat Güzel Doğan ile Ahmet Gökçeli, Erdal Akıncı, Cemal Genç, Ersin Özyılmaz, Tansu Arın ve İsminaz Bozkurt'un ''çıkar amaçlı suç örgütüne üye olmak'' suçlamasıyla 3 ile 6'şar yıl arasında ağır hapis cezasına çarptırılması istenen iddianamede, Önder Göçmen'in de ''çıkar amaçlı suç örgütüne yardım ve yataklık etmek'' suçlamasıyla 6 aydan 1 yıla kadar hapisle cezalandırılması talep ediliyor. 
     
</TEXT>
</DOC>
