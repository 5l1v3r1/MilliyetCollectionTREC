<DOC>
<DOCNO> 150440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sondun40.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos "Kıbrıslı Türkleri de AB imkanlarından faydalanacak" 
</HEADLINE>
<TEXT>

     Kıbrıs Rum yönetimi lideri Tasos Papadopulos, ''Bir hafta içinde Kıbrıslı Türklerin de AB imkanlarından faydalanmasına imkan tanıyacak önlem paketi açıklayacağını'' söyledi. 
     Papadopulos, bugün sona eren Atina zirve toplantıları için bulunduğu Atina'da yaptığı açıklamada, önlem paketinin AB'nin onayından sonra açıklanmasının söz konusu olduğunu belirtti. 
     Önlem paketinin Kıbrıs sorununun çözümüne kadar geçerli olacak geçici nitelik taşıyacağını kaydeden Papadopulos, KKTC'nin karşı önlemler almasını beklemediğini ifade etti. 
     KKTC Cumhurbaşkanı Rauf Denktaş'ın ''Ankara'nın onayı olmadan tahrik edici önlemler alamayacağını'' kaydeden Papadopulos, bu tür bir yaklaşımın Türkiye'nin ''AB yolunda karşılaştığı engel ve problemleri daha karmaşık hale getireceğini'' söyledi. 
     Papadopulos, ''Barış ve kamu düzenini tehlikeye düşürecek önlemler ve karşı önlemler alınmayacağını düşünüyorum ve umuyorum'' dedi. 
     Yunanistan Başbakanı Kostas Simitis'in yarın Rum kesimine yapacağı ziyaret sırasında KKTC muhalefet partileri liderleri ile görüşme isteğine de değinen Papadopulos, ''Yunanistan Başbakanı bu çağrıyı AB dönem başkanı olarak yaptı. Amacı, AB'nin elini Kıbrıs Türk tarafına da uzattığını göstermekti'' diye konuştu. 
     





</TEXT>
</DOC>
