<DOC>
<DOCNO> 196613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/soneko43.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus gazında anlaşma imzalandı 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, çetin geçen müzakereler sonucunda Rusya'dan alınan doğalgazda Avrupa'daki fiyatlarla rekabet edebilir en uygun fiyatın elde edildiğini bildirdi. 
     Rusya'dan doğalgaz alımı konusunda yaşanan sorunların çözülmesi amacıyla 11 aydır BOTAŞ ile Rus gaz şirketi Gasprom'un satış şirketi Gasexport arasında sürdürülen görüşmelere bugün imzalanan anlaşmayla son nokta kondu. 
     Anlaşmanın ardından düzenlenen basın toplantısında Enerji ve Tabii Kaynaklar Bakanı Hilmi Güler, anlaşmanın iki ülkenin birbirine atfettiği önemin göstergesi olduğunu söyledi. 
     Üç ayrı anlaşmada 4 farklı fiyattan gaz alındığını hatırlatan Güler, tek fiyattan gaz alınması üzerinde anlaşmaya varıldığını ve Avrupa'daki fiyatlarla rekabet edebilecek en uygun fiyatı elde ettiklerini kaydetti. 
     Bulgaristan üzerinden alınan doğalgaza aracılık eden Turusgaz şirketinin çok tartışıldığı ve yıprandığını, dolayısıyla bu şirketin faaliyetinin sonlandırılacağını açıklayan Güler, 8 milyar metreküp gazın 7,5 milyar metreküplük kısmını Gazeksport'a temlik ediyoruz. Sadece 500 milyon metreküpü için yatırımları dolayısıyla bir süre devam edeceğini söyledi. 
     Güler, ''yazın alacağımız doğalgaz miktarı kışınkinden daha az olacak. Al ya da öde miktarlarında çok önemli avantajlar sağlamış bulunuyoruz. Rusya gibi çok önem verdiğimiz bir komşumuzla bundan sonraki yatırımlar ve ilişkilerimiz konusunda yep yeni bir sayfa açılmış olacak. Böylece ilişkilerimiz çok sağlıklı bir ortamda yürüyecektir'' diye konuştu. 
     Rakamlarla ilgili soruları, bunların açıklanmasının doğru olmayacağı gerekçesiyle cevaplamayan Bakan Hilmi Güler, ''Dünya Bankası'nın raporunda al ya da ödeden dolayı Türkiye'nin 10 yılda 15 milyar dolar ödemek zorunda kalacağı belirtiliyordu. Kaldırabileceğimiz miktar üzerinden anlaşma yaptık. Al ya da öde miktarında yapılan iyileştirmeyle bu ortadan kalktı'' diye konuştu. 
     
     MEDVEDEV 
     Gazeksport Genel Müdürü Aleksandır Medvedev ise anlaşmanın geçmişteki tüm problemlerin çözüldüğünü gösterdiğini söyledi. 
     Medvedev, ''birşeyleri düzeltmek yerine anlaşmamızı daha sağlam temellere oturtacak bir tanımlama getiriyoruz. Ortağımız Botaş'ı imtiyazlı hale getirmiş oluyoruz'' dedi. 
     Türkiye'nin en önemli müşterilerinden birisi olduğunu ifade eden Medvedev, doğalgaz talep projeksiyonunu mantıklı seviyeye ulaştırmış bulunduklarını, suni marjlar yaratmayacak ortaklık ortaya çıktığını kaydetti. 
     Medvedev, ''yeni bir sayfa açmış bulunuyoruz. Bütün olumsuz düşünce ve hislerimizi geride bırakmış oluyoruz. Gazeksport'u yakında gaz dağıtımında görebilirsiniz'' dedi. 
     Botaş Genel Müdürü Mehmet Bilgiç ise sürdürülebilir anlaşma esasında uzlaştıklarını, sağduyuyla müzakere yoluyla sorunların aşılabileceğini gösterdiklerini söyledi. 
     Bilgin, Türkiye'nin bu anlaşmayla daha olgun bir piyasaya kavuşacağını dile getirdi. 
     
</TEXT>
</DOC>
