<DOC>
<DOCNO> 196890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sontur21.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de de yoğun önlemler alındı... 
</HEADLINE>
<TEXT>

     İstanbul'daki patlamaların ardından İzmir Emniyet Müdürlüğü, kentteki hassas noktalar ile başta HSBC Bank olmak üzere çeşitli banka şubeleri önünde geniş önlem aldı. 
     Alınan bilgiye göre, İzmir Emniyet Müdürlüğü Haber Merkezi'nden yapılan anons ile İstanbul'da meydana gelen patlamaların ardından kentteki hassas noktalar ile özellikle HSBC banka şubeleri önünde herhangi bir patlama ihtimaline karşı dikkatli olunması istendi. 
     Motosikletli Polis Timleri Yunuslar, halkın yoğun olduğu bölgelerde sürekli devriye halinde gezerken, şüpheli araç ve kişiler ''sondaj yöntemi'' ile aranmaya başlandı. 
     Yabancı ülke konsoloslukları ve HSBC Bankası'nın Alsancak Cumhuriyet Bulvarı, Hatay İnönü Caddesi, Bornova Mustafa Kemal Bulvarı, Karşıyaka Yalı Caddesi üzerindeki şubeleri önünde sivil ve resmi polis ekipleri gerekli önlemleri aldı. 
     Adnan Menderes Havalimanı, Otogar ve tren istasyonları, İzmir Metrosu'nda da önlemlerin alındığı bildirildi. 
     Emniyet yetkilileri, şüpheli kişi ve araçların, 155-Polis İmdat telefonuna bildirilmesini istediler. 
     Bu arada, İzmir Emniyet Müdürü Halil Tataş, emniyet müdür yardımcıları ile ilgili şube müdürleriyle bir toplantı yaptı. 
     
</TEXT>
</DOC>
