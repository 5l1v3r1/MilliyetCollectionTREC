<DOC>
<DOCNO> 177041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sontur18.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'daki orman yangınları kontrol altına alındı... 
</HEADLINE>
<TEXT>

     Antalya'da dün başlayan orman yangınları kontrol altına alındı. 
     Alınan bilgiye göre, dün saat 09.50'de Serik İlçesi'nin Akbaş Köyü Gökçeler Mevkii'nde, saat 11.00 sıralarında Kumluca İlçesi Sarıkavak Köyü ve saat 14.30'da Kumluca İlçesi Belenköyü meviinde başlayan ve gece boyunca sürerek 500 hektar orman alanının yanmasına neden olan yangınlar, bu sabah kontrol altına alındı. 
     Bu arada, dün gece Antalya'nın çeşitli bölgelerinde de küçük çaplı orman yangınları çıktı. Alanya İlçesi'nin Gedevet Yaylası yakınlarındaki Çıkrık mevkiinde çıkan orman yangını, sabah saatlerinde söndürüldü. Yangında 1 hektar orman alanı yandı. Gündoğmuş İlçesi'nin Balkaya Köyü Yoğunçam bölgesinde çıkan orman yangını da tamamen söndürüldü. Buradaki yangında 0.5 hektar kızılçam ve karaçam ormanının yandığı bildirildi. 
     
     YANGIN TEHLİKESİ DEVAM EDİYOR 

     Orman Genel Müdürü Osman Kahveci, Antalya'ya gelerek orman yangınlarının yaşandığı bölgelerde inceleme yaptı. Serik ve Kumluca'yı helikopterle gezdikten sonra gazetecilere açıklama yapan Kahveci, yangınların kontrol altına alındığını, ancak bölgede yangın riskinin sürdüğünü bildirdi. 
     Osman Kahveci, şunları söyledi 
     ''Dün öğle saatlerinde Kumluca ilçemizde başlayan orman yangını, bu sabah kontrol altına alındı. Yaklaşık 200 hektarlık bir orman alanını kaybettik. Teşkilatımız, askeriye, gönüllü kuruluşlar ve bölge halkımızın gayretli çalışması sonucu yangın, herhangi bir can kaybına neden olmadan kontrol altına alındı. Şu anda soğutma çalışmaları başladı. Bölgedeki yangın tehlikesi devam ediyor. Yangına karşı en üst seviyede alarm durumundayız. Bu yangın nedeniyle kara ve hava gücümüzün neredeyse üçte birini Antalya bölgesine sevkettik. Serik yangını da kontrol altında. Ekiplerimiz iki gün boyunca bu bölgede, soğutma çalışmalarına devam edecekler. Vatandaşların duyarlı olmasını ve orman yangın ihbar telefonunu kullanmasını istiyorum.'' 
     
     ORMAN BÖLGE MÜDÜRÜ'NÜN AÇIKLAMASI 

     Orman Bölge Müdürü Mustafa Kurtulmuşlu, Kumluca'daki orman yangınlarının çıkışında kasıt olmasından kuşku duyduklarını söyledi. 
     Yangının üç ayrı noktada çıkmasının bu kuşkuları artırdığını belirten Kurtulmuşlu, yangının çıkış sebebini jandarmanın araştırıldığını da bildirdi. 
     Afyon, Uşak, Eskişehir, Isparta, Denizli ve Muğla'dan gelen 45 arozöz, 7 dozer ve helikopterin yangına müdahale ettiğini belirterek, soğutma çalışmalarının devam ettiğini dile getirdi. 
     Yer yer tüten dumanlara da havadan su atışları yapıldığını kaydeden Kurtulmuşlu, bölge halkının duyarlı davranışının devam etmesi gerektiğini vurguladı. 
     
     SERİK'E ÇADIR GELDİ 

     Bu arada, Antalya'nın Serik İlçesi Akbaş Köyü'nde dün çıkan yangın nedeniyle Kızılay Genel Başkanlığı'ndan gönderilen 250 çadır da Serik'e ulaştı. Çadırlar, Serik Kızılay Şubesi'nde bekletiliyor. Kızılay Serik Şubesi yetkilileri, hasar tespit çalışmaları yapılacağını ve daha sonra gerekirse çadırların dağıtılabileceğini bildirdiler. 
     
</TEXT>
</DOC>
