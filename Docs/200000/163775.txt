<DOC>
<DOCNO> 163775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sontur24.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinop'ta kamu görevililerinin fişlenmesine son verildi 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Sinop'ta 1 Mayıs etkinliklerine katılan öğrenci, kamu görevlisi ve vatandaşlardan bazılarının polis tutanağına terör örgütü yandaşı ve sakıncalı diye geçirilmeleriyle ilgili olarak İçişleri Bakanlığı müfettişlerinin başlattığı soruşturmanın devam ettiğini söyledi. 
     CHP Sinop Milletvekili Engin Altay, TBMM Genel Kurulu'nda yaptığı gündemdışı konuşmada, Sinop emniyetinde görevli 3 polisin 1 Mayıs şölenlerine katılan öğrencileri, kamu görevlilerini ve vatandaşları yasadışı terör örgütü mensubu ve yandaşı gibi izleme tutanağına işlediğini bildirdi. 
     Türkiye'de insanların kaderinin polis tutanakları ile karartılmaması gerektiğini kaydeden Altay, ''Sinop halkı, polisiyle jandarmasıyla barış içindedir. Bu barışı üç beş kendini bilmez, ne idüğü belirsiz polis memurunun tutanağı bozmamalıdır. Şehitler vermiş bir il olan Sinop'ta terörist barınamaz. Sinopluya terörist diyenlerin kendileri teröristtir, görevleri ne olursa olsun'' diye konuştu. 
     Altay, tutanağı ve raporu düzenleyenler hakkında Hükümet'in gereğini yapmasını da istedi. 
     Devlet Bakanı ve Başbakan Yardımcısı Mehmet Ali Şahin, Altay'ı yanıtlarken, 1 Mayıs etkinliklerine katılan kamu görevlileri hakkında soruşturma açıldığı ve tutanak ekinde vatandaşların isimlerinin sakıncalı olarak yer aldığı liste İçişleri Bakanlığı'na ulaşır ulaşmaz derhal iki şeyin yapıldığını bildirerek, ''Kamu görevlileri hakkında açılan soruşturmalar derhal durdurulmuştur ve basında yer alan iddialarla ilgili soruşturma başlatılmıştır. Müfettişlerin soruşturması devam etmektedir'' dedi. 
     Demokratik hak ve özgürlüklerin kullanılmasının araçlarından biri olan toplantı ve gösterilerin yasal zeminde eksiksiz hayata geçirilmesinin Hükümet'in görevi olduğunu belirten Şahin, Hükümet programında yer alan demokratikleşme ile ilgili bölümlere dikkati çekti. 
     Uyum Paketi'nin yakında Genel Kurul'da görüşüleceğini, Ulusal Program'ın genişletilmesi çalışmalarının sürdürüldüğünü ifade eden Şahin, ''Hak ve özgürlükler konusunda çağdaş uygarlık düzeyini yakalamak ve onu aşmak konusunda kararlıyız'' diye konuştu. 
     Şahin, münferit bazı olumsuz hadiseler yaşanabileceğini, ancak Sinop olayında olduğu gibi bunların üzerine hassasiyetle gidileceğini sözlerine ekledi. 
     Şahin, CHP'li Altay'ın konuşması sırasında sarf ettiği ''ne idüğü belirsiz polisler'' ifadesine işaret ederek, bu tür sözlerden emniyet mensuplarının rahatsız olabileceğini belirterek, henüz soruşturması sonuçlanmayan bir olayla ilgili olarak kesin yargılara varmanın ve rahatsızlık verecek sözlerin doğru olmadığını dile getirdi. 
     
</TEXT>
</DOC>
