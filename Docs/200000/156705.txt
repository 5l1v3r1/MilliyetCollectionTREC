<DOC>
<DOCNO> 156705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sontur29.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigarayla ilgili sağlık sorunları Türkiye'ye 4 katrilyona patlıyor 
</HEADLINE>
<TEXT>

     Sigaranın yol açtığı sağlık sorunlarının, Türkiye ekonomisini yılda 2.72 milyar dolar kayba uğrattığı belirtildi. 
     Kayseri Sağlık Müdürü Dr. İzzet Kavafoğlu, yaptığı açıklamada, dünyada her gün 80 bin ile 100 bin kişinin sigara içmeye başladığını belirterek, sigaraya başlamanın en çok görüldüğü 11-15 yaşlardaki çocukların bu alışkanlıktan korunması gerektiğini kaydetti. 
     Gelişmiş ülkelerde tütün tüketimin hızla düştüğüne, gelişmekte olan ülkelerde ise son 20 yılda yüzde 80 arttığına dikkati çeken Kavafoğlu, şöyle dedi 
     ''Yapılan araştırmalar, dünya genelinde dakikada 8, yılda 4 milyon kişinin sigara nedeniyle öldüğünü ortaya koymuştur. 2030 yılında bu sayı dünya genelinde 10 milyona ulaşacaktır. Sigaranın yol açtığı sağlık sorunlarının, Türkiye ekonomisini yılda 2.72 miyar dolar kayba uğrattığı belirtiliyor. Türkiye'de ayrıca her yıl yaklaşık 100 bin kişi, sigara nedeniyle erken ölmektedir. Bu sayı, ülkemizde bir yılda ölen anne, bebek ve çocuk sayısının yaklaşık 2 katıdır.'' Kavafoğlu, sigara içenlerin yüzde 1'inin herhangi bir müdahale olmadan kendiliğinden sigarayı bıraktığını, doktor tavsiyesiyle bu oranın yüzde 3- 5'i bulduğunu ifade ederek, şu bilgileri verdi 
     ''Sigarayı bırakmak, kişinin sağlığında belirgin iyileşmeler sağlamaktadır. Sigara bırakıldıktan 1-2 gün sonra vücut, tam kapasiteyle oksijen taşımaya başlamakta, sigaraya bağlı kirli sarı cilt görünümü 2-3 günde kaybolmaktadır. Sigara yüzünden kalp krizi geçirme riski, sigarayı bırakanlarda bir yıl içinde yüzde 50 azalmaktadır. Kanser ve diğer hastalıklar açısından da sigarayı bırakma, önemli yararlar sağlamaktadır.'' 
     
</TEXT>
</DOC>
