<DOC>
<DOCNO> 151109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/siyaset/siy03.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk tarafına baskı artacak 
</HEADLINE>
<TEXT>

KKTC'li muhalefet partileri ile görüşen Simitis, "Zaman Türkiye'nin aleyhine işliyor" dedi 
     YORGO KIRBAKİ Lefkoşa 

     Avrupa Birliği AB Dönem Başkanı Yunanistan'ın başbakanı olarak Kıbrıs Rum Kesimi'ne gelen Kostas Simitis, Kıbrıslı Rum ve KKTC'li muhalefet liderleriyle görüştü. KKTC'li liderler, Simitis'e "Rumların Annan Planı'ndan sapması önlenmeli" dediler. 
     
     'ENOSİS'i başardık' gafı 
     KKTC'de ana muhalefet partisi TKP lideri Hüseyin Angolemli, CTP lideri Mehmet Ali Talat, BKP lideri İzzet İzcan, KSP lideri Mehmet Süleymanoğlu, YBH lideri Alpay Durduran, dün Simitis'le görüştü. KKTC'li siyasetçiler, Simitis'ten AB'nin Kıbrıs sorununun çözümüne daha etkin katkıda bulunmasını ve çözüm halinde Avrupa Parlamentosu'nda Kıbrıslı Türkler için öngörülen milletvekili kotasının saklı tutulmasını istediler. Simitis'in Kıbrıs Rum Yönetimi lideri Papadopulos ile görüşmesinde ise zamanın Türkiye ve KKTC aleyhine işlediği düşünülerek, çözüm için inisiyatif üstlenilmemesi mutabakatına varıldı. Simitis, Türkiye ve Kıbrıs Türk tarafına baskıların artacağını, BM Genel Sekreteri Annan'dan yeni bir girişim istemeyeceklerini kaydetti. Simitis, Annan Planı'nın müzakere zemini olmasında mutabık kaldıklarını söyledi. Kıbrıslı Türk politikacılar, Türkçe'nin AB'nin resmi dili olarak kabul edilmesini istedi. 
     Simitis, Rum Meclisi'nde, Türkiye'nin AB üyeliğinin "Yeşil Hat'ın ortadan kalkmasından geçtiğini" savundu. Rum "Mahi" gazetesi, Simitis'in, "ENOSİS'i başardık" dediğini yazdı. Simitis, bu gafını "AB üyeliğini başardık" diye düzeltti. 
     


SİYASET 















</TEXT>
</DOC>
