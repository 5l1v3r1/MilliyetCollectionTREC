<DOC>
<DOCNO> 155246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/spor/spo03.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
SAVUNMA SANATI 
</HEADLINE>
<TEXT>

Galatasaray, PFDK'ya gönderdiği raporu, yönetmelikleri su gibi bilen avukatlara hazırlattı. Sarı-Kırmızılılar'ın kozları Fair-Play adımları ve maçtaki özel anonsları oldu 
     HALİL ÖZER 

     Dostluk çabaları 
     FUTBOL kamuoyunda çok tartışılan 'Galatasaray ve ceza' krizinin perde arkası gün yüzüne çıktı. Sarı - Kırmızılılar'ın PFDK toplantısına ünlü avukatlar tarafından hazırlanmış iki sayfalık savunma metni ve video kasetler gönderdiği öğrenildi. Cezayı yumuşatan en önemli faktörün ise başta Özhan Canaydın olmak üzere Sarı - Kırmızılı yönetimin Fair - Play çabalarının oluşturduğu bildirildi. 
     
     Hakemin tahriği 
     YÖNETMELİKLERDEKİ yoruma açık maddeler tek tek incelenerek hazırlanan yazıda, maç günü stadda yönetim tarafından sıkça sahaya yabancı madde atılmaması için yapılan anonsların altı çizildi. Ayrıca ikinci anonstan sonra Sarı - Kırmızılı tribünlerin tansiyonunun düştüğü ve bunun da hafifletici bir sebep olması gerektiği hatırlatıldı. Hakemin de tahrik edici kararlar verdiği vurgulandı. 
     
     Kasetler izlendi 
     FENERBAHÇE derbisinde alınan önlemlerin de bildirildiği savunmada, ikinci etabı video kaset görüntüleri oluşturdu. Uyarıcı anonsların yanı sıra Sarı - Kırmızılı yönetimin tribün terörüne karşı tavrını sergileyen görüntüler cezanın indirilmesinde önemli bir yer tuttu. Öte yandan Galatasaray yönetimi, atmosferin daha da gerginleşmemesi için 2.5 milyarlık para cezasına itiraz etmeme kararı aldı. 
     
Karan'lıkta gol büyüsü      CÜNEYT KARAKAYA 

     Nereden nereye 
     GALATASARAY formasıyla ligin ilk yarısında sıkıntılı günler yaşayan Ümit Karan'a ikinci yarıda adeta büyü yapıldı. Yıldız futbolcu, müthiş bir patlama gerçekleştirirken, attığı gollerle takımının zirve yarışında ayakta kalmasını sağladı. Kısacası karanlık günleri yok etti. Bir sezonda en fazla 18 gol attığını açıklayan Ümit, "Hedefim bunu geçmek, ama önce şampiyonluk" dedi. 
     
     '10 dakika yeter' 
     TAKIM olarak şampiyonluk havasına girdiklerini açıklayan Ümit Karan, "Aramızda 10 dakika kalın, neler hissetiğimizi anlarsınız" diye konuştu. Yıldız futbolcu sözlerini şöyle sürdürdü "Kolay maçımız kalmadı. Ancak biz hepsini kazanıp, güle oynaya şampiyon olacağız. Geceleri rüyamda sezonun son düdüğünü duyuyorum ve taraftarlarla bütünleşmemi görüyorum." 
     
Altın adam VOLKAN      ARA transfer döneminde Galatasaray'a gelen ve ilk on birin değişilmez ismi olan Volkan, "11 Altın Adam" yarışmasında zirveye çıktı. Jüri üyelerinin 136 puanını toplayan genç futbolcuyu 78 puanla Gençlerbirliği'nden Serkan Balcı ve 67 puanla Beşiktaşlı İbrahim takip etti. Kasım ayında birinci olan Gençlerbirliği'nden Okan Koç ile mart ayında zirveye çıkan Ümit Bozkurt da ödüllerini aldı. 
     
Aslan'da eski sisteme dönüş      SÜPER Lig'de son 4 haftaya girilirken, Teknik Direktör Fatih Terim, kalan kritik maçlarda savunma kurgusunda bir dizi değişiklikler yaptı. Terim'in 4 yıllık şampiyonluk döneminde uygulanan dörtlü savunma anlayışını uygulatma kararı aldığı öğrenildi. Gençlerbirliği maçında uyumlu bir tablo çizen Vedat ve Mehmet Polat'ın ilk on birde oynayacağı bildirdi. 
     
PAF'ı 3-0 yendiler      ŞAMPİYONLUK yarışındaki en kritik 90 dakikalardan birini haftasonu Gençlerbirliği ile oynayacak olan Galatasaray, dün PAF takımı ile yaptığı maçı 3 - 0 kazandı. Sarı - Kırmızılılar'ın gollerini Pinto, Arif penaltı ve Volkan Glatt attı. Pinto sakatlanarak idman maçını yarıda bıraktı. 
     

</TEXT>
</DOC>
