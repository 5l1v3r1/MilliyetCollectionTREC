<DOC>
<DOCNO> 167508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/son/sontur03.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkatli olun çöl sıcakları hasta etmesin... 
</HEADLINE>
<TEXT>

     Türkiye genelinde etkili olan ve ''çöl sıcakları''' olarak adlandırılan yeni sıcak hava dalgası, yaşamı olumsuz etkiliyor. 
     Bursa İl Sağlık Müdürü Dr. Osman Ayyıldız, yaptığı açıklamada, özellikle sıcağın etkili olduğu 11.00-15.00 saatleri arasında dışarı çıkılmamasını, zorunlu durumlarda da giyime ve uzun süre dışarıda kalmamaya özen gösterilmesini istedi. 
     Bursa gibi nem oranının yüksek olduğu illerde sıcak havanın daha bunaltıcı ve boğucu etkisi olduğunu kaydeden Ayyıldız, aşırı sıcakların, özellikle tansiyon, şeker ve kalp hastaları ile yaşlılar ve çocukların düşmanı olduğunu anlattı. 
     Aşırı sıcaklarda ter ve solunum yoluyla yoğun sıvı kaybedildiğine işaret eden Ayyıldız, sıvı dengesini korumak için su, çay, meyve suyu gibi sıcak ve soğuk her tür sıvının alınması, ancak boğaz enfeksiyonu riski nedeniyle aşırı soğuk içeceklerden kaçınılması gerektiğini anlattı. 
     Sıcak havalarda giyimin de insanı etkilediğine dikkati çeken Ayyıldız, şöyle konuştu 
     ''Sıcak havada alınacak önlemlerden biri de rahat kıyafet giymektir. Koyu renk kıyafetler ışığı çektiği, dar kıyafetler de aşırı terlemeye neden olduğu için giyilmemeli. Açık renk keten, kot ve pamuklu kıyafetler tercih edilmeli. Ayrıca güneşin olumsuz etkilerinden korunmak bakımından başa şapka türü koruyucular giyilmelidir.'' Bazılarının ''kısa sürede bronzlaşma uğruna'' uzun süre güneşte kalarak sağlıklarını tehlikeye attıklarını belirten Ayyıldız, hastanelere güneşten kaynaklanan çok sayıda 1. ve 2. derece yanık vakası geldiğini anımsattı. 
     
     TERLEMEK FAYDALI 
     Bursa Vatan Hastanesi Kardiyoloji Uzmanı Dr. Cem Heper de, aşırı sıcaklarda terlemenin vücudun 37 derecede olması gereken vücut ısısını dengede tutmak açısından gerekli ve faydalı olduğunu vurguladı. 
     Yükselen vücut ısısını düşürmenin bir başka yolunun da havadar, teri çeken kıyafetler giymek olduğuna işaret eden Heper, şunları söyledi 
     ''Baş ve boyun, vücut ısısı bakımından çok önemli bölgelerdir. Baş ve boyun ne kadar rahat olursa, kişi sıcaklara karşı o derece dayanıklı olur. Bu nedenle yazın boynu açan, kışın kapatan giysiler tercih edilmeli. Örneğin, bu sıcaklarda klimalı ortamlarda çalışanlar için kravat takmak sorun değildir ama sık sık dışarı çıkan kişi için kravat takmak işkence haline gelebilir. Bu yüzden kravat ne kadar saygınlığı ifade etse de sıcak havalarda dışarıda gezenler kravat takmamalı. Eğer çok zorunluysa kravat gevşek, gömleğin yakası açık olmalı.'' 
     
</TEXT>
</DOC>
