<DOC>
<DOCNO> 163744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sonspo24.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Servet'e Real Sociedad'dan sonra İtalyanlar da talip... 
</HEADLINE>
<TEXT>

     Denizlispor'da genel kurulun 16 Temmuz'da yapılacağı belirtilirken, başkan adayı sayısı da 2'ye çıktı. 
     Kulüp Başkanı Mustafa Baysal, dün akşamki yönetim kurulu toplantısında, kongrenin 16 Temmuz Çarşamba günü saat 20.00'de Çatalçeşme Oda Tiyatrosu Salonu'nda yapılması kararının alındığını açıkladı. Baysal, ilk toplantıda çoğunluk sağlanamaması durumunda kongrenin 23 Temmuz'da yapılacağını bildirdi. 
     Baysal, başkanlığını yaptığı yönetimin tesisleşme, tel örgüsüz tek stada sahip olma, UEFA Kupası'na katılma ve 4. tura kadar yükselme gibi başarılara imza attığını belirtti. 
     Yeniden aday olup olmayacağına ilişkin soruya Baysal, ''İlk defa birden fazla başkan adayı ortaya çıkıyor. Bu güzel bir şey. Ekiplerin listesini görecek ve ona göre bir değerlendirme yapacağız'' karşılığını verdi. 
     Öte yandan Denizlispor'da, başkan adaylarının sayısı da artıyor. Tekstilci Zafer Katrancı'dan sonra, yine tekstil işiyle uğraşan ve İstanbul'da oturan Kadir Seyrek de Denizlispor'a başkan adayı olduğunu açıkladı. 
     Katrancı ve Seyrek'in adaylıklarını değerlendiren Baysal, ''Biri İstanbul'da oturuyor, diğeri toplantılara 4-5 defa geldi. Yeri ve zamanını iyi tespit edemediler'' diye konuştu. 
     
     SERVET HANGİ TAKIMA GİDİYOR 
     Mustafa Baysal, Denizlispor'un başarılı defans oyuncusu Servet'e, İtalya'dan ismi açıklanmayan bir kulübün de talip olduğu bildirdi. Baysal, İspanyol Real Sociedad'ın yanı sıra Fenerbahçe ile dolaylı görüşmelerin sürdüğünü, ayrıca İtalya'dan bir kulübün daha bu oyuncuyu transfer etmek istediğini söyledi. 
     Servet'i en çok parayı teklif eden kulübe verebileceklerini de kaydeden Baysal, ''Kulüp menajerimiz Mithat Halis, Servet'in transferiyle ilgileniyor. Cuma gününe kadar net gelişmeler olabilir. Ayrıca Kabat, Heinen ve Hiatenen'in transferiyle de menajerimiz ilgileniyor'' dedi. 
     
</TEXT>
</DOC>
