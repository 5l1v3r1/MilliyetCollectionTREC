<DOC>
<DOCNO> 182869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sondun17.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Anna Lindh'in katil zanlısı sorgulanıyor... 
</HEADLINE>
<TEXT>

     İsveç polisinin, bıçaklanarak öldürülen Dışişleri Bakanı Anna Lindh'in katil zanlısını sorguladığı bildirildi. 
     Polis sözcüsü Stina Wessling, 35 yaşındaki şüpheliye, dün gece yapılan sorgusunda sadece kimliğini ve suçu kabul edip etmediğini sorduklarını, ayrıntılı sorgulamanın bugün yapılacağını söyledi. 
     Şüpheliye bugün bir avukat sağlanacağını ifade eden Wessling, yakalanan kişinin suçu kabul edip etmediği konusunda ayrıntı vermedi. Wiessling, zanlıdan alınan DNA örneğinin, saldırada kullanılan bıçaktan alınan ve kapsamlı araştırma için İngiltere'ye gönderilen DNA örneğiyle karşılaştırılacağını bildirdi. 
     Bu arada, polisin son tutuklamaya rağmen çok sayıda yerde aramalarına devam edeceği bildirildi. 
     İsveç polisi, zanlıyı 3 gün sorguda tutabiliyor. Bu sürenin sonunda, gerekçe gösterilmek koşuluyla mahkemeden ek süre istenebiliyor. 
     Zanlı, dün akşam başkent Stockholm'deki bir restoranda yakalanmıştı. Polis, yakalanan kişinin Lindh'in bıçaklanarak öldürüldüğü alışveriş merkezinin güvenlik kameralarında görülen zanlıya benzediğini açıklamıştı. 
     Öte yandan, İsveç'in TT haber ajansı, Lindh'in katil zanlısı hakkında hırsızlık ve dolandırıcılık, bıçakla tehdit ve şiddetin de aralarında olduğu 18 ayrı mahkumiyet bulunduğunu duyurdu. 
     Ajans, 2002 yılında yapılan muayenede zanlının psikolojik rahatsızlığı olmadığının belirlendiğini kaydetti. 
     İsveç'te akli dengesi bozuk kişiler hapse atılmıyor, ancak psikiyatrik tedavi zorunlu tutuluyor. 
     Doktorlar, ''kendini beğenmiş'' bir kişiliğe sahip olarak niteledikleri zanlının, uyuşturucu ve alkol kullandığını bildirdiler. 
     
</TEXT>
</DOC>
