<DOC>
<DOCNO> 179903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/guncel/gun10.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Irza geçme'nin faili sayılacak 
</HEADLINE>
<TEXT>
   Kadına da tecavüz suçu geliyor 
   Yeni ceza kanunu tasarısına göre kadın da tecavüzden yargılanacak. Ama bunun, mağduru sanık durumuna düşürebileceğini savunan da var 
   ŞÜKRAN ÖZÇAKMAK İstanbul 

   
   Türk Ceza Kanunu'nda TCK yapılması planlanan ve üzerinde 16 yıl çalışılan bir değişiklikle kadınlar da artık "ırza geçme" suçunun faili olacak. TBMM Adalet Alt Komisyonu'nda görüşülmekte olan tasarı kabul edilirse, "Irza geçme fiilini cebir, şiddet veya tehdit kullanarak kendisine karşı yapılmasını sağlayan kimseye de aynı ceza verilir" ibaresiyle kadınlar da tecavüz suçundan yargılanacak. 
   
   Ceza süresi artırılıyor 
   Ayrıca tasarıyla, cezaların süresi artırılırken, ırza geçme şik yetinden de vazgeçilemeyecek. Şu anda yasa kadını ırza geçmenin faili saymıyor. Bu suçu erkeğin işleyeceğini öngörüyor. Irza geçme suçu işleyen kadınlar, direkt ırza geçmeden değil başka suçlamalardan ceza alıyor. 
   Ord. Prof. Sulhi Dönmezer, "Halen yürürlükte bulunan ceza kanununun metnine göre, kadın cinsi ilişkiyi yapan olamaz ancak azmettiricisi, yardım eden konumda. Yeni ceza kanunu tasarısına göre ise kadın tecavüz eden olarak da cezalandırılacak. Kadın da tecavüz etmiş sayılmalı. 30-40 yaşındaki bir kadın 11-15 yaşında bir çocuğu kendisiyle cinsel ilişki kurmaya zorlar ve mecbur kılarsa ne olacak İşte bu durumda kendisine ırza tecavüz ettirme suçunu yaptıran olarak cezalandırılacak" dedi. 
   
   Mağdur, sanık olabilir 
   Tasarının sakıncalı bir yönünün olduğunu savunan İstanbul Barosu Kadın Hakları Uygulama Merkezi Dönem Sözcüsü Av. Ayten Ağırdemir de, "Tasarıyla tecavüze uğrayan kadın, suça sebebiyet vermekten veya tahrik etmekten sanık durumuna düşebilir. Bu nedenle, 'kendisine karşı yapılmasını sağlayan kimseye de aynı ceza verilir' cümlesinde 'de' bağlacının kaldırılması gerekir" dedi. 
   
   86 kadın cezaevinde    Ceza Tevkifevleri Genel Müdürlüğü'nün istatistiklerine göre, TCK'nın "Cebren ırza geçen, küçükleri baştan çıkaran ve iffete taarruz edenler" hakkında düzenlenen yasa maddesinden cezaevinde olan 4 bin 112 tutuklu ve hükümlünün 86'sı kadın. TCK 414 - 418. maddeleri gereği cezaevine giren bu 86 kadının 30'nun cezası kesinleşmiş, 8'inin davası Yargıtay'da, 48'i tutuklu. 
   
   
</TEXT>
</DOC>
