<DOC>
<DOCNO> 165750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/siyaset/siy08.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Houston'ın en seçkin mühendisi 
</HEADLINE>
<TEXT>

Üniversite eğitimi almak üzere gittiği ABD'de başarıdan başarıya koşan Sıddıka Demir, Houston Üniversitesi tarafından Yılın Seçkin Genç Mühendisi ödülünü aldı 
     SERHAT OĞUZ İstanbul 

     İnşaat mühendisliği eğitimi almak için gittiği ABD'de, öğrenciyken Houston Üniversitesi ve çeşitli kurumlar tarafından defalarca en başarılı öğrenci ödülü verilen, "Yılın Genç Mühendisi" seçilen Sıddıka Demir 32 , bu kez de 40 yaş altındaki tüm Houston Üniversitesi mezunu olan mühendisler arasında "Yılın Seçkin Genç Mühendisi" unvanına layık görüldü. Demir, şimdi Irak'ın yeniden inşasında yer alan Amerikan Bechtel firmasında başmühendis olarak çalışıyor. 
     
     Okul birincisiydi 
     Demir, 10 yıl önce sadece üniversite eğitimi alarak ülkesine dönmek amacıyla ABD'ye gitti ancak öylesine başarılı oldu ki, fırsatlar ülkesi onu bırakmak istemedi. İki kez "en iyi mühendislik öğrencisi" seçilen Demir, okulu birincilikle bitirdi. Demir'i Teksas Müteahhitler Birliği de "en seçkin öğrenci" sıfatıyla ödüllendirdi. 
     
     ABD onu bırakmadı 
     Başarılarına, üniversite sonrası da devam eden Demir, 2000'de önce Teksas'ta "Yılın Mühendisi", ardından "Genç Mühendis Ödülü" ve Amerikan Kadın Mühendisler Birliği'nin "ABD'de Yılın Genç Mühendisi Ödülü"nü kazandı. Demir, son olarak, Houston Üniversitesi'nden "Yılın Seçkin Genç Mühendisi" ödülünü aldı. Ödüle topluma ve Houston Üniversitesi'nin dünyada tanıtımına katkıları nedeniyle layık görülen Demir, Kadın Mühendisler Birliği Houston Başkanlığı görevini de yürütüyor. 
     

</TEXT>
</DOC>
