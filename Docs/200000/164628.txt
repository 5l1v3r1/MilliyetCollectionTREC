<DOC>
<DOCNO> 164628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/sontur17.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de ithal kapkaççı ortaya çıktı... 
</HEADLINE>
<TEXT>

     İzmir'in Konak İlçesi'nde, park halindeki otomobilin ön koltuğunda bulunan cüzdanı alarak kaçmak isteyen Gürcistan uyruklu 2 kapkaççı suçüstü yakalandı. 
     Alınan bilgiye göre, üniversite öğrencisi olan ve bir firmada muhasebecilik yapan Tuğrul Ata Demirtaş 24 evine giderken arızalanan 35 AHJ 64 plakalı otomobilini, Basmane semti Doktor Refik Saydam Caddesi'nde park etti. Bu sırada otomobile yaklaşan 2 kişi, camın açık olmasından faydalanarak, Demirtaş'ın ön koltuğa bıraktığı cüzdanı alıp kaçmak istedi. Kapkaççılar, Demirtaş ve çevredeki vatandaşlar tarafından suçüstü yakalandı. 
     Olay yerine gelen polis ekipleri tarafından karakola götürülen 2 kişinin, Gürcistan uyruklu Valeri G. 28 ile Arjevan P. 28 oldukları belirlendi. Yabancılar Şube Müdürlüğü'ne teslim edilen kişiler hakkında yasal işlemlere başlandı. 
     
     KADINI SÜRÜKLEDİLER 
     Öte yandan, Güzelyalı'da yolda Nihal Kuytan'ın arkasından yaklaşan 35 ZS 449 plakalı Kartal marka otomobilde bulunan kapkaççılar, kadının omuzundaki çantayı almak istedi. Çantasını vermek istemeyen Kuytan, kapkaççılar tarafından bir süre yerde sürüklendi. Otomobilli kapkaççılar, kadının içinde cep telefonu ve kredi kartları olan çantasını alıp olay yerinden kaçarken, hafif yaralanan Kuytan, hastanedeki tedavisinin ardından taburcu edildi. 
     Polis ekiplerinin, kapkaççıları yakalamak için çalışmalara başladığı bildirildi. 
     
</TEXT>
</DOC>
