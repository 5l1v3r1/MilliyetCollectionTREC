<DOC>
<DOCNO> 195894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sondun16.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Westerwelle AB, Hıristiyanların toplandığı bir birlik değildir 
</HEADLINE>
<TEXT>

     Alman Hür Demokrat Parti FDP Genel Başkanı Guido Westerwelle, AB'nin, sadece Hıristiyanların toplandığı bir birlik olmadığını söyledi. 
     Westerwelle, FDP'nin bir kuruluşu olan Liberal Türk-Alman Birliği'nin LTD 10. kuruluş yılı dolayısıyla düzenlenen toplantıya katıldı. 
     Westerwelle, yaptığı konuşmada, ''Türkiye'nin AB'ye girmesi somut kriterlere bağlı olmalı. AB, muhafazakarların düşündüğü gibi sadece Hıristiyanların toplandığı bir birlik değildir. AB, bir değerler bütünüdür. Bu konuda din bir kriter olamaz'' dedi. 
     Türkiye ziyareti sırasında edindiği bilgilerin, Türkiye'nin doğru yolda olduğunu gösterdiğini ifade eden Westerwelle, Türkiye'de Batı'ya yönelik genç ve modern milletvekillerini tanıma fırsatı bulduğunu ve bu milletvekillerinin desteklenmesi gerektiğini belirtti. 
     Westerwelle, ''İstanbul'daki saldırılar tüm insanlığa karşı yapılmıştır. Bu vahşi saldırılardan tek bir din sorumlu tutulamaz'' dedi. 
     Almanya'nın eski Ekonomi Bakanı ve FDP Berlin eyaleti parti teşkilatı başkanı Günter Rexrodt da Türkiye'nin reform sürecine devam ettiği sürece, AB'nin Türkiye'yi üye olarak almaması için bir neden kalmayacağını söyledi. 
     Türkiye'nin AB üyeliğine karşı olanlara da anlayış gösterilmesi gerektiğini ifade eden Rexrodt, ''Türkiye AB'ye alındığı zaman Avrupa'nın sınırı Irak ve İran'a dayanacak. Orası başka bir dünya. Ben her zaman Türkiye'nin Batı'ya dönük bir ülke olmasını istedim. Türkleri misafirperver ve çok iyi insanlar olarak tanıdım'' dedi. 
     Çifte vatandaşlık konusuna da değinen Rexrodt, çifte vatandaşlığı doğru bulmadığını, iki ülkenin sadece iyi yönlerini alarak menfaat sağlamanın doğru olmadığını savundu. 
     Türklerin Alman toplumuna uyum sağlamasının çok önemli olduğunu belirten Rexrodt, ''Almancanın iyi bilinmesi gerekiyor ki, birbirimizi ve kültürlerimizi daha iyi tanıyalım. Başka bir ülkede yaşayan insanlar kendi kültürlerinden vazgeçmek zorunda değiller'' dedi. 
     Federal hükümetin eski yabancılar sorumlusu Cornelia Schmalz-Jakobsen de başörtüsü sorunuyla ilgili olarak, dini semboller taşıyan öğretmenlerin okullara yakışmadığını, din ve devlet işlerinin birbirinden ayrılmasından yana olduğunu söyledi. 
     Türk yemeklerinin ikram edildiği toplantıya, FDP Yönetim Kurulu üyesi Mehmet Daimagüler, Türkiye Araştırmalar Markezi TAM Direktörü Faruk Şen, Türk kökenli Alman Basketbol Milli takım oyuncusu Mithat Demirel ve Berlin-Brandenburg Türk-Alman İşadamları Derneği TDU Başkanı Bahattin Kaya da katıldı. 
     
</TEXT>
</DOC>
