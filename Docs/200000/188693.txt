<DOC>
<DOCNO> 188693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/siyaset/siyz1.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

   
   Baykal Gençleri militanlaştırmayın 
   ANKARA Milliyet 

   CHP Genel Başkanı Deniz Baykal hükümete, imam hatip lisesi mezunlarına üniversiteye girişte uygulanan farklı katsayıyı kaldırmak amacıyla hazırladığı tasarıyı geri çekme çağrısında bulundu. Baykal, "Hükümet, milli eğitimi siyasallaştırma çabalarına, gençleri bir siyasi görüşün militanı haline getirecek düzenlemelere son vermeli" dedi. CHP Grubu'nda konuşan Baykal, iktidarın tersi çabaları gizlice sürdürme telaşı içindeyken suçüstü yakalandığını söyledi. İkili bir eğitim sistemi getirilmek istendiğini savunan Baykal şunları kaydetti "Biri dini eğitimi temel alan eğitimdir. İkincisi de ortak bilimi, tekniği öğretmeye çalışan yaygın ve temel eğitim sistemidir. Birbiriyle çatışan ikili bir eğitim sistemini geliştirmeyi amaçlamak Türkiye'nin huzuruna yarar getirmez." 
   
   Sezer'e rağmen Harput müsteşar    ANKARA Milliyet 

   İçişleri Bakanı Abdülkadir Aksu, Muzaffer Ecemiş'in emekliye ayrılmasıyla boşalan İçişleri Bakanlığı Müsteşarlığı'na, Cumhurbaşkanı Ahmet Necdet Sezer'in onay vermemesine rağmen Müsteşar Yardımcısı Şahabettin Harput'u getirdi. İçişleri Bakanlığı'na da bir dönem vek let eden Ecemiş, Rüştü Kazım Yücelen döneminde müsteşar oldu. 40 yıllık meslek hayatını dün noktalayan Ecemiş'i uğurlama törenine Aksu ve bakanlık personeli katıldı. Ecemiş çalışma arkadaşlarından "helallik" alarak emekliliğe adım attı. Aksu da Ecemiş'in yerine vek leten Harput'u getirdi. Harput, Sezer'in irticai gruplarla bağlantılı olduğu iddiasıyla aktif göreve getirmek istemediği bir isimdi. 
   
   Erdoğan ve Özkök 1.5 saat görüştü    ELÇİN ERGÜN Ankara 

   GENELKURMAY Başkanı Org. Özkök ile Başbakan Erdoğan dün Başbakanlık konutunda sürpriz bir görüşme yaptı. İmam hatip liselerinin durumunun da ele alındığı görüşmede, Org. Özkök Erdoğan'a yapılacak düzenlemelerle ilgili hassasiyetini dile getirdi. Erdoğan ile Özkök'ü başbaşa bir yemekte buluşturan görüşmenin Genelkurmay İkinci Başkanı Org. İlker Başbuğ'un sert açıklamalarının ertesinde gerçekleşmesi dikkat çekti. Davet Erdoğan'dan geldi. Özkök ve Erdoğan'ın programlarında yer almayan ve 1.5 saat süren "sürpriz" yemek sırasında meydana gelen Bağdat Büyükelçiliği saldırısı da Özkök ve Erdoğan'a not olarak iletildi. Irak konusunun da ele alındığı görüşme Erdoğan'ın Org. Başbuğ'un açıklamalarıyla gerilen ortamı yumuşatmaya dönük girişimi olarak yorumlandı. 
   
   
</TEXT>
</DOC>
