<DOC>
<DOCNO> 171750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/spor/spo15.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Erdem'in naaşı getiriliyor    PARİS'TE hayata gözlerini yuman ünlü spor adamı Sinan Erdem'in naaşı bugün İstanbul'a getirilecek. Olimpiyat Komitesi'ne başsağlığı mesajları yağarken, yarın son yolculuğuna uğurlanacak olan Sinan Erdem'in isminin, Belediye Başkanı Saffet Bulut'un isteğiyle Bahçelievler Stadı'na verileceği bildirildi. 
   
   Ayçe şampiyon    BEDENSEL Engelliler Avrupa Bilek Güreşi Şampiyonası'nda Süreyya Ayçe, sağ ve sol bilekte şampiyon oldu. Almanya'nın Frankfurt kentinde sona eren şampiyonada Nurettin Yüksel, sağ bilekte Avrupa üçüncüsü, sol bilekte Avrupa ikincisi olurken, Hatice Günaştı da sağ ve sol bilekte bronz madalyaya uzandı. 
   
   Altıntaş'tan bronz    AVRUPA Yivli Silahlar Atıcılık Şampiyonası'nda Damla Altıntaş üçüncülüğü elde etti. 17 yaşındaki Altıntaş, Genç Bayanlar 50 metre Yatarak Atış dalında 592 puanla Türkiye rekorunun da sahibi oldu. 
   
   Bravo Taşar    AVRUPA 6. İşitme Engelliler Atletizm Şampiyonası'nda üç adım atlamada İbrahim Taşar bronz madalyaya ulaştı. Estonya'da 19 ülkeden 274 sporcunun katılımıyla yapılan yarışmalarda Hakan Şeker de, 5 bin ve 10 bin metrelerde finale kalarak, gençlerde Avrupa rekorlarını kırdı. 
   
   Hakan, PSG'de    İSVİÇRE'NİN Basel takımında forma giyen Hakan Yakın, Fransa'nın güçlü takımlarından Paris Saint Germain'e transfer oldu. Gurbetçi oyuncunun 6.2 milyon İsviçre frangına Yaklaşık 6 trilyon 200 milyar imza attığı öğrenildi. 
   
   Sutopu heyecanı    AVRUPA Genç Erkekler Sutopu Şampiyonası bugün İstanbul'da başlayacak. Ataköy Yüzme Havuzlarında 8 gün sürecek şampiyonada 4 grupta toplam 16 ülke mücadele edecek. Türkiye ilk maçında bugün 18.45'te İspanya ile karşılaşacak. 
   
   Yatların dansı    33. Deniz Kuvvetleri Kupası Yat Yarışları, İstanbul Boğazı'nda Çengelköy açıklarında verilen startla başladı. 45 teknenin katıldığı, 270 millik yarışın startını Deniz Kuvvetleri Komutanı adına Kuzey Deniz Saha Komutan Vekili İstanbul Boğaz Komutanı Tümamiral Taner Alkış verdi. 
   
   Bursa keyifli    HAGİ'NİN teknik direktörlüğe getirilmesi ve yeni kadro oluşturulmasının ardından, taraftarın kombine bilet satışlarına yoğun ilgi göstermesi Bursasporlu yöneticileri sevindirdi. Basın Sözcüsü Sedat Kaya, kombine bilete olan talebin memnuniyet yarattığını ifade etti. 
   
   
</TEXT>
</DOC>
