<DOC>
<DOCNO> 190444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/soneko26.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı Büyük mağazaların kurulmasına karşı değiliz 
</HEADLINE>
<TEXT>

     Sanayi ve Ticaret Bakanı Ali Coşkun, büyük mağazaların kurulmasına karşı olmadıklarını, teşvik ettiklerini bildirdi. 
     Bakan Coşkun, 3. Uluslararası İstanbul Perakende Konferansı'nın açılışında yaptığı konuşmada, geçen dönemde ekonominin döviz, faiz ve borsa üçgeni içinde çırpınmaya terk edildiğini, kendilerinin bu zinciri kırdıklarını söyledi. 
     Programlarında yatırım, üretim ve ihracat seferberliği bulunduğunu belirten Coşkun, bunun sonuçlarının da görüldüğünü kaydetti. Ali Coşkun, şunları kaydetti 
     ''Mali disiplini sağlama bakımından karar verdiğimiz programı tavizsiz uyguluyoruz. Kısa vadeli iyilikler ya da bir grubun menfaati için programlarımızı bozmuyoruz. Son aylarda kurlardaki mesele tamamen devlet birimlerinin ekonomiye müdahale etmeyip kendi dengesini kurması için uyguladığı ciddi politikaların neticesidir. Bu politikadan ihracatçı, sanayici sıkıntı çekmiş olabilir ama kura müdahale ederek kısa sürede rahatlama sağlayıp orta ve uzun vadede suni krizlerin doğması daha büyük bir risk olduğu için ekonomi kendi dengelerini bulacaktır.'' Hükümet olarak doğruları yapmaya çalıştıklarını ifade eden Coşkun, ''Ekonomimiz bütün zorluklara rağmen darboğazlardan kurtuldu. Ve şimdi istikrara kavuşma yönünde ciddi adımlar atıyoruz'' diye konuştu. 
     Türkiye Cumhuriyeti'nin 80. yılında'' bürokratik cumhuriyet'' olarak hantal bir yapıda bulunduğu görüşünü dile getiren Coşkun, bu yapının devleti israf batağına sürüklediğini ve bütçenin açık vermesine neden olduğunu savundu. 
     Sanayi ve Ticaret Bakanı Ali Coşkun, Türkiye'nin borcu borçla öder hale geldiğini, ancak son 1 yılda aldıkları tedbirlerle iyileşme sağladıklarını belirterek, ''Bütçemizi yaparken, ne ABD'den gelecek yardıma -bugünlerde tartışılıyor kredi meseleleri- ne de Irak savaşının sonunda doğabilecek imkanlara, fırsatlara göre hayali bir bütçe hazırlamadık. 2003 bütçesi gibi 2004 bütçesini de kendi öz kaynaklarımızla sağlıklı imkanlarımıza göre hazırladık'' dedi. 
     Devletin üzerine ''kara bulut'' olarak çökmüş faiz yükünden reel faizi aşağı çekerek kurtulunmakta olunduğunu belirten Coşkun, Türkiye'nin iyiye doğru gittiğini, uluslararası derecelendirme kuruluşlarının da Türkiye'nin notlarını yükselttiğini anımsattı. 
     Hükümet olarak yabancı yatırımcıların önündeki bütün engelleri kaldırmaya kararlı olduklarını belirterek, bu yöndeki adımlardan örnekler veren Coşkun, kayıtdışı ekonomiye de değindi. 
     Coşkun, ''Kayıtdışı ekonominin polisiye tedbirlerle çözümü mümkün değil. İnanıyoruz ki ekonomik sorunlar, ekonomik reçetelerle çözülür'' dedi. 
     
     BÜYÜK MAĞAZALARLA İLGİLİ YASA YENİLENİYOR 
     Alışveriş merkezlerinin ticari hayata modern alışveriş teknikleri getirdiğini, sağlık hijyen, ambalaj, iş ve işyeri güvenliği ile mali disiplin açısından da yararlı olduklarını vurgulayan Bakan Coşkun, şunları söyledi 
     ''Çarpık yapılaşma gibi ticari hayatta da çarpıklık var. Mevzuatta boşluk var. 4 milyon civarında esnaf, bakanlığımızın ilgi alanında. Esnafın arasında huzursuzluklar doğmuş. Bunu gidermek için önceki hükümetle başlayan bir büyük mağazalar yasası var. Bunun güzel hazırlanmadığını gördük. Yenisi hazırlandı ve görüşlere açıldı. Asıl olan şudur şehirleşmede çarpık yapılaşmaya fırsat vermemek. İmar planında yer ayrılmışsa sorun yok. Ayrılmamışsa izin valilik tarafından verilecek. İhtilaf halinde bakanlık son sözü söylemek durumunda. Çok büyük işletmelerde valiliğin görüşü ve bakanlığın onayıyla kuruluş izni gerçekleştirilecek. 
     Eğer imar planlarında yer ayrılmışsa yer seçiminde en çok üyesi olan Tüketici Derneği, Ticaret Odası ve belediyenin görüşü alınarak karara bağlanacak. Eğer imkan yoksa şehir içinde yerleşim merkezinin biraz dışında kurulması öngörülmektedir. Endişe edilecek bir durum yoktur. Biz büyük mağazaların kurulmasına karşı değiliz, teşvik ediyoruz.'' 
     
</TEXT>
</DOC>
