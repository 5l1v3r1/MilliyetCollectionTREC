<DOC>
<DOCNO> 167538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/ekonomi/eko01.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Telsim ve Turkcell'den 3.5 katrilyonluk tahsilat 
</HEADLINE>
<TEXT>

Türk Telekom, sabit telefonlardan Telsim ve Turkcell'e yapılan aramalardan doğan 3.5 katrilyonluk alacağını tahsil etmeye başladı. Telekom, bu şirketlere yapılması gereken pay ödemelerini alacağına mahsuben durdurdu 
     EKONOMİ SERVİSİ 

     Türk Telekom, Elektrik Mühendisleri Odası'nın başvurusu üzerine paylaşım sözleşmelerinin Ankara 9'uncu İdari Mahkemesi tarafından iptal edilmesi üzerine 30 Haziran'dan itibaren Uzan Grubu'a bağlı Telsim ve Mehmet Emin Karamehmet'in sahibi olduğu Çukurova Grubu'na bağlı Turkcell'in paylarını ödemeyi durdurdu. 
     Her iki kuruluşun geçmişe dönük olarak borçlarını çıkaran Telekom, Haziran ayı payı olarak Turkcell'in 82 trilyon lirasını Telsim'in de 20 trilyon liralık ödemesini kesti. Telekom ayrıca Telsim'in Ocak 2003 itibarı ile çeşitli anlaşmalardan doğan 120 trilyon liralık alacağını borçlarına mahsup etti. 
     Telekom tarafından Telsim'in geçmiş yıllara ait olarak tahsil edeceği borç tutarı 1 katrilyon lira, Turkcell'in ödemesi gereken para miktarını da 2.5 katrilyon lira olarak hesaplandı. 
     Telsim ve Turkcell ile Türk Telekom arasında 1998 yılında ara bağlantı gelir anlaşması imzalanmıştı. Bu sözleşme ile GSM telefonlarından sabit telefonlara ve sabit telefonlardan da GSM operatörlerine yönelik aramalarda uygulanacak ücretin şirketler arasında nasıl paylaşılacağı düzenlenmişti. 
     GSM'den sabit telefonlara yapılacak aramalarda bir kontör bedelinden Telekom'a yüzde 30, GSM operatörlerine yüzde 70 pay verilmesi öngörüldü. Sabit telefonlardan GSM'lere yapılan aramalarda da Telekom'a yüzde 70, GSM operatörlerine yüzde 30 pay ödenmesi düzenlendi. 
     Elektrik Mühendisleri Odası EMO , bu sözleşme ile kamunun zarara uğratıldığı gerekçesiyle dava açtı. Ankara 9. İdare Mahkemesi, EMO'nun talebini haklı buldu ve yapılacak görüşmelerdeki ücretlendirmelerde paylaşımın yüzde 50 - 50 oranında olmasına karar verdi. 
     Telekom'un mahkeme kararı gereği haziran ayından itibaren Turkcell'in 2.5 katrilyon Telsim'in de 1 katrilyon borcu olmak üzere toplam 3.5 katrilyon liralık borç tamamen sıfırlanana kadar paylaşım ödemeleri yapmayacağı öğrenildi. 
     

</TEXT>
</DOC>
