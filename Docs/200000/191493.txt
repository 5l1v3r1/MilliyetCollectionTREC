<DOC>
<DOCNO> 191493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/siyaset/siy01.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik'in taslağı rafa kaldırıldı... 
</HEADLINE>
<TEXT>

   Üniversiteler ile hükümet arasında gerginliğe yol açan YÖK taslağı yerine, bir çerçeve yasa hazırlanmasında anlaşıldı 
      Bahar Atakan 

   
   Hükümet ve Üniversitelerarası Kurul, Milli Eğitim Bakanlığı'nın hazırladığı Yükseköğretim Yasa Taslağı'nı rafa kaldırarak, Anayasa'nın 130 ve 131. maddeleri değiştirilmeden çerçeve yasa hazırlanması yönünde uzlaştı. Bakan Hüseyin Çelik, yaklaşık 40 maddeden oluşacak yasadaki başlıkları ÜAK Alt Komisyonu'nun hazırlayacağını belirtti. Yeni yıla kadar çıkarılacağı belirtilen yasa Meclis'ten geçerse mevcut Yükseköğretim Kanunu ve bağlı yönetmelikler hükmünü yitirecek, kılık - kıyafet ve disiplin yönetmelikleri de yeniden yazılacak. 
   Çelik, ÜAK Başkanı Ayhan Alkış ve alt komisyon üyeleriyle bir araya geldiği toplantının ardından yükseköğretimde reform için Anayasa'nın değiştirilmesi gerektiğini savundu. MEB'in hazırladığı taslak üzerinde çalışmadıklarını belirten Çelik şunları söyledi 
   "Bunun geniş paket olarak yapılması gerektiği düşüncesiyle şimdilik Anayasa değişikliği yapılmadan çerçeve yasa hazırlanarak, hiç olmazsa kısa ve orta vadede üniversitelerdeki eksikliklerin, aksaklıkların giderilmesi, ihtiyaç duyduğu idari ve mali özerkliğin temin edilmesine yönelik çalışma yapılıyor. Çerçeve yasada nelerin olması gerektiği konusunda alt komisyonla mutabakata vardık." 
   Alt komisyonun çerçeve yasada bulunması gereken madde başlıklarını makul sürede belirleyip kendilerine sunacağını ifade eden Çelik, "Bunu tasarı haline getirip hükümete sunacağız. TBMM komisyonlarında görüşülecek ve yasalaşacak" dedi. Alkış da, 20 bin öğretim elemanından gelen görüşleri değerlendirerek bir taslak hazırlayacaklarını belirtti. Taslağın ana hatları şöyle olacak "Özerklik. İdari, mali akademik bazı yetkiler üniversite üst kurullarına devredilecek. Üniversiteler yeniden yapılandırılacak." Öğretim Üyeleri Derneği Başkanı Kadir Erdin ise çerçeve yasanın içeriğini görmeden, bir yorum yapamayacaklarını belirtti. 
   
   
   
</TEXT>
</DOC>
