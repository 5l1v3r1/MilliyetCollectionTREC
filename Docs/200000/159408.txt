<DOC>
<DOCNO> 159408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/yasam/yasz1.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

Üsküdar'da sapık şüphesi      Üsküdar'da vatandaşlar, dört yaşında bir erkek çocuğa kendi evinde tecavüz etmek istediği iddia edilen Ş.T.'yı 16 polise teslim etti. Ş.T.'nin Ümraniye ve Üsküdar'da son bir yıl içerisinde 5-8 yaşları arasında 5 ayrı erkek çocuğa tecavüz eden "jöleli sapık" olabileceğinden şüphelenen polis, kan örneklerini incelemeye aldı. Ş.T.'nin emniyete getirilişinde E.T.'ye tecavüz etmediğini söylediği öğrenildi. Yaşları 5 ile 8 arasında değişen bazı mağdur çocuklar Ş.T.'yi teşhis edemedi. 
     
Transit yola kısıtlama geldi      Ataköy ile Yenikapı arasında ulaşımın sağlandığı Sahil Kennedy Caddesi'ndeki transit yol, 23.00 ile 06.00 saatleri arasında araç trafiğine kapatılacak. İstanbul Emniyet Müdürlüğü'nden yapılan açıklamada, UKOME'nin aldığı karar gereğince transit yolun, özellikle 23.00'ten sonra, özellikle başka illerden gelen araç sürücülerinin trafiğin hangi yöne aktığını bilememeleri nedeniyle büyük tehlike oluşturduğu kaydedildi. 
     
Suadiye Vapuru cayır cayır yandı      Haliç Tersanesi'nde bakıma alınan Şehir Hatları İşletmesi'ne ait "Suadiye" isimli yolcu vapuru, çıkan yangında adeta enkaz haline geldi. Havuz bölümünde bulunan vapurun üst salonunda, oksijen kaynağıyla kesim yapılırken dün saat 10.15 sıralarında yangın başladı. Kısa sürede büyüyen alevler, vapurun her tarafını sardı. Yakıt tanklarına ulaşmaması için itfaiye erlerinin büyük çaba harcadığı yangın, 1.5 saat sonra kontrol altına alınabildi. 

</TEXT>
</DOC>
