<DOC>
<DOCNO> 197428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sondun07.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani "Iraklı Türklerle ilişkilerimiz gelişiyor" 
</HEADLINE>
<TEXT>

     Irak Geçici Hükümet Konseyi GHK Başkanı ve Irak Kürdistan Yurtseverler Birliği IKYB lideri Celal Talabani, Iraklı Türkmenlerle ilişkilerin gelişmekte olduğunu söyledi. 
     Talabani, El Zaman gazetesine verdiği demeçte, Şii Türkmenlerin iki partisiyle aralarında anlaşmalar bulunduğunu belirterek, 6 Sünni Türkmen partisiyle ilişkilerinin iyi olduğuna kaydetti. Talabani, ''Bizim Irak Türkmen Cephesi ile ilişkilerimiz iyi değildi ama şimdi bu ilişkiler gelişiyor'' dedi. 
     Talabani, kendisi Sünni olduğu halde Şiilere yönelik büyük sempati duyduğunu belirterek, ''Ben Irak'ta Şii kentlerinin geliştirilmesi konusunda hükümet konseyine bir proje sundum'' dedi. 
     Koalisyon kuvvetlerine karşı kimlerin saldırılarda bulunduğuna ilişkin soru üzerine Talabani, ''Faşist dikta rejiminin kalıntılarıyla birlikte El Kaide'ye bağlı Ensar El İslam grubunun, El Kaide'nin ve ülkenin dışından gelenlerin Irak'ta saldırılar düzenlediklerini'' söyledi. 
     İran, Türkiye, Ortadoğu ülkeleri ve Irak'ta meydana gelen saldırıları terör eylemleri olarak niteleyen Talabani, ''Biz bunları direniş kuvvetleri eylemleri değil, terörist eylemler olarak niteliyoruz'' diye konuştu. 
     Talabani, İsrail'e ilişkin soru üzerine, ''Ne Kürt halkının ne de Irak Geçici Hükümet Konseyi'nin İsrail ile ilişkileri vardır. Biz Arap Birliği'ne üyeyiz. Birlikten çıkan kararları uygulamalıyız'' dedi. 
     
</TEXT>
</DOC>
