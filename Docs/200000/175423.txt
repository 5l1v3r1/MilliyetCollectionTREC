<DOC>
<DOCNO> 175423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/yazar/temelkuran.html </URL>
<DATE> 2003/08/13/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Füzyon erkekleri 
</HEADLINE>
<TEXT>

   
   En beğendiğimiz, en şahane erkek, imaj dünyasının "gözde bekarı", tatlı sert yeni erkek ekolünün bayrak taşıyıcısı Özcan Deniz, manken Ebru Destan'ı alnından öptü. Böylece kendini masaların üzerine atan, sevgilisini ayakkabı markasına göre seçen insanların magazin aleminde "Anadolu'da alından öpmek ne demektir " tartışması başladı. Magazin programlarına at - avrat - silah zamanlarından kalma, "erkek haysiyetiyle" dopdolu bir namus jargonu sızdı aniden. Ama zaten Özcan Deniz de bu yüzden sevilmiyor mu zaten 
   Bir sentez, bir füzyon olduğu için. Doğu yakasında güven verici, kaya gibi erkek aromasıyla tatlandırılıp Batı yakasına "alemden haberdar genç" görünümünde servis edilmiş bir "imaj" değil mi o Tam kadınların sevdiği gibi Laila'da dans edebilir ama "kadınına da sahip çıkar". Eski erkekler gibi sessizdir ama espri yapılacak zamanı da bilir. Kara yağızdır ama "kıro" değildir. Köy yumurtası tadındadır ama köylü değildir. Doğu kültürü ile yoğrulup bir de Batı rendesinden geçirilmiş, ağızlara layık bir çizgi film kahramanı. Mesele bu değil fakat. Mesele yaratılan bu yeni tiple birlikte gelen "namus füzyonu". Kızı alıp Amerikalara götürmek serbest. Ama sonra alından öpmek suretiyle iade - i itibar yapılacak. Erkeğimiz kadınına sahip çıkıyor, ama sonra dönüp kameralara kayıtsız bir biçimde "eski ilişkiye su verilemez" açıklamaları yapılıyor. Anneyle oğlan çocuklarına has ve genellikle annelerin eseri olan o kutsal, hep çok acıklı ve net bir biçimde "Anadolulu" sarılma sahneleri yaşanıyor ama kafada da bir rapçi şapkasıyla "clubber" görünümünden taviz verilmiyor. Kendi eski "arabesk" fotoğraflarına bakılıp dalga geçiliyor ama yeri geldiği zaman da "karayağız" delikanlı hallerine geri dönülüyor. Seğmen Ağa kompozisyonuna sonuna kadar sahip çıkılıyor ama bir yandan da Mercan Dede ile "füzyon" yapmanın geçerli bir şey olduğu nedense hemen anlaşılıyor. 
   
   Kimin namusu    Birikim yazarı Ömer Laçiner bir keresinde şöyle demişti 
   "Artık ne Batı'nın namusu ne Doğu'nun namusu yaşanıyor bu ülkede." 
   Tuhaf bir aralıkta "namussuz" kalmış bir ülke gibi Türkiye. Önemle belirtmek gerekir ki, kadın - erkek ilişkilerinden bahsedilmiyor sadece. Ama kadın - erkek ilişkilerine gelince sıra... Kadın hakkında bu kadar çok konuşulmaz mesela Doğu'da. Batı'da ise alından öpülerek verilecek bir "temiz kadın" madalyasına muhtaç bırakılmaz kadın. 
   Bunun her ikisini de yapmak "füzyon" mudur acaba Yoksa Batı'nın ve Doğu'nun imajlar suretiyle "bulamaç" edilmesi midir 
   Ne olursa olsun tabağınızda "şık bir füzyon" erkeği artık servise hazırdır. Bir hayal herkes inandığında gerçek olur zira. 
   
      
   
</TEXT>
</DOC>
