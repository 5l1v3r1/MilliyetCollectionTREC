<DOC>
<DOCNO> 165905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sontur14.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Kara Kuvvetleri 2212 yaşında... 
</HEADLINE>
<TEXT>

     Genelkurmay Başkanı Orgeneral Hilmi Özkök, Türk Kara Kuvvetleri personelinin, geçmişte olduğu gibi gelecekte de Atatürk ilke ve devrimlerinin yol göstericiliğinde, cumhuriyetin temel niteliklerine yürekten bağlı olarak, dünyadaki dönüşümü ve yaşanan gelişmeleri yakından takip ederek, Kara Kuvvetleri'ni geleceğe en iyi şekilde hazırlayacağına inancının tam olduğunu ifade etti. 
     Türk Kara Kuvvetleri'nin 2212. kuruluş yıldönümü, Kara Kuvvetleri Komutanlığı Karargahı Lozan Salonu'nda düzenlenen törenle kutlandı. 
     Törene, Kara Kuvvetleri Komutanı Orgeneral Aytaç Yalman, Kurmay Başkanı Orgeneral İlker Başbuğ ile karargahta görevli general, subay ve astsubaylar ve sivil personel katıldı. 
     Törende, Genelkurmay Başkanı Orgeneral Hilmi Özkök, Milli Savunma Bakanı Vecdi Gönül, Kara Kuvvetleri Komutanı Orgeneral Aytaç Yalman, Deniz Kuvvetleri Komutanı Oramiral Bülent Alpkaya, Hava Kuvvetleri Komutanı Orgeneral Cumhur Asparuk, Jandarma Genel Komutanı Orgeneral Şener Eruygur ile 7. Cumhurbaşkanı Kenan Evren'in kutlama mesajları okundu. 
     Orgeneral Özkök, kutlama mesajında, Türk Kara Kuvvetleri'nin 2212. kuruluş yıldönümünü gururla kutlamanın heyecanı içerisinde olduklarını dile getirerek, dünyanın en hassas bölgelerinden birinde yer alan Türkiye'nin jeopolitik ve jeostratejik konumu, kriz bölgelerine yakınlığı ve güçlü silahlı kuvvetleriyle bölgesinde güç ve istikrar unsuru olduğunu kaydetti. 
     Sahip olduğu binlerce yıllık gelenekle dünya harp öğretisinin en eski yaratıcılarından olan Türk Kara Kuvvetleri'nin tarih içinde kendisine verilen her türlü görevi büyük bir başarı ile yerine getirdiğini vurgulayan Orgeneral Özkök, Türk Kara Kuvvetleri'nin 1950'li yıllardan itibaren yurtdışında görev aldığı harekatlarda gösterdiği yüksek performans ve son yıllarda çeşitli yabancı ülke mensuplarına verdiği kaliteli eğitimle de Türk Silahlı Kuvvetleri'ne TSK dünya çapında bir saygınlık kazandırdığını belirtti. 
     
     ''NİTELİKTEN NİCELİĞE DÖNÜŞÜM'' 
     Genelkurmay Başkanı Orgeneral Özkök, şöyle devam etti 
     ''Soğuk savaşın sona ermesini müteakip güvenlik ve istikrar kavramlarında büyük bir değişim yaşanmış, tehdit algılamaları tümüyle değişmiştir. Bu değişim içinde yaşadığımız çağda bilişim ve teknoloji alanlarında yaşanan devrim nedeniyle geçmişten çok farklı bir düşünce yapısıyla hareket etmeyi zorunlu hale getirmiştir. 
     Bu bağlamda, batılı ordular halen niteliksel bir yaklaşımdan ziyade niceliksel bir anlayışla yoğun bir dönüşüm süreci yaşamaktadırlar. Bu dönüşüm, sahip olunan vizyonu, derinliği ve işlevsel özelliği daha da arttırılmış şekilde yeniden yaratmayı, organizasyonun yeniden düzenlenmesini, özgün muharebe konseptlerinin oluşturulmasını, kaynakların uzun bir süreci kapsayacak şekilde yeniden tahsisini kapsamaktadır.'' Bu dönüşümün en canlı örneklerinin Irak savaşında yakından görüldüğünü belirten Orgeneral Özkök, şunları kaydetti 
     ''Bugün gelinen noktada, Türk Kara Kuvvetleri'nin niteliksel özellikleri arttırılmış, alçak yoğunluklu bir çatışma ortamından yüksek yoğunluklu bir çatışma ortamına kadar değişen geniş bir spektrumda yer alabilecek şekilde teşkil edilerek ve eğitilerek, harp kabiliyeti yüksek, güvenli ve kesintisiz bir komuta-kontrol sistemine sahip, yaratıcılık özellikleri ön plana çıkmış, teknolojiyle barışık ve inisiyatif kullanabilen lider personelini, küçük birlikler şeklinde, her türlü şartta ve kesintisiz muharebe yapabilecek şekilde eğitilmesi ihtiyacı belirmiştir. 
     Türk Kara Kuvvetleri personelinin geçmişte olduğu gibi gelecekte de Atatürk ilke ve devrimlerinin yol göstericiliğinde cumhuriyetin temel niteliklerine yürekten bağlı olan, dünyadaki dönüşümü ve yaşadığımız gelişmeleri yakından takip ederek, Kara Kuvvetlerimizi geleceğe en iyi şekilde hazırlayacağına inancım tamdır.'' 
     
     SAVAŞIN ACIMASIZ GERÇEKLERİ 
     Kara Kuvvetleri Komutanı Orgeneral Yalman da mesajında, soğuk savaşın sona ermesini müteakip, siyasi, askeri ve ekonomik alanda istikrarsızlığın hakim olduğu bir geçiş dönemine girildiğini belirterek, etnik ve dinsel farklılıkların tarihsel toprak iddialarıyla birleşerek tekrar ortaya çıktığını kaydetti. 
     Dünyanın çeşitli yerlerinde meydana gelen bölgesel çatışmalar ve Irak'ta uzun süredir devam eden bunalımın savaşa dönüşmesiyle dünyanın bir kez daha savaşın acımasız gerçeğiyle karşı karşıya kaldığına dikkati çeken Orgeneral Aytaç Yalman, şöyle devam etti 
     ''Türkiye, sahip olduğu coğrafi konumu ve tarihi geçmişi nedeniyle kriz ve istikrarsızlığın hakim olduğu, bölünmelerin kırılma hattında yer almaktadır. Bu nedenle ulusal çıkarlarını koruyacak önlemler almak, bölgesinde bir güç ve denge unsuru olmak zorundadır. 
     Türkiye'nin içinde bulunduğu jeopolitik ortamda bir güç ve denge unsuru olabilmesi için bilgi çağının gerektirdiği teknoloji ile donatılmış, çok iyi eğitilmiş, her türlü arazi ve iklim şartlarında görev yapabilecek güçlü bir silahlı kuvvetleri her zaman muhafaza etmek zorunda olduğunun da önemi açıktır.'' 
     
     ''ÜZERİNE DÜŞEN GÖREVİ YERİNE GETİRECEK'' 
     Türk milletinin özünü ve gücünü temsil eden TSK ve onun ayrılmaz parçası olan Kara Kuvvetleri'nin, üstün disiplini, etkin eğitimi ve yüksek fizik ve moral gücüyle her türlü tehdit ve tehlikeye karşı laik ve demokratik Türkiye Cumhuriyeti Devleti'ni ve onun çağdaş kazanımlarını korumak ve bölgesinde barış ve istikrarın sağlanmasında üzerine düşen görevleri en iyi şekilde yerine getirme azim ve kararlılığında olduğunu belirten Orgeneral Yalman, şunları kaydetti 
     ''Kutsal vatan topraklarının bölünmez bütünlüğünün, milletimizin birlik ve beraberliğinin korunması ve kollanmasında bizlere çok önemli görevler düşmektedir. 
     Bu bağlamda, yüce milletimiz bizi daima güven kaynağı olarak görmekte, bizimle gurur duymaktadır. Milletimizin emrinde olarak, koruyup kolladığımız yüksek ideallere yönelik her türlü tehdit ve tehlikeye karşı, üzerine düşen görevi bugüne kadar olduğu gibi bundan sonra da en iyi şekilde yerine getireceğinize inancım tamdır.'' Mesajların okunmasının ardından Kurmay Albay Fevzi Duran, Kara Kuvvetleri'nin tarihi gelişimini anlattı. 
     Büyük Hun İmparatoru Mete Han'ın tahta çıkış tarihi olan M.Ö. 209'un Türk Kara Kuvvetleri'nin kuruluş tarihi olarak kabul edildiğini ifade eden Albay Duran, bu dönemden günümüze Kara Kuvvetleri'nin geçirdiği evreleri özetledi. 
     Türkiye'nin sorunlar yumağı olan Balkanlar, Ortadoğu ve Kafkaslar'ın ortasında yer aldığını belirten Albay Duran, bu toprakların jeostratejik ve jeopolitik açıdan dünyanın en önemli bölgelerinden biri olduğunu belirtti. 
     Albay Duran, Kara Kuvvetleri'nin, milli, ahlaki ve mesleki değerlere bağlı, bugünü ve geleceği görebilen, teknolojiye ayak uydurabilen, geleceğin muharebe ortamında görev yapabilecek yetkin liderler yetiştirmeyi, müşterek harekat icra edebilen, optimal büyüklükte ve hazırlıkta bir yapıyı vizyon olarak belirlediğini anlattı. 
     Kara Kuvvetleri'nin envanterindeki silahları bir plan dahilinde modernize ettiğini dile getiren Albay Duran, modernizasyon kadar subay, astsubay eğitim ve öğretimine de büyük önem verildiğini kaydetti. 
     Tören, TSK Mızıka Astsubay Hazırlama ve Sınıf Okulu Bandosu'nun Türk marşlarından oluşan konseriyle sona erdi. 
     
</TEXT>
</DOC>
