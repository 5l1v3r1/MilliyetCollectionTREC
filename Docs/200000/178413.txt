<DOC>
<DOCNO> 178413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sondun15.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye göre Bin Ladin Pakistan'da saklanıyor.. 
</HEADLINE>
<TEXT>

     ABD'nin İslamabad Büyükelçisi Nancy Powell, El Kaide örgütünün lideri Usame Bin Ladin'in Pakistan'ın aşiretler bölgesinde saklanıyor olmasının kuvvetli bir olasılık olduğunu söyledi. 
     Pakistan'da İngilizce yayımlanan The Nation gazetesinde açıklamaları yayımlanan Powell, Amerikalı ve Pakistanlı ajanların yerel polisle beraber Bin Ladin'in izini sürdüğünü belirterek, El Kaide liderinin Pakistan'ın Afganistan sınırı yakınlarındaki aşiretler bölgesinde bir yerde saklanıyor olmasının büyük olasılık olduğunu kaydetti. 
     Powell, teröre karşı savaş ve terör belasının bitmesi için ABD'nin Pakistan'la işbirliği yapmaya devam edeceğini ifade etti. 
     Pakistan Devlet Başkanı Pervez Müşerref de Bin Ladin'in Afganistan-Pakistan sınırındaki dağlık bölgede saklanıyor olabileceğini söylemişti. 
     Pakistan güvenlik güçleri, 11 Eylül saldırılarından sonra Afganistan'a düzenlenen operasyonlardan kaçan 500'den fazla El Kaide ve Taliban zanlısını yakalamıştı. Pakistanlı yetkililer, yakalananlardan bazılarını Amerikalı yetkililere teslim etmişti. 
     
</TEXT>
</DOC>
