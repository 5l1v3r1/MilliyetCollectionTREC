<DOC>
<DOCNO> 181025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/soneko07.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel hedef büyüttü... 
</HEADLINE>
<TEXT>

     Vestel'in yurtdışındaki ilk üretim tesisi olan Rusya televizyon fabrikası, bu ay sonunda üretime başlayacak. 
     Vestel Şirketler Grubu İcra Kurulu Üyesi Cengiz Ultav, Vestel'in Rusya fabrikasının üretime geçmesinin ardından, o bölgede Vestel markasının daha çok duyulacağını söyledi. 
     Ultav, Rusya projelerinin 25-30 milyon dolar civarında bir maliyetle tamamlandığını kaydederek, fabrikanın 2004 sonunda yıllık 2 milyon adetlik üretim kapasitesine ulaşacağını bildirdi. 
     Ultav, ''Özellikle bu bölgede Vestel markasını çok daha fazla duyacaksınız. Rusya, Ukrayna, Belarus, Kazakistan, Irak, İran, Suriye, Ürdün ve Mısır gibi ülkelerde hep Vestel markasını görmeye başlayacaksınız'' dedi. 
     Rusya'daki fabrikanın Vestel'in yurtdışındaki ilk fabrikası olduğuna dikkat çeken Ultav, fırsatlar çıktıkça yayılmaya devam edeceklerini dile getirdi. 
     
     GSM PROJESİ 1-2 YIL İÇİNDE DEVREYE GİRECEK 
     Hem elektronik imalat ve tasarımı, hem de bunların yazılımlarının üretilmesi konusunda son derece önemli gelişmeler sağladıklarını dile getiren Cengiz Ultav, ''Dolayısıyla bizim sadece tüketici elektroniğinde yaptığımız işi başka alanlarda da çok kolaylıkla yapmamız mümkün. Sadece tüketici elektroniğinde değil, bugün elektronik ödeme sistemlerinde, bilişim dünyasında çok fazla sayıda cihaz üretiyoruz'' diye konuştu. 
     Ultav, şu anda yapılabilirliğini oldukça ileri bir safhaya getirdikleri ve ayrıntı vermediği bir GSM projelerinin bulunduğunu kaydederek, şunları söyledi 
     ''Bir de telekomünikasyon altyapısında bulunan cihazlarının üretilmesi de Vestel'de söz konusu. Tahmin ediyorum 1-2 yıl içerisinde bütün bunlar birer birer devreye alınmış olacak.'' 
     
     ''IRAK PAZARINDA PATLAMA VAR'' 
     Cengiz Ultav, savaştan önce de ihracat yaptıkları Irak pazarında savaş sonrası büyük bir canlanma gözlendiğini vurgulayarak, ''Son üç ayda Irak, ihracatımızın yüzde 5'ine tekabül ediyor. Irak pazarında bir patlama var. Oradaki bütün anormal şartlara rağmen çok iyi satışlar yapıyoruz'' dedi. 
     Savaş öncesinde Irak devletine satış yapıldığını anımsatan Ultav, savaş sonrasında işadamlarının da alım yapmaya başladığını kaydetti. 
     Ultav, ''İnsanlar dünyayla iletişim kurmak istiyorlar. Televizyon sahibi olmak istiyorlar. Uydu ve telekomünikasyon cihazlarına sahip olmak istiyorlar'' diye konuştu. 
     
     1.7 MİLYAR DOLAR GELİR HEDEFİ 
     Cengiz Ultav, Vestel'in bu yıl 7,5 milyon adet televizyon, 4,5 milyon adet dijital cihaz, 1,2 milyon adet buzdolabı ve 140 bin adet klima üretimi hedeflediğini belirterek, ''Vestel'in bütün bunlarla geliri 1.7 milyar dolar seviyesine çıkacaktır'' dedi. 
     Geçen seneye göre hem üretimde hem de gelirde yüzde 20'lik bir büyüme öngördüklerini ifade eden Ultav, mallarının yüzde 93'ünün ihraç edildiğini vurguladı. Ultav, şunları kaydetti 
     ''108 ülkeye 300 ayrı marka adı altında ihracat yapıyoruz. Bu markalar arasında Sharp, JVC, Toshiba, Sanyo, Mitsubishi, Hitachi, Akai gibi önde gelen Japon firmalarının da olduğunu belirtmek isterim. 
     Yaptığımız işin sadece bir imalat ya da montaj şeklinde düşünülmemesinde fayda var. Çünkü biz bu cihazları kendimiz tasarlıyoruz, imal ediyoruz. Japonlar da 'evet, bunlar bizim kalitemize uygun, biz bunların üzerine kendi markamızı basarız' diyorlar. Ve biz bu şekilde cihazları Avrupa pazarlarına da ihraç ediyoruz.'' 
     
</TEXT>
</DOC>
