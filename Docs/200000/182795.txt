<DOC>
<DOCNO> 182795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/siyaset/siy02.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
DEP davasına 'özel' oturum 
</HEADLINE>
<TEXT>

   AP Başkanı Pat Cox'un Gül'ü aramasının ardından Komisyon davayı 'masaya yatırma' kararı aldı. Konu, İlerleme Raporu'nu etkileyecek 
   GÜVEN ÖZALP Brüksel 

   
   Avrupa Birliği AB , Türkiye ile arasında sürekli sorun olan DEP davasını yeniden kamuoyunun gündemine getirmeye hazırlanıyor. İlerleme Raporu'nun yayımlanma tarihi yaklaşırken, Avrupa Parlamentosu AP konuyu gündemde tutmak için adımlar atıyor. 
   AP Başkanı Pat Cox'un Dışişleri Bakanı Abdullah Gül'ü aramasının ardından Dışişleri Komisyonu AFET özel oturum düzenleme kararı aldı. Davanın bu şekilde sürmesi halinde Türkiye hakkındaki İlerleme Raporu'nu olumsuz etkilemesine kesin gözüyle bakılıyor. 
   1998'den bu yana AB Komisyonu tarafından hazırlanan İlerleme Raporu'nun vazgeçilmez unsurları arasında yer alan ve Türkiye hakkında sürekli olumsuz bir paragraf olarak kendini gösteren DEP davasında yargılamanın yinelenmesine rağmen sonuç alınamaması, Brüksel'in konuya daha da olumsuz bakma eğilimini artırıyor. 
   DEP davasını "reformların uygulama unsuru" olarak gören AB Komisyonu yetkilileri, davaya ilişkin sürecin kesinlikle İlerleme Raporu içinde yer alacağını, raporun yazımı tamamlanana kadar olumlu bir sonuç alınmaması halinde bunun Türkiye'nin "karnesine zayıf not" olarak işleneceğini savunuyor. Komisyon yetkililerine göre, davanın Leyla Zana ve arkadaşları için olumlu sonuçlanması Türkiye açısından "katalizör etkisi" yaratabilir. 
   Türk diplomatik kaynaklar özel oturumların pek olağan olmadığına dikkat çekerek "Bu AP'nin konuya verdiği önemin göstergesi" yorumunda bulunuyor. AP çatısı altındaki yorum ve kararların AB Komisyonu açısından etkileyici olması da özel oturumun önemini artırıyor. 
   
</TEXT>
</DOC>
