<DOC>
<DOCNO> 152807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sonspo07.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk boksör Sam, Avrupa Şampiyonluğu ünvanını korudu... 
</HEADLINE>
<TEXT>

     Almanya'nın Hamburg kentinde yaşayan Türk boksör Sinan Şamil Sam, Avrupa Şampiyonluğu unvanını korudu. 
     Sam, Schwerin kentindeki Spor ve Kongre Salonu'nda düzenlenen karşılaşmada, İngiliz rakibi Julius Francis'i 7. rauntta 1 dakika 46 saniyede nakavtla yendi. 
     Profesyonel olduktan sonra hiç bir karşılaşmada yenilmeyen Sam, İngiliz rakibine karşı da karşılaşmayı baştan sona üstün bir şekilde sürdürdü. 
     Üzerinde ay-yıldızlar bulunan kırmızı şortu ile ringe çıkan Sam'a karşılaşma süresince Türk seyirciler yoğun destek verdiler. 
     Karşılaşmadan sonra Sam, dünya şampiyonluğu için ''Büyüklerim ne zaman isterlerse o zaman ringe çıkarım'' dedi. Rakibinin daha ilk dakikalardan itibaren karşılaşmayı kazanmak için mücadele etmediğini belirten Sam, ''Beni destekleyen tüm vatandaşlarıma çok teşekkür ediyorum. Beni yalnız bırakmıyorlar. Onlara bu galibiyeti tattırdığım için de çok mutluyum'' dedi. 
     Sam, 1999 yılında da amatör boksör olarak Dünya Şampiyonu olmuştu. 
     





</TEXT>
</DOC>
