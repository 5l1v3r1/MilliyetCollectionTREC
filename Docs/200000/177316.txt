<DOC>
<DOCNO> 177316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/ekonomi/eko05.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Akçakoca'ya "İmar'da neden geç kaldınız " 
</HEADLINE>
<TEXT>

   Başbakan Erdoğan, BDDK Başkanı Akçakoca'ya "İmar Bankası'na müdahalede niye geciktiniz Bankayı izleyen bir yetkiliniz yok mu " diye sordu 
   TOLGA ŞARDAN Ankara 
   
   Başbakan Erdoğan, Bankacılık Düzenleme ve Denetleme Kurulu BDDK Başkanı Engin Akçakoca'ya İmar Bankası'na müdahalede niye geç kalındığını sordu. Erdoğan yaklaşık 1.5 saat boyunca İmar Bankası'ndaki gelişmeler üzerine brifing aldığı Akçakoca'ya sürece ilişkin dikkat çekici ve sitem içeren bir soru sordu. Başbakan Yardımcısı Abdüllatif Şener'in de katıldığı görüşmede Erdoğan, BDDK'nın İmar Bankası'na geç müdahale ettiğine dikkat çekti ve "Niye geç kaldınız " sorusunu yöneltti. 
   BDDK'nın bankaları mercek altına alınan yetkilileri bulunmasına karşın müdahalede geç kalınmasının sorunun çözümünü olumsuz etkilediğini kaydeden Erdoğan, Akçakoca'dan "sistemde sorun oluşturan" bankalara müdahalede geç kalınmamasını istedi. 
   Sorun oluşturan bankalara kimin olursa olsun müdahalede geç kalınmamasınının da altını çizen Erdoğan, sadece bir gruba müdahale edildiğine ilişkin görüntünün de doğru olmadığını vurguladı. Erdoğan, bankalara müdahale konusunda da "tarafgirlik" görüntüsü verilmemeye dikkat edilmesinin altını çizdi. 
   
   Suç listesi Erdoğan'da 
   Görüşmede Akçakoca ve yardımcısının, İmar Bankası'nda saptanan hukuka aykırı işlemleri ve ilgili Türk Ceza Kanunu maddelerini Erdoğan'a liste olarak sunduğu ve İmar Bankası sahip ve ortaklarının ifadelerinin alınması için, polis marifetiyle bulunmaları talebini ilettiği öğrenildi. 
   Öte yandan yapılan suç duyuruları içinde şifre kayıt yöntemiyle mudilerin dolandırıldığı, bu nedenle dolandırıcılık iddiasıyla hukuki takip başlatıldığı da Başbakan'a ifade edildi. Mali Suçları Araştırma Komisyon'u MASAK tarafından da Uzanlar'la ilgili kara para aklama iddiasının suç duyurusu biçiminde ilgili kurumlara iletildiği de öğrenildi. 
   Başbakan Erdoğan'ın ise Akçakoca'dan aldığı bilgiler ve suç duyuruları ile ilgili olarak, "Hukuk neyi gerektiriyorsa yapılsın. İdareye düşen görevleri elbette hükümet, hukuk alanındaki görevleri de yargı mekanizması yerine getirecektir" değerlendirmesini yaptığı öğrenildi. 
   
   Serdengeçti'yle de görüştü 
   Erdoğan daha sonra Kamu Bankaları Ortak Yönetim Kurulu Başkanı Zeki Sayın ve beraberindeki heyeti kabul etti. Görüşmeye Ziraat Bankası Genel Müdürü Can Akın Çağlar ve Halk Bankası Genel Müdürü Tevfik Bilgin ile bu bankaların yönetim kurulu üyeleri de katıldı. Erdoğan Merkez Bankası Başkanı Süreyya Serdengeçti ile de görüştü. 
   
   'Tablo 4 Eylül'den sonra ortaya çıkacak'    Uzanlar'la ilgili zirvede, Akçakoca'nın İmar Bankası mudileri için yapılacak işlemleri şöyle özetlediği kaydedildi "Mudiler, 4 Eylül'e kadar bankadaki mevduatlarına ilişkin belgeleri BDDK'ya sunacaklar. Banka murakıpları ve müfettişlerinden oluşturulacak komisyonlar bu belgeleri inceleyecek, mudilerin alacaklarını saptayacak ve belgelerin geçerli olup olmadığına karar verecek. Böylece İmar Bankası ile ilgili olarak gerçek tablo ortaya çıkacak. 4 Eylül den sonra, yapılan bu çalışmalardan ortaya çıkan rapora göre harekete geçilecek." 
   
   
</TEXT>
</DOC>
