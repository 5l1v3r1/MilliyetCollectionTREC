<DOC>
<DOCNO> 172992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/soneko10.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat 10 milyarı aşan vergiler bankalardan ödenecek 
</HEADLINE>
<TEXT>

     Kayıt dışı ekonomiyle mücadele kapsamında 10 milyar lirayı aşan ödemeler, bugünden itibaren bankalar ya da özel finans kurumları ÖFK aracılığıyla yapılacak. 
     Maliye Bakanlığı'nın finans kesimi üzerinden yapılacak ödeme limitinin 5 milyar liradan 10 milyar liraya yükseltilmesine ilişkin Tebliği bugünkü Resmi Gazete'de yayımlandı. 
     Tebliğe göre, uygulama kapsamına birinci ve ikinci sınıf tüccarlar, kazancı basit usulde tespit edilenler, defter tutmak zorunda olan çiftçiler, serbest meslek erbabı ile vergiden muaf esnafın kendi aralarında yapacakları ticari işlemleri ile nihai tüketicilerden Türkiye'de ikamet etmeyen yabancılar hariç mal veya hizmet olarak yapacakları tahsilat ve ödemeler girecek. 
     Mükellefler, bugünden itibaren 10 milyar lirayı aşan tahsilat ve ödemelerini banka ya da özel finans kurumları aracılığıyla gerçekleştirecek ve bu kurumlarca düzenlenen dekont veya hesap bildirim cetvelleri ile belgelendirecek. 
     Tespit edilen tutarın altında kalan tahsilat ya da ödemelerin ise bu kurumlar kanalıyla yapılması isteğe bağlı olacak. Ancak toplam tutarı 10 milyar lirayı aşan her türlü mal ve hizmet bedeli, avans, depozito, pey akçesi gibi ödeme veya tahsilatlar, bu düzenlemeye göre yapılacak. 
     
     ARACI KURUMLAR 
     Mükellefler, 10 milyar lirayı aşan ödemelerini PTT aracılığıyla gerçekleştirmeleri halinde de bu alandaki yükümlülüklerini yerine getirmiş sayılacak. 
     Belirlenen kurumlar aracı kılınmak suretiyle havale, çek, kredi kartı ve bunlar kanalıyla tahsil edilen senetler gibi bankacılık araçları kullanılarak yapılan ödeme ve tahsilatlar karşılığında düzenlenen dekont ya da hesap bildirim cetvelleri de belgeleme kapsamında değerlendirilecek. 
     Banka ve özel finans kurumlarının internet şubeleri üzerinden yapılan işlemler de bu şekilde kabul edilecek. 
     Tebliğe göre, sermaye piyasası aracı kurumlarında, yetkili döviz müesseselerinde, noterlerde ve tapu idarelerinde yapılan işlemlere konu ödeme ve tahsilatların ise bankalar ve özel finans kurumları üzerinden yapılması zorunluluğu olmayacak. 
     Bu yükümlülüklere aykırı davrananlara her bir işlem için özel usulsüzlük cezası kesilecek. Ayrıca mükellefler arası ticari işlemlerde birinin tahsilatı diğerinin ödemesi olacağından özel usulsüzlük cezası her iki mükellef için de uygulanacak. 
     
     GİDER İNDİRİMİ 
     Bugünkü Resmi Gazete'de yayımlanan Kurumlar Vergisi Genel Tebliği ile de gelir ve kurumlar vergisi mükelleflerinin 2003 yılı Nisan-Haziran ikinci geçici vergi dönemi 6 aylık kazançları için gider indirimi kısıtlaması uygulamasına esas alınacak indirim oranı, yüzde 72.23 olarak tespit edildi. 
     Bu durumda mükellefler, kullandıkları yabancı kaynaklara ilişkin gider ve maliyet unsurlarının yüzde 18'ini kanunen kabul edilmeyen gider olarak dikkate alacak. 
     
</TEXT>
</DOC>
