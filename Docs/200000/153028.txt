<DOC>
<DOCNO> 153028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo11.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem polis, hem sporcu, hem de cankurtaran... 
</HEADLINE>
<TEXT>

     İzmir Emniyet Müdürlüğü Yunuslar Motosikletli Polis Timler Amiri Engin Erkılınçoğlu, mesleki başarılarının yanında, bir çok spor dalıyla uğraşıyor, şampiyonluklara imza atıyor. 
     Başkomiser Erkılınçoğlu, bir süre önce Pınarbaşı'nda yapılan Türkiye Motokros Şampiyonası'nda, 250 CC B Grup 1. ayakta Türkiye şampiyonu olduğunu söyledi. 
     Motokrosa bir iddia uğruna geçen yıl başladığını ve 125 cc motorla katıldığı ilk yarışında da Türkiye ikinciliğini elde ettiğini belirten Erkılınçoğlu, şöyle konuştu 
     ''Motokros zor ve pahalı bir spor. Mesleğimin izin verdiği ölçüde ve kendi imkanlarım oranında bu sporu yapabiliyorum. İzmir'de motokrosta tek yarışçıyım. Bu spor dalında hedefim bütün ayaklarda şampiyon olduktan sonra Balkan ve diğer uluslararası şampiyonalara katılmak.'' Erkılınçoğlu, spora, Spor Meslek Lisesi'nde okuduğu yıllarda başladığını ve bu ilginin daha sonraki yıllarda ''tutkuya'' dönüştüğünü belirterek, şöyle devam etti 
     ''Lisede okuduğum yıllarda hentbolda ve atletizmde milli oldum. Okulu dereceyle bitirdikten sonra Polis Akadamesi'ne girdim. Akademide okuduğum dört yıl boyunca da üst üste her yıl sırıkla yüksek atlama şampiyonu oldum, aynı dalda üniversitelerarası yarışmalarda da çok sayıda şampiyonluğum var. En son sırıkla yüksek atlama 2002 Türkiye salon şampiyonu oldum.'' 
     
     YÜKSEL ER'İ KURTARMIŞTI 
     Özel Harekat Şube Müdürlüğü'nde görevliyken gönderildiği Marmara Depremi'nde, bir çok kişiyi enkaz altından sağ olarak kurtardığını ifade eden Erkılınçoğlu, kamuoyunda da bilinen ''Yüksel Er olayı''nı şöyle anlattı 
     ''Yalova Hacı Mehmet Ovası'nda kriz merkezine yakın bir bölgede daha önce sivil savunma ekipleri ve çeşitli ülkelerin kurtarma çalışması yaptığı ve kimse yaşamıyor diye bıraktığı bir enkaza girdim. Dinleme cihazıyla betonları kontrol ederken, aşağıda kimse var mı diye seslendim. Bu arada bir hırıltı duydum. Umutlandım. Saatlerce beton yıkıntılarını aştım sonra yaralı bir kişiye ulaştım. Ancak yaralı komidinle duvar arasında sıkışmıştı. Dar bir bölgede yaklaşık 5 saat çalıştıktan sonra yarılı Yüksel Er'i depremden 97 saat sonra kolundan tutarak sürükleye sürükleye yukarı çıkardım. Yukarıda oğlu Eser ile hayata dönüşünü ellerini birbirlerine vurarak Bingo diyerek kutladı. O anda bütün yorgunluğum gitti.'' 
     
     ''AĞRI DAĞI'NA TIRMANACAĞIM'' 
     Mesleğini çok sevdiğini, aynı zamanda profesyonel dalgıç olduğunu, serbest stilde paraşüt atladığını ve fırsat buldukça dağa tırmandığını ifade eden Erkılınçoğlu, ''Bu yıl tek başıma Ağrı Dağı'na tırmanacağım. Benim için hayatın anlamı ailem, mesleğim ve bu tür etkinliklerim. Bu tür aktiviteleri gerçekleştirdikçe kendimi hem birey olarak hem de toplumsal bir varlık olarak daha yararlı ve verimli hissediyorum'' diye konuştu. 
     





</TEXT>
</DOC>
