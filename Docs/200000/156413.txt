<DOC>
<DOCNO> 156413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/soneko39.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ceylan Inter-Continental İstanbul Otelin satılması sözkonusu değil 
</HEADLINE>
<TEXT>

     Ceylan Inter-Continental İstanbul Oteli'nin satılmasının söz konusu olmadığı bildirildi. 
     Ceylan Inter-Continental İstanbul'dan yapılan yazılı açıklamada, bugün basında, ''Vakıfbank'ın Ceylan Inter-Continental'i satışa çıkarttığı'' şeklinde, hem turizm sektöründe hem de kamuoyunda yanlış anlamalara sebep olabilecek bir haberin yayınlandığı hatırlatıldı. 
     Açıklamada, Otel'in satılmasının bahis konusu olmadığı vurgulanırken, şu görüşlere yer verildi 
     ''Ceylan Inter-Continental İstanbul Oteli, 1995 yılında 20 yıllığına Ceylan Grubu'na ait Ceytur Turizm A.Ş. tarafından kiralanmış olup, Inter-Continental Oteller Zinciri içinde işletilmektedir. Halen 2015 yılına kadar kira süremiz mevcuttur. Bu süre içinde kiracılık ve işletme hakkımızın devam edeceği tabiidir. 
     Haberin içeriğinden de açıkça anlaşıldığı üzere, konu, birçok otelin mülkiyetine sahip olan Taksim Otelcilik A.Ş.'nin yüzde 51 hissesinin satılması ile ilgilidir. Kira ve işletme hakkımızı etkileyen hiç bir yönü bulunmamaktadır.'' 
     
</TEXT>
</DOC>
