<DOC>
<DOCNO> 157618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sondun22.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgar otoyol mafyası sezonu açtı 
</HEADLINE>
<TEXT>

     Bulgaristan'da İçişleri Bakanlığı'nın aldığı tüm önlemlere rağmen faaliyetleri bir türlü engellenemeyen otoyol mafyası, yaz mevsiminin yaklaştığı şu sıralarda ülkeden transit geçişlerin artması üzerine faaliyetlerine yeniden başladı. Polis üniformalı kişiler, özel arabasıyla Almanya'dan Türkiye'ye giden bir Türk vatandaşını silah zoruyla soydular. 
     İçişleri Bakanlığı'ndan edinilen bilgiye göre, özel arabasıyla Türkiye'ye gitmek üzere Bulgaristan'dan transit geçiş yapan Ü.K. adlı Türk vatandaşı, Filibe yakınlarındaki Pırvamay kasabası girişinde polis üniformalı kişiler tarafından durduruldu. 
     Ellerindeki otomatik silahlarla Ü.K.'yı ve birlikte seyahat ettiği bir Alman vatandaşı kadını etkisiz hale getiren soyguncular, arabada bir çantada bulunan 31 bin euro ile yarım kilo kadar altın takıyı aldılar. Soyguncular, Ü.K. ile bayan arkadaşını kelepçeledikten sonra, arabanın da lastiklerini keserek olay yerinden kaçtı. 
     Patlak lastiklerle 10 kilometre ilerideki bir park yerine ulaşmayı başaran Ü.K. durumu polise bildirdi. Olay yerine gelen polis ekipleri, soyguncuların yakalanması için trafiği durdurdular. Ancak polis, soyguncuların izine ulaşamadı. 
     Bulgaristan'a Sırbistan sınırındaki Kalotina gümrük kapısından giriş yapan Ü.K.'nın giriş işlemleri sırasında üzerindeki parayı gümrük görevlilerine deklare ettiği öğrenildi. Polis, araçta para olduğunu bilen soyguncuların gümrük görevlileri ile ortak çalışıyor olmasından şüpheleniyor. 
     
</TEXT>
</DOC>
