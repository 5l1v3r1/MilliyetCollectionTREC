<DOC>
<DOCNO> 195234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sondun25.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı Hürmüz... 7'de yetmez 27 tane .. 
</HEADLINE>
<TEXT>

     ABD'de oturma ve çalışma hakkı elde etmek isteyen 27 kaçak göçmenle para karşılığı evlenen bir kadın, evrakta sahtecilik suçunu kabul etti. 
     Savcıların yaptığı açıklamaya göre, yalancı tanıklık ve evrakta sahtecilikle suçlanan 40 yaşındaki Dezerrie A. Cortes, 8 Ocak 2000'de Hindistan'dan bir yabancıyla evlenmek için izin belgesi başvurusu yaptığı sırada daha önce hiç evlenmediğini belirterek yalan söylediğini itiraf etti. 
     Mahkemede Amerikan yasasına göre varılan anlaşmaya göre, Cortes, 6 ay hapis ve 4 yıllığına şartlı tahliye cezasını kabul etti. 
     New York Eyaleti Yüksek Mahkemesi yargıcı Micki Scherer, Cortes hakkındaki resmi mahkeme kararını 7 Ocak'ta açıklayacak. 
     Eğer Cortes, ''suçlu olduğunu'' beyan ederek yasanın iyi niyet karşısında tanıdığı savcılıkla anlaşma yoluna gitmeseydi, yalnız yalancı tanıklıkla adaleti engelleme suçundan 7 yıla kadar hapis cezası alabilecekti. 
     Savcılar, Cortes'in 1984-2002 yılları arasında, Ekvador, Dominik Cumhuriyeti, Peru, Pakistan, Kolombiya, Meksika ve başka ülkelerden farklı kişilerle evlenmek için 27 kez evlilik belgesi aldığını belirtti. 
     Cortes'in ''koca''larından boşanmadığı, ancak onlarla birlikte de yaşamadığı bildirildi. 
     
</TEXT>
</DOC>
