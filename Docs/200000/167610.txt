<DOC>
<DOCNO> 167610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/yazar/sazak.html </URL>
<DATE> 2003/07/06/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kuzey Irak baskını 
</HEADLINE>
<TEXT>

     Bağdat'ın işgalinin üçüncü ayında Amerikan askerlerine yönelik saldırılar Irak'ta batağa saplanmaktan kaygı duyan çevrelerde Vietnam'ı çağrıştıran 'eve dönüş' beklentisine yol açarken Süleymaniye'de 11 Türk askerinin tutuklanması Ankara - Washington hattındaki güvensizliği derinleştiriyor. 
     Son haftalarda düzeldiği varsayılan ilişkiler, Amerikan askerlerinin 'Kuzey Irak baskını'yla krize girdi. 
     Süleymaniye'deki irtibat bürosunun kuşatılarak 11 askerin rehin alınması ve Kerkük'e götürülmesi üzerine Türkiye de Habur sınır kapısını ticari araçların geçişine kapadı. 
     Ankara bu şok gelişmeyi müttefikliğe sığmayan bir davranış olarak yorumlarken, Başbakan Erdoğan da tepkisini 'düşmanca' diye dile getirdi. 
     Süleymaniye'deki baskın ilk değil, daha önce de Kuzey Irak'taki bir askeri araç, Türkmenlere silah taşındığı gerekçesiyle durdurulmuştu. Bu defaki gerekçe Kerkük'ün Kürt valisine 'suikast yapılacağı' gibi ağır bir suçlama. Öyle anlaşılıyor ki, Irak'ı işgal eden ABD yönetimi Türk askerlerine yönelik 'tacizleri' sıklaştırarak Kuzey Irak'ı boşaltmaya çalışıyor 
     Türkiye'nin Kürt devleti konusunda bir 'oldu bitti' yaşamamak için bölgede 5 bine yakın asker bulundurduğu biliniyordu. Irak'ın işgali öncesinde Türkiye'nin ulusal çıkarları aleyhinde oluşacak 'fiili durum'un savaş nedeni sayılacağı da ilan edilmişti. 
     ABD ile tezkere müzakerelerinde de en büyük tartışma Kuzey Irak'taki 'kırmızı çizgiler' nedeniyle yaşanmıştı. 
     Tezkere tartışmaları sırasında da Genelkurmay'da iki görüş çarpıştı Kuzey Irak'a ABD'den önce girelim, aksi halde Kuzey Irak'taki gelişmeleri kontrol edemeyiz diyenler... Kerhen de olsa ABD ile birlikte savaşta yer almak isteyenler. Türkiye o zaman Kuzey Irak'ta daha fazla söz sahibi olabilecekti 
     Tezkere Meclis'ten geçmeyince bugünkü tablo oluştu. Ancak tezkere geçseydi bile Türkiye'nin Kuzey Irak'taki mevcudiyeti hayli sınırlı olacaktı. 
     Diplomatik kulislerde ABD'nin Ankara'dan Kuzey Irak'taki 'sembolik' askeri varlığını üç ay içinde çekmesini istediği öne sürülüyor. 
     Bu süre dolmuş olmalı ki, Amerikan askerleri Süleymaniye'deki Türk Birliği'ne baskın düzenledi 
     Olayın zamanlaması ilginç. Türkiye üs ve limanlarını bir yıl süreyle ABD ve BM güçlerine barışçı amaçlarla açma kararı verdikten sonra Süleymaniye baskını gerçekleşiyor. Aynı zamanda Güney'deki Şii bölgesi için Türkiye'den bir tugay isteneceği haberleri gündemdeyken kriz patlıyor. 
     Türkiye'yi 'hata yaptığınızı kabul edin, özür dileyin' diye köşeye sıkıştıranlar şimdi de Silahlı Kuvvetler'i taciz ederek cezalandırmaya çalışıyorlar. 
     Bu olay sessizce geçiştirilemez. 
     TBMM, Irak'la ilgili 'genel görüşme' açmalıdır. 
     
     

</TEXT>
</DOC>
