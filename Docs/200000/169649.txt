<DOC>
<DOCNO> 169649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/guncel/gun00a.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir yaz günü rüyası 
</HEADLINE>
<TEXT>

Askerlik süresini kısaltan düzenleme yürürlüğe girince erken terhis olan askerlerden bazıları sevinçten darbuka çalarken, bazıları göbek attı 
     DOĞAN HABER AJANSI 

     Genelkurmay Başkanlığı'nın önerisinin ardından Bakanlar Kurulu'nun kabulü ile "askerlik süresini 2-4 ay kısaltan düzenleme" dün yürürlüğe girdi. Düzenleme kapsamına giren yaklaşık 90 bin yedek subay, kısa dönem ve er-erbaş, dün terhis olmaya başladı. 
     Manisa 8. Piyade Er Eğitim Alayı'nın acemi birliği olması nedeniyle düzenlemeden yararlananların sayısı sınırlı kaldı. Manisa İl Jandarma Alayı'nda ise yaklaşık 70 er erken terhis oldu. Henüz terhis vakti gelmeyen erler ise sivil yaşama yolcu ettikleri arkadaşlarını alkışlarla uğurladı. Erken terhis günündeki ilginç görüntülerden biri, komutanların tezkere alanları 10'ar şınav çektirerek nizamiyeden uğurlaması oldu. 
     
     OTOBÜSTE PAZARLIK 
     Adana'da Karaisalı İlçe Jandarma Komutanlığı ile Çatalan Jandarma Karakolu'nda terhis olan yaklaşık 30 asker, anne, baba ve sevdiklerine kavuşmak üzere memleketlerine gitmek için Adana Otogarı'nda buluştu. Askerler daha sonra görüşmek üzere birbirlerine adreslerini ve telefon numaralarını verdikten sonra otobüs önünde hatıra fotoğrafı çektirdi. 
     Gaziantep 5. Zırhlı Tugay Komutanlığı emrinde 15 aylık askerlik hizmetlerini tamamlayan erler de dün sabah erken saatlerden itibaren nizamiye kapısının önünde toplandı. Askerler, "Elveda Gaziantep, elveda 5. Zırhlı Tugay" diye bağırırken bazıları darbuka çalıp göbek attı. Bir an önce ailelerine kavuşmak isteyen askerler otobüs bileti bulamayınca, "Ayakta bile gitmeye razıyız" diyerek firma yetkilileriyle anlaşmaya çalıştı. 
     
     'PİYANGODAN FARKSIZ' 
     Antalya 3. Piyade Er Eğitim Tugay Komutanlığı'ndaki askerler de mutluluktan havalara uçtu. Soluğu otogarda alan askerler, birbirlerini havaya atarak uğurladı. Erzurum'da 9. Kolordu Komutanlığı Fikret Esen Kışlası'nda ise sabah erken saatlerde terhis töreni düzenlendi. Törene 9. Kolordu Komutanı Korgeneral Recai Öztürk de katıldı. Askeri törenle uğurlanan 1982 1 tertip er ve erbaşlar, sevinç içinde otobüslerine binerken, "Ummadığımız bir zamanda askerlik kısaldı. Beklenmedik bir anda terhis olmak büyük mutluluk" dedi. 
     Sivas'ta da General Şükrü Kanatlı Kışlası'nda 3 ay erken tezkere alma sevinci yaşayan askerler, "Kışlada gün sayarken, askerlik süresinin kısalması bizim için piyango gibi oldu. Ailemize, sevdiklerimize daha erken kavuşacağız" diye konuştu. 
     
     

</TEXT>
</DOC>
