<DOC>
<DOCNO> 191054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sonspo33.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Galibiyet her zaman en büyük hediyedir 
</HEADLINE>
<TEXT>

     Fenerbahçe Teknik Direktörü Christoph Daum, Adanaspor karşısında aldıkları 3-0'lık galibiyetin, kendisi için en büyük doğum günü hediyesi olduğunu söyledi. 
     Alman çalıştırıcı, maç sonrası düzenlediği basın toplantısında, doğum günü nedeniyle kendisine iletilen tebrik mesajları ve hediyeler için herkese teşekkür etti. 22 yaşına giren Kemal'i de kutlayan Daum, ''Kemal'in önünde uzun yıllar var. Ama benim için uzun yıllar geride kaldı. Galibiyet, her zaman en büyük hediyedir. Onun yerini tutacak hediye yoktur. Bugün eleştireceğim noktalarımız var. Ancak doğum gününde eleştiri yapmak biraz zor'' dedi. 
     Maçın belli bölümlerinde takımda ciddiyet eksikliği olduğunu ve kontrolü kaybettiklerini söyleyen Daum, şöyle devam etti 
     ''Bugün takım olarak kendi işimizi kendimiz zorlaştırdık. Takım iyi motive olmuştu, ama zaman zaman kontrolü kaybettik. İkinci yarıda oyun bir süre kilitlendi. Yaptığımız oyuncu değişiklikleriyle maça hayat geldi.'' Christoph Daum, ''İkinci yarıda oyuna giren Yusuf'un, Fenerbahçe'nin kurtarıcısı olup olmadığı'' şeklindeki bir soruya, 'Ben Yusuf'u kurtarıcı olarak görmüyorum. Çünkü bu sadece onun için geçerli değil. Daha önce Rebrov da sonradan oyuna girip maçı çevirmişti'' yanıtını verdi. 
     Kendi anlayışına göre futbolun basit paslardan oluştuğunu kaydeden Daum, Türk futbolunda oyuncuların kendilerini ön plana çıkararak basit futbolu oynamadıklarını söyledi. 
     Daum, ''Oyuncuların kendisini ön plana çıkarmadan, basit futbolu sergilemeyi tercih etmesi lazım'' diye konuştu. 
     Fenerbahçe'de son haftaların en başarılı futbolcusunun Serhat olduğunu vurgulayan Daum, Adanaspor maçında Tuncay'ın performansıyla ilgili de şunları kaydetti 
     ''Tuncay'ın çevresindeki insanlar ki buna basın ve menajeri de dahil, yanlış yerde oynatıldığı yorumları yaparak kafasını karıştırıyorlar. Tuncay'ın kendi içinde sakinleşmesi ve kendini bulması lazım. Bugün Tuncay'ı çıkarıp çıkarmamayı düşündüm. Ancak yanlış oynatıldığı belirtilen bir maçta 4 gol attığı aklıma geldi. Onu çıkarsaydım, eleştirenlerin önüne atmış olacaktım. Bu tür durumlarda oyuncumu hep desteklerim ve Tuncay'ı da çıkarmadım.'' 
     
     DOĞUM GÜNÜ PARTİSİ MAÇTAN SONRA YAPILDI 
     Fenerbahçe Teknik Direktörü Christoph Daum'un 50, futbolcu Kemal'in de 22. yaş günü, soyunma odasında kesilen pastayla kutlandı. 
     Kulüp başkanı Aziz Yıldırım ve yöneticiler, maçtan sonra soyunma odasına gidip, teknik ekip ve futbolcuları tek tek kutladıktan sonra, başkan Yıldırım, doğum günü için özel hazırlanan pastayı keserek Daum ve Kemal'e kendi elleriyle yedirdi. 
     Bu arada, Christoph Daum, maçın bitiminden ancak 20 dakika sonra soyunma odasına gidebildi. Tribünleri tek tek dolaşan Alman çalıştırıcı, kendisine büyük sevgi gösterilerinde bulunan taraftarlarla iç içe doğum gününü kutladı. Daum'u omuzlara alan taraftarlar, ''Şampiyon yap bizi'' şeklinde tempo tuttu. 
     Öte yandan, futbolcularına iki gün izin veren teknik direktör Daum'un, Almanya'dan gelen misafirleriyle bu gece özel bir doğum günü kutlaması yapacağı öğrenildi. 
     
     VURAL ''FENERBAHÇE RAKİBİMİZ DEĞİL'' 
     Adanaspor Teknik Direktörü Yılmaz Vural, maç öncesinde yaptığı açıklamayı tekrarlayarak, ''Fenerbahçe rakibimiz değildi'' dedi. 
     Maçın 25. dakikasında Meszaros'un, Fenerbahçe ceza alanı içinde düşürülmesinin penaltı olduğunu ileri süren Vural, şunları söyledi 
     ''Fenerbahçe rakibimiz değildi, ama bu maçtan puan almak da reddedilecek bir şey değildi. Çok erken gol yedik. Buna rağmen demoralize olmadık, oyundan kopmadık. Penaltı verilseydi oyun belki daha farklı olabilirdi. Hoşuma giden, korakor bir mücadele olması. Bizim için bu çok önemliydi. Futbolcularımı soyunma odasında kutladım. Maç öncesi yapılan yorumlarda, 'Adanaspor kepaze olacak' deniliyordu. Böyle olmadığını gösterdik. Daum'un yeni yaşını ve Fenerbahçe'nin galibiyetini de kutlarım.'' 
     
</TEXT>
</DOC>
