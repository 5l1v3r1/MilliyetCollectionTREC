<DOC>
<DOCNO> 176816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sontur21.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan, Ilgaz Dağı'nda malikane yaptıracak arazi arıyor .. 
</HEADLINE>
<TEXT>

     Genç Parti GP Genel Başkanı Cem Uzan'ın, doğasına hayran kaldığı Ilgaz Dağı'ndan arsa alarak, Kastamonu mimarisini yansıtan konak yaptıracağı bildirildi. 
     A.A muhabirinin aldığı bilgiye göre, 15 Ağustos'ta Nasrullah Meydanı'nda düzenlenen miting için Kastamonu'ya gelen Cem Uzan'ın, 14 ve 15 Ağustos tarihlerinde Ilgaz Dağı'ndaki Mountain Resort tesislerinde konakladığı ve buranın doğasına hayran kaldığı öğrenildi. Uzan'ın, GP Kastamonu İl Başkan Yardımcısı İlhan Arslan'dan, Ilgaz Dağı'ndan 50 dönümlük arsa bulunmasını rica ettiği belirtildi. 
     Genç Parti Kastamonu İl Başkan Yardımcısı İlhan Arslan, Cem Uzan için 50 dönümlük bir arazi aradıklarını söyledi. Buradaki mevcut arazilerin görüntülerini kameraya aldıklarını bildiren Arslan, şöyle konuştu 
     ''Genel başkanımız Ilgaz Dağı'na hayran kaldı. Buradan alacağımız 40-50 dönümlük bir araziye Kastamonu mimarisinde bir konak yaptıracak. Burasını başını dinleyebileceği bir yer olarak kullanmayı planlıyor. Genel başkanımız Ilgaz Dağı'nı Fransa'daki bir kayak merkezi ile karşılaştırdı, Ilgaz'ın oradakinden üstün olduğunu söyledi. Seyahatlerinde hazır kaynak suyu kullanan Genel başkanımız Ilgaz Dağı'nda musluktan akan suyu kullandı. 
     Ilgaz Dağı veya Ilgaz'ın eteklerinde arazi araştırmalarımıza başladık. Genel başkanımız Eylül ayında Kastamonu'ya tekrar gelecek ve konuyu netleştireceğiz.'' İlhan Arslan, Cem Uzan'ın, GP'nin iktidara gelmesi halinde Kastamonu Havaalanı ile Ilgaz Dağı arasında teleferik tesisi kuracağını ve böylece Ilgaz Dağı'nın önemli turizm merkezi haline getirileceği sözünü verdiğini kaydetti. 
     
</TEXT>
</DOC>
