<DOC>
<DOCNO> 173307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/yazar/guclu.html </URL>
<DATE> 2003/08/03/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Yediğiniz sebze nasıl sulanıyor 
</HEADLINE>
<TEXT>

   
   Tarım konusu toplumun pek ilgisini çekmez. Bırakın şehirlileri, köylüler bile tarım söz konusu olduğunda of, aman çeker. Oysa yediden yetmişe hepimizi çok yakından ilgilendiriyor. 
   Yediğimiz, içtiğimiz her şey tarımın ilgi alanına giriyor. Hastalıkların pek çoğunun kökeninde de yine hormonlanmış ve sağlıksız koşullarda yetiştirilen tarımsal ürünler var. 
   Avrupa Birliği, atıkların karıştığı su ile sulanan sebzelerin üretilmesini, satılmasını, ithal edilmesini yasaklamış. Oysa bizde sanayi ya da kirli su atıklarının karışmadığı akarsu yok gibi. Anlayacağınız yediğimiz, içtiğimiz ürünlerin neredeyse tamamına yakını AB standartlarının çok ötesinde. 
   Hükümet, sürekli AB ile ilgili uyum yasaları çıkarıyor. Ama ne kadarı direkt yaşamımız ile ilgili işte o tartışılır. Eğitim gibi tarım da yani yaşam standardımız, ne bizimkilerin ne de Avrupalıların umurunda değil. 
   Kendi çocuklarına verdikleri standartta bir eğitimi bizim çocuklarımız için istemiyorlar ise, kendi yiyip içtiklerine koydukları standardı bizim için de öngörmüyorlar ise diğer dayatmalarına inanmak çok zor. 
   
   Organik tarım    Organik tarım için yani hormonsuz doğal tarım için kala kala mayınla döşeli topraklar kalmış. Şimdi onlar temizlendikten sonra organik tarıma açılacakmış. Tarım Bakanı Sami Güçlü söyledi. Mayınla döşeli 58 bin dönüm arazi varmış. Yıllardır gübre ile kimyası bozulmadığı için organik tarıma en elverişli topraklar onlarmış. Nereden nereye .. 
   Nüfusun yüzde 35'i h l köylerde yaşıyor ve tarımla ilgileniyor. Üretim ise bizimle eşdeğer nüfusa sahip Batılı ülkelerin yüzde 5'inin ürettiğinden daha az. Nedeni çok açık. İlgisizlik ve bilgisizlik. 
   Tarımda kendi kendine yeten ülke olmaktan çoktan çıktık. Etten mısıra, yağdan patatese kadar neredeyse her şeyi ithal eder olduk. Para kazanacakken para harcıyoruz... 
   En güzel tarım arazilerini, önce sanayileşme ve turizm adına yağmaladık. O da yetmedi kalanları bilinçsiz gübreleme ile hormonladık. Çukurova ve GAP bölgesindeki toprakların bir bölümü susuzluktan kavrulurken, bir bölümü de fazla sulamadan giderek çoraklaşıyor. Yani işe yaramaz hale geliyor. İşte bu yüzden bir tarım ülkesi olan Türkiye'de sebzeyi, meyveyi, balığı, ta Afrika'lardan getiren ülkelerden daha pahalıya yiyiyoruz. 
   Ama tüm bunlar köylüleri ilgilendiriyor. Biz şehirliler ve medya, böylesi sıradan konular ile neden ilgilensin ki Sanki köyden gelenler ile değil uzaydan gelenler ile besleniyorlar... 
   İçtiğiniz sütün, meyve suyunun, kolanın, suyun üretim izni var mı, yediğiniz sebzenin sulandığı su, aldığı gübre sağlığa uygun mu, genetiği bozulmuş ürünler pazara sunuluyor mu ve daha neler neler 
   Tarım deyip geçmeyin. O sizin sağlığınız. O çocuklarınızın geleceği. Erozyonun da, hastalıkların da nedeni o. Doğa kendisi ile oynayanları affetmiyor. İntikam alırcasına bir şekilde cezalandırıyor. Ama bu cezayı, maalesef bu konuda duyarsızlığın ötesinde hiçbir kusuru olmayanlar ödüyor. 
   Özetin özeti Eğer yediğiniz, içtiğiniz, sağlığınız sizin için önemli ise tarıma ve tarımsal konulara biraz daha önem göstermelisiniz... 
   
      
   
</TEXT>
</DOC>
