<DOC>
<DOCNO> 188422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/ekonomi/eko03.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı ortaktan Turkcell'in olağanüstü kuruluna tedbir 
</HEADLINE>
<TEXT>

   Turkcell'in olağanüstü genel kurul kararına tahkimden tedbir kararı koyduran yabancı ortağı TeliaSonera, 'Toplantı çağrısının mantıklı hiçbir nedeni yok' dedi 
   EKONOMİ SERVİSİ 
   
   TeliaSonera Turkcell'in olağanüstü genel kurul çağrısına karşı bu çağrının kanuna uygun olmadığı gerekçesiyle tahkimden tedbir kararı aldırdı. 
   30 Ekim'de olağanüstü genel kurul yapılması için Turkcell'in bir yasal murakıbı tarafından yapılan çağrının mantıklı hiçbir gerekçesi bulunmadığını ileri süren TeliaSonera, kararın iptali için tahkim kararı aldırdı. 
   Açıklamada ayrıca şöyle denildi 
   "Son olarak Çukurova Medya Grubu altında bulunan kimi önemli girişimlerin devredilmesi Turkcell Yönetim Kurulu'na teklif olarak sunulmuştur. Yönetim kurulu bu süreci değerlendirmekte ancak henüz bir karara varamamıştır. Bu teklifle ilgili olarak rasyonel istekler gelinceye kadar da bir karar verilmeyecektir. TeliaSonera temsilcileri Turkcell'deki haklarını korumaya devam edecektir. Bu aynı zamanda tüm Turkcell hissedarlarının da çıkarlarını da yönetim kurulunda korumak anlamına gelmektedir." 1 Eylül'de Turkcell'den yapılan açıklamada olağanüstü genel kurulun 30 Ekim'de İstanbul'da yapılacağı bildirilmişti. 
   
      'Hisse satışı belli değil' 
   Turkcell'in hissedarı TeliaSonera CEO'su Anders Igel, Turkcell'deki yüzde 37 oranındaki hisselerinin mali bir iştirak olduğunu ve satılıp satılmayacağının henüz bilinmediğini söyledi. Cenevre'deki ITU Telecom World 2003 Fuarı sırasında Reuters'ın sorularını yanıtlayan Igel, Rusya'nın üçüncü büyük cep telefonu şirketi MegaFon'daki yatırımlarına uzun vadeli baktıklarını belirtti. Igel, "Türkiye konusunda daha az kararlı değiliz. Sadece Rusya'nın iç piyasamıza ve çekirdek işimize bir adım daha yakın olduğunu söylüyoruz" diye konuştu. 
   
   
</TEXT>
</DOC>
