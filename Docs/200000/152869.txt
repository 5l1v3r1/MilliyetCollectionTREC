<DOC>
<DOCNO> 152869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/guncel/gun01.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar, Paskalya için kuzeye koştu 
</HEADLINE>
<TEXT>

Rumlar, KKTC'de Dipkarpaz bölgesindeki Apastolos Andreas Manastırı'na akın etti. Manastırda mum yakıp dua eden Rumlar, kutsal saydıkları çeşmeden de su içti... 
     YORGO KIRBAKİ 

     KTC yönetiminin KKTC ile Rum kesimi arasında geçişleri serbest bırakmasının beşinci gününde Rumlar, yine KKTC'ye akın etti. 
     Dün sabahtan, akşama kadar üç sınır kapısından KKTC'ye 11 bin 136 Rum, 1599 araçla giriş yaptı. Aynı sürede 6 bin 802 Türk de Rum kesimine geçti. Polisin cumartesi akşamı itibariyle verdiği rakamlar, toplam 46 bin Rum ve Türkün karşı tarafa geçtiğini gösteriyor. Bu rakamın 31 binini Türk tarafına geçen Rumlar oluşturuyor. 
     
     SU İÇİP DİLEK DİLEDİLER 
     Paskalya kutlamaları için araçlarında geceleyen Rumlar, erken saatlerden itibaren KKTC'ye geçmeye başladı. Rumlar Paskalya için özellikle, KKTC'nin Dipkarpaz bölgesinde bulunan ve Ortodoks Hıristiyanları tarafından kutsal sayılan Apastolos Andreas Manastırı'nı tercih etti. Manastırda mum yakıp dualar eden Rumlar, kutsal olduğuna inandıkları çeşmeden su içerek, dilek tuttu. 
     
     SICAK KARŞILAMA 
     Kuzeye akın eden Rumlar, kontrol noktasındaki Rumlar tarafından geleneksel Paskalya yumurtaları ve çöreklerle uğurlandı. Türk kızları ise sınırı geçen Rumları çiçeklerle karşılayarak Paskalya bayramlarını kutladı. KKTC Turizm ve Çevre Bakanlığı misafirlere Kıbrıs haritaları ve KKTC'yi tanıtıcı, Türkçe ve Rumca yazılı broşürler dağıttı. KKTC'deki Yurtsever Kadınlar Birliği, Ledra Palace'da Kıbrıslı Türk ve Rumlara barış bildirisi dağıttı. 
     Bu arada Simerini gazetesi, Rum polisinin KKTC'den dönen Rumları aradığı ve Rum tarafına sokulmak istenen sigara ve alkollü içkilere el konulduğunu duyurdu. 
     


GÜNCEL 

















</TEXT>
</DOC>
