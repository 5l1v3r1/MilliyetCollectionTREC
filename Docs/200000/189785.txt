<DOC>
<DOCNO> 189785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/spor/spo01.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kolay olmayacak 
</HEADLINE>
<TEXT>

   Beşiktaş'ın hocası Lucescu, Sparta Prag'ın çok dişli bir ekip olduğunu açıkladı, "Maç kazanamadılar ama, 90 dakika boyunca savaşıyorlar" yorumunu yaptı 
      'Çok disiplinliler' 

   
   DİYARBAKIRSPOR maçındaki futbolu sezonun en kötü 90 dakikası olarak nitelendiren Teknik Direktör Mircea Lucescu, Sparta Prag karşısında çok dikkatli olmaları gerektiğini söyledi. Rumen teknik adam, "Diyarbakır maçı benim için asla hatırlanmayacak bir gece olacak. Kayıpsız geçtiğimiz için çok mutluyum. Aynı hataları, disiplinli Prag önünde yapmamalıyız" diye konuştu. 
   
   'Kasetleri izledim' 
   RAKİPLERİNİN henüz puan alamamasına aldanmayacaklarını dile getiren Lucescu, "Kasetlerini sürekli izliyorum. 90 dakika savaşıyorlar" dedi. Beşiktaş'ın hocası şunları söyledi "Bir an bile oyundan kopmuyorlar. Bir zamanların efsane Alman Mlili Takımı'nı andırıyorlar. Zaten sistem olarak da mücadele gücünü ön plana koymaları dikkat çekici. Çok zor bir maç olacak." 
   
   'Kendinizi gösterin' 
   LUCESCU, Diyarbakırspor maçındaki futbol nedeniyle taraftara borçlu olduklarını da belirtti. Tecrübeli hoca, "Futbolcularıma da o geceyi mutlaka unutturmamız gerektiğini, Sparta Prag'ın bunun için iyi bir fırsat olduğunu söyledim. Chelsea, bize yenilmeyi hesaba katmadığı için kaybetti. Ancak Prag herşeyi biliyor. Bu yüzden iki kat daha fazla tedbir alacaklar" dedi. 
   
   'Aklımız Prag'ta kaldı' 
   BEŞİKTAŞLI futbolcular, Diyarbakırspor maçında sergilenen olumsuz futbolu motivasyon eksikliğine bağladı. Siyah - Beyazlılar, akıllarının Sparta Prag ile oynayacakları kritik 90 dakikaya takıldığını açıkladı. 
   TAYFUR Önemli olan Diyarbakır'ı yenmekti. Geçen yıldan kalma bir hesabımız vardı. Bunu kapatmış olduk. Doğal olarak Prag maçını kafamızdan bir türlü silemedik. 
   EMRE Bu tür maçlara motive olmak zor oluyor. Hepimiz Chelsea'den sonra Prag'dan da galibiyetle dönmeye şartlandık. Bu nedenle fazla riske girmeden oynamak istedik. Beşiktaş bir sezonda en fazla iki maç böyle kötü futbol ortaya koyar. 
   SERGEN Geçen yıl Diyarbakır'da oynamamıştım yenilmiştik. Bu yüzden benim açımdan da kazanmak anlamlı oldu. İstediklerimizi yapamadık. Rakibin çok sert oynaması ve Şampiyonlar Ligi maçlarını düşünmemiz bizi etkiledi. 
   CORDOBA İlk yarıda herkes maçı bitirmişti. Oysa ikinci yarı oynanmadan maç kazanılmıyor. Hepimiz bu maçı kazanalım da, Prag'a bakalım düşüncesindeydik. Biz sahadaydık, ama akıllarımız çarşamba günündeydi. 
   
   Coşkulu açılış    BEŞİKTAŞ Engelli Sporcular Kulübü'nün yeni sezon açılışı dün yapıldı. Ahmet Fetgeri Spor Salonu'nda gerçekleştirilen törene, GSGM Müdürü Mehmet Atalay, İstanbul İl Müdürü Tamer Taşpınar, Başkan Serdar Bilgili ve İkinci Başkan Hüsnü Güreli de katıldı. Kızı Lal ile birlikte keyifli anlar yaşayan Bilgili, "Belki de bugün şampiyon olduğumuz günkü gibi keyif yaşıyorum. Engelli sporcularımızla gurur duyuyoruz. Mehmet Atalay'a da verdiği destek nedeniyle teşekkür ederiz" dedi. 
   
   Kartal yolcu 
   BEŞİKTAŞ, Sparta Prag maçının hazırlıklarına dün yaptığı tek antrenmanla başladı. Dar alanda pas çalışmasının ardından çift kale maç yapan Siyah - Beyazlılar'ın hırsı dikkat çekti. Beşiktaş bugün İstanbul'daki son idmanını yapıp, öğleden sonra Çek Cumhuriyeti'ne uçacak. Kartal, buradaki kamp boyunca, biri maçın oynanacağı stadda olmak üzere, toplam iki çalışma daha yapacak. 
   
   Güreli'ye destek 
   SİYAH - Beyazlı taraftarların, İkinci Başkan Hüsnü Güreli'yi protesto etmesinin nedeni ortaya çıktı. Taraftarların, Güreli'nin bir televizyon programında söylediği "Para veren maça gelsin" cümlelerine kızdığı öğrenildi. Başkan Serdar Bilgili, "Hüsnü Güreli, Beşiktaş için sağlığını, ailesini bir kenara bıraktı. Bunu hak etmiyor" dedi. 
   
   'Ben gelmesem' 
   CEZASI nedeniyle Sparta Prag maçında forma giyemeyecek olan İlhan Mansız, Lucescu ile görüşürek İstanbul'da kalmak için izin istedi. Rumen hoca, Nina ve minik kızıyla daha fazla ilgilenmek istediğini dile getiren golcüye henüz net bir yanıt vermedi. Bu arada İlhan, bundan sonra Diyarbakırspor maçındaki gibi sakin bir görüntü içinde olmaya özen göstereceğini açıkladı. 
   
   
   
</TEXT>
</DOC>
