<DOC>
<DOCNO> 150331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/guncel/gun20.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Kürtler petrol üretimine başladı      NAMIK DURUKAN Kerkük 

     Türkiye'nin Kuzey Irak'taki "kırmızı çizgileri"nden neredeyse eser kalmadı. Bağdat'ın düşmesinin ardından peşmerge işgaline uğrayıp yağmalanan Kerkük'teki petrol kuyuları, KYB ve KDP'nin denetiminde üretime başladı. Kerkük'te bir hafta içinde tam kapasiteyle üretim yapılabileceği belirtildi. Kerkük'te, ABD'nin gözetiminde beş gündür süren çalışmalar sonucu üretime geçildi. Süleymaniye'deki yerel Kürt hükümetinin İçişleri Bakanı Feridun Abdülkadir, petrol kuyuları ve rafineride çalışan işçi ve mühendislere görevlerinin başına geçmeleri için çağrı yaptıklarını söyledi. Abdülkadir, "Ön inceleme sonrası deneme üretimine başlandı. Personelin göreve dönmesiyle, bir hafta içinde tam kapasiteyle üretime başlanacak" dedi. Kürtlerin çıkaracağı petrolün gelirinin, ABD'nin gözetiminde oluşturulacak yeni Irak yönetimine aktarılacağı ifade ediliyor. 
     
ABD'den Suriye ekonomisine darbe      ABD birliklerinin, Irak'tan Suriye'ye yasadışı petrol nakli için kullanılan boru hattını kapatması, Suriye'nin zaten zayıf olan ekonomisine büyük darbe indirdi. Bu hattın kapatılmasıyla yılda 1 milyar dolar gelir kaybeden Suriye'nin, 2000'de açılan boru hattından çektiği günlük 150 bin - 200 bin varil petrol, Baas Partisi'nin iktidarını korumasında önemli role sahipti. Irak'ın güneyindeki petrol yataklarından Suriye'ye akan petrol herkes tarafından bilinen bir gerçek olmasına karşın, hem Şam hem de Bağdat, boru hattını reddediyordu. 
     


GÜNCEL 





















</TEXT>
</DOC>
