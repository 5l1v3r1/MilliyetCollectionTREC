<DOC>
<DOCNO> 188703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/spor/spo03.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunun adı vefasızlık 
</HEADLINE>
<TEXT>

   Galatasaray Teknik Direktörü Fatih Terim, medya mensuplarıyla kahvaltıda buluştu, sorunları A'dan Z'ye ortaya döktü. Tecrübeli hoca, "Eleştirilirken kullanılan tarzı hak etmedim" dedi 
      ERHAN TELLİ 

   
   'Kopukluk bitecek' 
   SON dönemde eleştiri oklarına hedef olan Fatih Terim, dün sabah kahvaltısında medya mensuplarıyla dertleşti. Sarı - Kırmızılı takımın son durumunu değerlendiren Terim, basın ile aralarında bağ kopukluğunun olduğunu dile getirdi ve kurulacak olan bir komite ile 24 saat haber akışının sağlanacağını açıkladı. Tecrübeli hoca, kendisine vefasızlık yapıldığını iddia ederek, "Eleştirilirken kullanılan tarzı hak etmedim" dedi. 
   
   'İdeal değiliz' 
   TERİM, kamuoyunun vicdanını etkilemenin kolay olmadığını ifade etti. Galatasaray'ın hocası, "Eleştirirken üslubu kaçıranlar oldu. Biz de kendimizi ideal durumda görmüyoruz. Belki manasını aşmış şeyler söylemiş olabilirim. Hatamı anlıyorum, iletişim kopukluğu olduğunu da biliyorum. Galatasaray'a ne Fatih Terim'li, ne Fatih Terim'siz hiçbir şey olmaz. Terim, birileri istiyor diye istifa etmez. Bu kararı başkan ve yönetim verir" diye konuştu. 
   
   Ümit - Hakan olayı 
   ÜMİT Karan'ın Hakan Şükür'ü eleştirmesine de değinen Fatih Terim çarpıcı açıklamalar yaptı. Terim, "Bu Galatasaray için kabul edilemez bir durumdur. Maalesef amacını aşan beyanlarda bulunulmuştur. Bu olay Galatasaray değerlerine ve benim prensiplerime terstir. Ümit ve Hakan bir kenara çekilip konuşulmuştur. En önemlisi de onlar birbirleriyle konuşmuşlardır. Bir daha asla böyle bir şeye müsade edilmeyecektir" yorumunu yaptı. 
   
   'Transfer yapacağız' 
   GALATASARAY Teknik Direktörü, Ocak ayında takıma takviye yapacaklarını da açıkladı. Fatih Terim şunları söyledi "Transferde 40 - 50 milyon dolar harcamadık. Toplam harcanan para Mondragon'un bonservisi dahil 17.3 milyon dolardır. Ocak ayında kimileri saha içi, kimileri saha dışı davranışları nedeniyle ayrılacak. Alınmasını istediğimiz 10 Türk oyuncu var. Listeyi yönetime verdik. Gereken takviyeleri yapacağız." 
   
   Model Aslanlar    SARI - Kırmızılı takımın yıldızlarından Ümit Karan, Baliç ve Batista, Lotto firmasının katalog çekimlerine katıldı. Futbolculara podyum dünyasının ünlü isimleri Ayşe Hatun Önal ve Tülin Şahin eşlik etti. Son günlerin flaş ismi Ümit Karan, medya mensuplarının ısrarlı sorularına karşın Hakan Şükür tartışması ve Beşiktaş'a gideceği yolundaki iddialarla ilgili konuşmadı. 
   GALATASARAY, Çaykur Rize maçının hazırlıklarını yaptığı tek antrenmanla sürdürdü. Basına ve taraftara kapalı olarak yapılan çalışmaya sakatlıkları süren Ümit Karan, Lukunku, Volkan, Berkant ve Tamas katılmadı. Bu arada idmandan önce Acıbadem Hastanesi ve Pasteur Firması'nın sponsorluğunda Sarı - Kırmızılı futbolculara grip aşısı yapıldı. Bazı oyuncuların iğneden korkması ilginç anlar yaşanmasına neden oldu. 
   
   Galatasaray sıkıntılı    GALATASARAY, Çaykur Rizespor maçı öncesinde kadro kurmakta zorluk yaşıyor. Gıda zehirlenmesi geçiren Hasan Şaş'ın yanı sıra Volkan, Ümit Karan, Abdullah ve Lukunku gibi isimlerin sakatlıkları, Volkan, Hakan Ünsal ve Arif'in formsuz oluşu, Fatih Terim'i sıkıntıya soktu. Defansta Prates, Bülent, De Boer üçlüsünün şans bulması beklenirken, sol kanadı kimin savunacağı belirsizliğini koruyor. 
   
   Ersen Martin sürprizi    CİM - BOM, transfer için kolları erken sıvadı ve Denizlispor'un golcüsü Ersen Martin'i gündemine aldı. Gurbetçi futbolcunun menajeri Tamer Özçam, geçtiğimiz hafta içinde Galatasaray Teknik Direktörü Fatih Terim ile görüştüğünü açıkladı. Ersen Martin de teklifi doğrularken, "Galatasaray'dan beni aradılar. Sözleşmemin sürdüğünü söyledim. Önümüzdeki günlerde kulübüme resmi teklif yapacaklar" dedi. 
   
   
</TEXT>
</DOC>
