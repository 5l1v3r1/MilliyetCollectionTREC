<DOC>
<DOCNO> 152370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sonspo02.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevik kuvvet çıkarsa, çevik güreşçiler yetişecek... 
</HEADLINE>
<TEXT>

     Güreş Federasyonu'nun yeniden yapılanma projesi kapsamında, ''bölge başkanlığı'' kurmayı planladığı Siirt'teki güreş için yapılmış tek tesisi Emniyet'e bağlı çevik kuvvet kullanıyor. 
     Siirt'te, güreş eğitim merkezi olarak yapılan, 60 yatak kapasiteli, mutfağı, dinlenme salonu ve 2 spor salonu bulunan, 4 katlı tesisin yapımı 1989 yılında tamamlandı. Güreş eğitim merkezinde görev alacak öğretmen ve antrenörlerin ataması bir türlü yapılamazken, bölgede yaşanan terör olayları nedeniyle tesis, geçici olarak çevik kuvvete tahsis edildi. Ancak aradan geçen 14 yıla karşın tesis, çevik kuvvetin kullanımında kaldı. 
     Türkiye genelinde 8 ilde güreş bölge başkanlığı oluşturmayı planladıklarını ve bu başkanlıklardan birini de Siirt'te kurma düşüncesinde olduklarını ifade eden Güreş Federasyonu Başkanı Osman Şansal, Siirt Bölge Başkanlığı'na Mardin, Diyarbakır, Batman, Şanlıurfa, Hakkari, Bitlis, Van ve Şırnak illerinin de bağlı olacağını belirterek, şöyle devam etti 
     ''Bu bölgede başka güreş eğitim merkezi bulunmuyor. Kulüpler yeterli mali güce sahip değil. Bölgede sponsorluk olanakları da son derece kısıtlı. Oysa yalnızca Siirt'te güreş yapan 800 çocuk bulunuyor. Bu nedenle halen çevik kuvvetin kullanımındaki tesise büyük ihtiyacımız var.'' Güreş eğitim merkezi olarak yapılan tesisin yeniden kendilerine tahsisi için Siirt Valisi Nuri Okutan'dan yardım istediklerini belirten Şansal, ''Sayın vali de bu talebimize olumlu bakıyor. Ancak tesisin yeniden güreşin hizmetine sokulabilmesi için, öncelikle ilde çevik kuvvetin kullanımına uygun bir başka bina bulunması gerekiyor'' dedi. 
     





</TEXT>
</DOC>
