<DOC>
<DOCNO> 168271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/soneko06.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Aygün Adalet istiyorum ve zamanında istiyorum 
</HEADLINE>
<TEXT>

     Ankara Ticaret Odası ATO Başkanı Sinan Aygün, 1999 yılında bir defaya mahsus olarak çıkarılan ve deprem vergileri olarak adlandırılan ek vergilerin devamlılık arzetmesinin devlete olan güveni sarstığını belirterek, Anayasa Mahkemesi'nden devlete olan güvensizliğin önlenmesini beklediklerini bildirdi. 
     Aygün yaptığı yazılı açıklamada, ek Motorlu Taşıtlar ve ek Emlak Vergilerini düzenleyen 4837 sayılın kanunun 1. maddesinin Anayasanın 2, 10,11 ve 73. maddelerine aykırılık iddiasıyla Ankara 6. Vergi Mahkemesi'ne açmış olduğu iptal davasının şu sıralar Anayasa Mahkemesi'nde görüşüldüğünü hatırlatarak, 22 milyon mükellefin gözünün bu davada olduğunu kaydetti. 
     ''Adalet istiyorum ve zamanında istiyorum'' diyen Aygün, Marmara depremi gerekçesiyle 1999 yılında bir defaya mahsus olarak getirilen ek vergilerin bir anlamda kamu vicdanında kabul bulabileceğini ancak, 2003 yılında yine bir defaya mahsus aynı verginin getirilmesinin kamu vicdanıyla örtüşmediğini ifade etti. 
     Aygün, açıklamasında şu görüşlere yer verdi 
     ''1999 yılında alınan ek vergilerin alınma gerekçeleri ile bu yıl alınanların gerekçeleri aynı değildir. Bu vergilerin hukuk devleti ile bağdaşır yönü yoktur. Anayasa Mahkemesi üyelerinin farkı göreceklerine ve vatandaşın yanında karar alacaklarına dair inancım tamdır. Çünkü onlarda Türk vatandaşıdır, Türk vatandaşının çektiği çileyi yakından bilirler. Onlar da ek Motorlu Taşıtlar, ek Emlak Vergisi ödemektedirler. Anayasa Mahkemesi elini vicdanına koyarak bir karar verecektir. İnancımız tam, güvenimiz sonsuzdur. Talebimiz, ek vergilerin ikinci taksitlerinin yatırılma tarihinden önce bir karar verilmesidir.'' 
     
     ANAYASAYA AYKIRI 

     Ek vergilerin bir çok açıdan Anayasaya aykırı olduğunu belirten Aygün, bu aykırılıkları açıklarken söz konusu vergilerin ''vergilendirmenin belirliliği'' ilkesini ihlal ettiği için Anayasının 2. maddesinde ifadesini bulan hukuk devleti ilkesine aykırı olduğunu savundu. Aygün, şunları kaydetti 
     ''2003 yılında bina ve arazi ile taşıt vergisi mükellefi olanlar, bu verginin de mükellefidirler. Bu düzenleme bina, arazi veya aracın el değiştirmesi durumunda da mükellefiyeti eski malikin üzerinde bırakmaktadır. Böyle bir durum da Anayasanın 2. maddesindeki hukuk devleti ilkesiyle bağdaştırılamaz.'' Getirilen ek vergilerle, vergi adaletinin gözetilmediği, vergi yükünün dengeli dağılımı konuları ile mükelleflerin ödeme güçlerinin dikkate alınmadığını da belirten Aygün, bununda Anayasanın 73. maddesine aykırı olduğunu kaydetti. 
     Ek vergilerin vergi yükünün dağılımı bakımından mali güce göre kurulması gereken eşitliği de bozduğuna işaret eden Aygün, bunun da Anayasanın 10. maddesinde yer alan ''kanun önünde eşitlik ilkesi''ne aykırılık oluşturduğunu vurguladı. 
     
     SERVETİN VERGİLENDİRİLMESİ 

     Aygün, 1999 yılında ek vergilerin bir defaya mahsus olmak üzere alınacağının öngörülmesine rağmen, 2003 yılında tekrar gündeme getirilmesinin, bu düzenlemenin bir ''servetin vergilendirilmesi'' sonucu doğurduğunu, bunun da Anayasanın 2, 10, 11 ve 73. maddeleriyle aykırılık oluşturduğunu ifade etti. 
     Vergi barışından 6.6 katrilyon liralık bir tahakkuk yapıldığı ve yaklaşık 2 katrilyon liralık tahsilat gerçekleştirildiğine de dikkat çeken Aygün, bu durumun da ek vergilerden beklenen 1.7 katrilyon liralık geliri gerekli olmaktan çıkardığını belirtti. 
     
</TEXT>
</DOC>
