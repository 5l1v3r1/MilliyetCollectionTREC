<DOC>
<DOCNO> 191274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/ekonomi/eko06.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tekel'den iyi para bekliyorum' 
</HEADLINE>
<TEXT>

   Bakan Unakıtan 'Özelleştirmede yabancılardan iyi para bekliyoruz' 
      MERT İLKUTLUĞ İZMİR DHA 
   
   Tekel ve Tüpraş ihalelerinde teklif verme süresi önceki gün sona ererken, değerlendirmeler de başladı. Dün ekonomi gazetesi Financial Times'da yer alan yorumda Tekel'in en az 3 milyar dolar edeceği ifade edildi. 
   Bu yorumların ve tekliflerin alınmasının ardından Maliye Bakanı Kemal Unakıtan, dün İzmir'den Ankara'ya gitmeden önce Adnan Menderes Havalimanı'da DHA'ya ilk teklifleri değerlendirdi. Financial Times'da yer alan "TEKEL 3 milyar dolar eder" haberi için Unakıtan, "Çok iyi, ne kadar yüksek değerlendirilirse benim için o kadar iyi. Teklifler verildi biliyorsunuz. Bunlar birinci teklifler. Bundan sonra tekrar revize teklifler alınacak. Bu prosedür içinde herhangi bir açıklama yapmıyoruz. Neticeler belli olduktan sonra ihale kurumu gerekli değerlendirmeleri yapacak, açıklama yapacak. İnşallah beklediğimiz büyük rakamlara ulaşırız" diye konuştu. 
   "Niçin daha önceki özelleştirme ihalelerinin aksine bu sefer taliplileri açıklamıyorsunuz " sorusuna ise Unakıtan, "İhale kurulu böyle bir karar almış. Kendileri karar almışlar. Biz de prosedür gereği onlara uyuyoruz, karara saygı duyuyoruz" dedi. 
   Tekel, Tüpraş ve Petkim gibi büyük kuruluşların özelleştirmelerine yabancıların yoğun ilgisi olduğunu belirten Unakıtan, "Yabancı yatırımcılar bekliyoruz. İyi para bekliyorum inşallah" dedi. 
   
   
</TEXT>
</DOC>
