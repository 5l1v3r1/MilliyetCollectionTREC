<DOC>
<DOCNO> 178787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sontur30.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Oramiral Alpkaya da konuştu Bölücülük ve köktendincilik sürüyor 
</HEADLINE>
<TEXT>

     Oramiral Bülent Alpkaya, Deniz Kuvvetleri Komutanlığı görevini Cumhurbaşkanı Ahmet Necdet Sezer'in de katıldığı törenle Oramiral Özden Örnek'e devretti. 
     Deniz Kuvvetleri Komutanlığı Karargahı'nda düzenlenen törene, Cumhurbaşkanı Sezer, TBMM Başkanı Bülent Arınç, Başbakan Recep Tayyip Erdoğan, Genelkurmay Başkanı Orgeneral Hilmi Özkök, Milli Savunma Bakanı Vecdi Gönül, Yargıtay Başkanı Eraslan Özkaya, Kara Kuvvetleri Komutanı Orgeneral Aytaç Yalman, Hava Kuvvetleri Komutanı Orgeneral İbrahim Fırtına, Jandarma Genel Komutanı Orgeneral Şener Eruygur, Genelkurmay 2. Başkanı Orgeneral İlker Başbuğ, MGK Genel Sekreteri Korgeneral Şükrü Sarıışık, Kara Kuvvetleri Komutanlığı Kurmay Başkanı Korgeneral Fethi Remzi Tuncel'in yanı sıra Emekli Deniz Kuvvetleri Komutanı Oramiral Salim Dervişoğlu, TOBB Başkanı Rifat Hisarcıklıoğlu, Fenerbahçe Kulüp Başkanı Aziz Yıldırım ile üst düzey komutanlar ve bürokratlar katıldı. 
     Cumhurbaşkanı Sezer ve eşi Semra Sezer, komutanlık karargahına gelişlerinde, Oramiral Alpkaya ve eşi Keriman Alpkaya tarafından törenle karşılandı. 
     Sezer'in salonda yerini almasıyla başlayan devir-teslim töreninde, İstiklal Marşı'nın söylenmesinden sonra Oramiral Alpkaya'nın emeklilik, Oramiral Örnek'in de Deniz Kuvvetleri Komutanlığı'na atanma kararnameleri okundu. 
     Oramiral Alpkaya, törende yaptığı konuşmada, Deniz Kuvvetleri Komutanlığı görevini devralmasının ardından 17 Ağustos depreminin yarattığı hasarı giderme çalışmalarına hız verdiğini ve meydana gelen hasarın büyük ölçüde giderildiğini ifade etti. 
     Şu anda Gölcük Tersanesi'nde 3 adet modern denizaltı, İstanbul Tersanesi'nde 3 adet hücumbot ve 3 adet mayın avlama gemisi ve İzmir Tersanesi'nde 2 adet römorkör inşaatının devam ettiğini belirten Oramiral Alpkaya, ''Ulusal sanayimizin gemi inşa ve savunma sanayimizle ilgili tüm kollarının planlı projelerimizin tümüne katılmaları da en önemli hedeflerimiz arasında yer almış, ekonomimize tersanelerimiz ve araştırma merkezimiz tarafından önemli katkılar sağlanmıştır'' diye konuştu. 
     Donanma Komutanlığı'na son 2 yılda 2 adet firkateyn, 1 adet denizaltı, 8 adet Sea Hawk helikopteri, 6 adet CASA deniz karakol uçağının teslim edildiğini belirten Oramiral Alpkaya, üç ay içinde de birer adet hücumbot ile mayın avlama gemisinin teslim edileceğini bildirdi. 
     Türk Deniz Kuvvetleri'nin milli ve uluslararası görevlerde Türkiye'yi şerefle temsil ettiğine işaret eden Oramiral Alpkaya, son 2 yılda 25 milli, 9 NATO, 10 Barış İçin Ortaklık, 11 davet, 11'i özel tatbikat olmak üzere toplam 66 tatbikatta yer alındığını kaydetti. 
     Sahip Güvenlik Komutanlığı ile koordineli olarak Ege, Akdeniz ve Karadeniz'de şüpheli gemilerin izlendiğini ve gerektiğinde arandığını anlatan Oramiral Alpkaya, bu faaliyetler kapsamında, tehlikeli yük taşıyan petrol ve doğalgaz gemilerinin emniyetlerinin sağlandığını da kaydetti. Oramiral Alpkaya, NATO ve bölge ülkeleriyle yürütülen faaliyetler dışında Türk Deniz Kuvvetleri'nin pek çok ülkenin deniz kuvvetlerine yardım yaptığını, eğitim ve öğretim verdiğini söyledi. 
     Bugün Ortadoğu başta olmak üzere, Kafkasya ve yakın çevresinden çıkarılan petrol ve doğalgazın tüm dünyaya pazarlanması ihtiyacının, Türk deniz yollarının ve limanların önemini arttırdığını belirten Oramiral Alpkaya, ''Bu görevler daha caydırıcı bir Deniz Kuvvetleri'ne sahip olmamızı zorunlu kılmaktadır'' dedi. 
     
     BÖLÜCÜ VE KÖKTENDİNCİ TEHDİTLER DEVAM EDİYOR 
     Oramiral Alpkaya, meslek hayatı boyunca Atatürk ilke ve devrimleri ile anayasada belirlenen Cumhuriyetin laik ve demokratik çerçevesinin rehberi, laik ve demokratik Türkiye Cumhuriyeti'nin sonsuza dek korunmasının ise hedefi olduğunu belirterek, şöyle devam etti 
     ''Bugün ülkemizin bölünmez bütünlüğünü, Cumhuriyetimizin laik ve demokratik yapısını tehdit eden iç ve dış kaynaklı bölücü ve köktendinci faaliyetler maalesef içinde bulunduğumuz Cumhuriyetin 80. yılında da varlıklarını devam ettirmektedirler. Türk Silahlı Kuvvetleri'nin TSK ayrılmaz unsuzu Deniz Kuvvetlerimiz, irticai ve bölücü faaliyetlere karşı anayasa ve yasalarla belirlenen görevlerini dün olduğu gibi bugün de ve sonsuza dek kararlılıkla sürdürmeye devam edecektir.'' Oramiral Alpkaya, Marmara Depremi'nin ardından enkazın içinden çıkarak görevini azim ve kararlılıkla sürdüren Deniz Kuvvetleri personelinin fedakarlıklarını da hiçbir zaman unutmayacağını dile getirdi. 
     Oramiral Alpkaya, daha sonra Deniz Kuvvetleri Komutanlığı amblemini Oramiral Örnek'e taktı. Oramiral Örnek de Oramiral Alpkaya'ya komutanlık forsunu takdim etti. 
     
     BİR GÜN BİRİLERİ HAKKIMIZI ELİMİZDEN ALABİLİR 
     Oramiral Örnek de konuşmasında, Balkanlar, Ortadoğu ve Kafkaslar'daki gelişmelerle içinde bulunan yeni politik oluşumların Türkiye'nin jeopolitik konumunu ön plana çıkardığını belirterek, Doğu Akdeniz ve çevre denizlerin öneminin daha da arttığını kaydetti. 
     ''Çevremiz, yeni projeler tamamlandığında içerisinde petrol akan bir damar ağıyla çevrilecektir'' diye konuşan Oramiral Örnek, deniz ulaştırma yollarının Türkiye'yi ilgilendiren kısımlarının korunma gereksiniminin de artarak devam ettiğini söyledi. 
     Türkiye'ye bugün yönelen tehdidin sadece ülke veya ülkeleri değil, asimetrik tehdit kapsamında radikal terörist grupları da kapsadığını belirten Oramiral Örnek, denizin de teröristler için çok çekici bir ortam olduğuna dikkati çekti. Oramiral Örnek, ''Bu bağlamda Türk Deniz Kuvvetleri, denizlerin kontrolü ve ülkemiz için yaşamsal önem arz eden deniz ulaştırma yollarını açık tutmaya muktedir, caydırıcı bir güç olmaya devam etmelidir'' dedi. 
     Deniz Kuvvetleri'nin gerek duyulan kuvvet yapısının büyük bir kısmına sahip olduğunu da vurgulayarak, ''Ancak bu yeterli değildir. Yeni harp silah ve araçlarına gereksinimimiz olduğu gibi elimizdekileri de yenilemek ve ömrü dolanları değiştirmek zorundayız. Bu gereksinim ulusun savunması için bir zorunluluktur. Hakkımızı koruyacak durumda bulunmazsak, bir gün birileri hakkımızı elimizden alabilir'' diye konuştu. 
     
     ULUSAL SAVUNMA SANAYİ 
     Oramiral Örnek, bir silahlı kuvvetin ancak ve ancak güçlü bir ekonomiye dayandığı zaman güçlü olduğunu da vurgulayarak, şöyle konuştu 
     ''Artık bağımsızlığın en büyük şartı güçlü bir ekonominin yanında ulusal kaynakların kullanımına bağlı hale gelmiştir. Başkasının değil, ulusumuzun istediğini yapmak istiyorsak, ulusal savunma sanayi gücümüzü geliştirmek zorundayız. Önümüzdeki en önemli sorunlarımızdan biri, kendi savunma sanayimizi geliştirmek, ulusal gemi ve silahlarımızı üretmek olacaktır. 
     Biz Bahriyeliler olarak, bu beyin gücüne ve yeteneğe sahip olduğumuza inanıyor ve bu yolda hiçbir mücadeleden çekinmiyoruz. Bize fırsat verilirse, gelecek yıllarda bunu ispat etmeye de hazırız.'' Oramiral Örnek, Cumhuriyeti her durum ve şartta korumanın da ilk görevleri olduğunu belirterek, ''Bu görevden ödün vermeye kimsenin hakkı ve yetkisi yoktur'' dedi. 
     Törenin sonunda, Genelkurmay Başkanı Orgeneral Özkök, Milli Savunma Bakanı Gönül, Kara Kuvvetleri Komutanı Orgeneral Yalman, Hava Kuvvetleri Komutanı Orgeneral Fırtına, Jandarma Genel Komutanı Orgeneral Eruygur, MGK Genel Sekreteri Korgeneral Sarıışık ile Deniz Kuvvetleri Komutanı Oramiral Örnek, Oramiral Alpkaya'ya birer şilt verdiler. 
     Törenin ardından, davetliler için bir resepsiyon verildi. 
     
</TEXT>
</DOC>
