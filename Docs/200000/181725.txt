<DOC>
<DOCNO> 181725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sonspo14.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Saracoğlu'nda sürpriz peşinde... 
</HEADLINE>
<TEXT>

     Gaziantepspor, 14 Eylül Pazar günü deplasmanda Fenerbahçe ile yapacağı maçın hazırlıklarını sürdürürken, Konyaspor önünde oynanan iyi oyun ve alınan galibiyeti Fenerbahçe karşısında sürdürerek galibiyet serisine başlamak istiyor. 
     Teknik direktör Nurullah Sağlam yönetiminde Celal Doğan Tesisleri'nde günde çift antrenmanla Fenerbahçe maçına hazırlanan kırmızı-siyahlı ekipte, futbolcuların antrenmanlardaki hırsı teknik heyeti sevindirirken, takımın cumartesi günü İstanbul'a hareket edeceği öğrenildi. Konyaspor maçında gördüğü kırmızı kart nedeniyle Fenerbahçe karşısında oynayamayacak olan İbrahim Toraman'ın eksikliği hissedilirken, bu sezon sözleşmesini feshederek eski takımına dönen Ganalı oyuncu Samuel Johnson, ''Bu maç, benim maçım olacak'' dedi. 
     Fenerbahçe maçının kendileri için önemli olduğunu ifade eden kulüp profesyonel futbol şubesi sorumlusu Asım Atmaz, güçlü İstanbul ekibi önünde puan veya puanlara ulaşmak için mücadele edeceklerini, Fenerbahçe, Trabzonspor ve Tahkim Kurulu arasında başlayan tartışmaya asla girmeyeceklerini söyledi. Atmaz, ''Biz bu tür polemiklere girmeyiz. FB Şükrü Saraçoğlu da olsa, Ankara Atatürk Stadyumu da olsa bizim için fark etmez'' diye konuştu. 
     Daha önce Fenerbahçe'nin 1 maçlık saha kapama cezası nedeniyle başka bir statta oynanması gündeme gelen, ancak cezanın kaldırılmasıyla yeniden FB Şükrü Saracoğlu Stadı'nda yapılacak olan karşılaşmanın kendilerini asla korkutmadığını belirten Atmaz, şöyle konuştu 
     ''Profesyonel Futbol Disiplin Kurulu karar verdi ancak Tahkim Kurulu cezayı kaldırdı. Kararı kamuoyu değerlendirsin. Biz bu tartışmaların içinde yer almayacağız. Şükrü Saracoğlu Stadı'nda oynanmayacak olmasının büyük bir avantaj olduğunu dile getirmiştik. 60-65 bin kişilik statla başka bir yerde oynamak bambaşka bir olay. Türkiye'de seyircinin en fazla baskı kurduğu bir stat olduğunu biliyoruz. Muhteşem bir seyirci atmosferi var. Fenerbahçe bu sezon Alman teknik adam Christoph Daum yönetiminde yeni oluşuma girdi ve İstanbulspor yenilgisinin ardından 3 maçını da kazandı. Bizi yenerek galibiyet serisini sürdürmek isteyecek. Herşeye rağmen Gaziantepspor nasıl bir ekip olduğunu rakibine oynayacağı futbolla gösterecek. Fenerbahçe'den bir korkumuz yok. Denk güçlerin karşılaşması olacak.'' Bu arada kırmızı-siyahlılarda, cezalı İbrahim Toraman dışında eksik oyuncu bulunmazken, sakat olan Preko takımla birlikte çalışmalara başladı. 
     
     HEDEF HAPOEL TEL AVIV KARŞILAŞMASI 
     Bu arada Gaziantepspor'un UEFA Kupası'nda 1. turunda karşılaşacağı İsrail'in Hapoel Tel Aviv takımı yöneticilerinin, UEFA'nın İsrail'de güvenlik nedeniyle Avrupa kupası karşılaşmalarına izin vermemesi nedeniyle ikinci karşılaşmayı Hollanda'nın Rotterdam kentinde oynamak istedikleri yönde bilgi verdiklerini, Gaziantepspor Kulübü'nde bu doğrultuda bir turizm firmasıyla anlaşarak Rotterdam kentinde çalışmalar başlattıkları bildirildi. Gaziantepspor Kulübü Rotterdam yolculuğu için THY'den 160 kişilik özel bir uçak kiralayacak. 
     
</TEXT>
</DOC>
