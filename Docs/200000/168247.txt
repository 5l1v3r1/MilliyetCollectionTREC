<DOC>
<DOCNO> 168247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sondun08.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Kongresi'nde Türkiye karşıtı lobiler işbaşında.. 
</HEADLINE>
<TEXT>

     ABD Kongresi'nde Türkiye karşıtı lobiler tarafından düzenlenen bir toplantıda, Türkiye'ye karşı öne sürülen tezler, ABD'de yaşayan Türklerin etkili yanıtlarıyla çürütüldü. 
     Amerika Helenik Enstitüsü'nün AHI düzenlediği ve ''ABD'nin Türkiye ile İlişkileri Irak Savaşı Sonrası Yeni Gerçekler'' başlıklı toplantıda, konuşmacılar arasında iki Amerikalı milletvekili de yer aldı. Türk Amerikan Dernekleri Asamblesi'nin ATAA çok sayıdaki mensubu toplantıda hazır bulundu. 
     Toplantının baş konuşmacısı, Rum-Yunan lobisine yakınlığıyla bilinen yazar Christopher Hitchens, ''ABD'nin dostlarını geç tanıdığını'' ve Türkiye'nin Irak'a karşı koalisyonun bir üyesi olmadığını savundu. 
     Bunun üzerine bir Türk lobisi temsilcisi, ABD'nin resmi belgelerinde yer alan ve Irak'a karşı koalisyon ülkelerinin yer aldığı listeyi Hitchens'ın önüne koydu. 
     Hitchens, bu belgeye bakarken, ''Evet, Türkiye de koalisyon üyeleri arasındaymış'' sözleriyle iddiasının doğru olmadığını kabul ederken, ''Tabii Togo ve Uganda'nın yanında'' diye konuştu. 
     Ermeni soykırım iddialarını tekrarlayan Hitchens, ''Osmanlı İmparatorluğu'nun cihat temeline dayandığı'' şeklinde bir iddiayı ortaya attı. 
     Uluslararası Hıristiyan Dayanışma Derneği'nden John Eibner da, ''Türkiye'nin cihat ideolojisine dayalı Osmanlı kökeninden'' söz etti. Eibner, ''ABD, Türkiye'nin zamanından önce AB'ye girmesini engellemeli'' diye konuştu. 
     
     SOYKIRIM İDDİALARI 
     Toplantının konuşmacılarından Amerika Ermeni Ulusal Komitesi'nin ANCA Başkanı Aram Hamparian, ''Ermeni soykırımı bir gerçek. Türkiye'nin baskısıyla, Amerikan dış politikası bize yıllardır arkasını döndü'' diye konuştu. 
     Soykırım iddialarının kabul edilmesinde dünyada ve ABD'de büyük ilerleme kaydettiklerini söyleyen Hamparian, ''Neyse ki, ABD'de de, Irak savaşının bitmesinin ardından, dış politika dünyasındaki insanlar, daha dengeli bir yaklaşım gösterme eğiliminde. Temsilciler Meclisi ve Senato'da bekleyen tasarılar var. Senato'da 30 destekçimiz var. Temsilciler Meclisi'nde 168 kişinin imzası var. Irak'ta savaş sonrası durum, Amerikalıları, Ermeni soykırımına ikinci bir kez daha bakmaya sevkedecek'' diye konuştu. 
     Toplantıya katılan Amerikan Kürt Enformasyon Ağı AKIN başkanı Kani Gulam ve kendisini Kürdistan Ulusal Kongresi üyesi olarak tanıtan bir kişi, Türkiye'de Kürtlerin kendilerini ifade edemediklerini ve kötü muamele gördüklerini öne sürdüler. 
     
     ATAA'DAN ETKİLİ CEVAPLAR 
     Soruların yazılı olarak alındığı toplantıda, Türkler de asılsız iddialarla ilgili çok sayıda soru yöneltti. 
     Ermeni iddialarına karşılık, İstanbul'da birçok Ermeninin halen hayatını devam ettirdiğine dikkat çekilmesi üzerine, ANCA Başkanı Hamparian, ''İstanbul'daki Ermenileri de kestiler. Onlara bir şey yapılmadığı doğru değil. Özellikle entellektüelleri kestiler'' diye konuştu. 
     ''Irkçılık ve köleliğin Türk yaşamının bir parçası olduğunu ve Türklerin kökeninde cihat ideolojisinin yattığını'' iddia eden Eibner'a karşı ATAA Başkanı Ercüment Kılıç, ''Siz hiç Türkiye'ye gittiniz mi '' sorusunu yöneltti. Eibner'ın, ''Hayır'' yanıtı üzerine, ''O zaman gitmenizi tavsiye ederim. Bu asılsız iddiaların cevabını bulursunuz'' dedi. 
     Türkler, gönderdikleri yazılı mesajlarda, Osmanlı İmparatorluğu'nun cihat temeline dayalı olmadığını, Museviler ve Hıristiyanlarla barış içinde yaşandığını vurguladı. Musevi soykırımından kaçanlara Türkiye'de kucak açıldığı hatırlatıldı. 
     Toplantıya katılan Türkler, ANCA'nın eski lideri Murad Topalyan'ın terörizm suçuyla ABD'de hüküm giydiğini belirttiler ve Gulam'ın terör örgütü PKK terörüyle bağlantısını ortaya koyan bir bildiri dağıttılar. 
     Ermeni soykırımı iddialarına da destek çıkan Kani Gulam'a gönderilen bir soruda, ''Güneydoğu'da pek çok Kürdün evinde, Ermenilerden kalan hatıra eşyaların olmasını nasıl açıklıyorsunuz '' denilince, Gulam, ''Geçmişte bu tür şeyler oldu. Ben de bunun için özür diliyorum'' dedi. 
     
</TEXT>
</DOC>
