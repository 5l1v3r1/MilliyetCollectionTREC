<DOC>
<DOCNO> 169872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/dunya/dun04.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sao Tome'de darbe 
</HEADLINE>
<TEXT>

     DIŞ HABERLER SERVİSİ 

     Batı Afrika'daki ada ülkesi Sao Tome ve Principe'de dün sabaha karşı askeri darbe düzenlendi. Sao Tome'nin Başbakanı Maria das Neves ile ülkenin yaşamsal petrol kaynağından sorumlu Bayındırlık Bakanı Rafael Branco'yu tutuklayan darbeci askerler, devlet televizyonu ile radyo binaları ve bakanlıkları ele geçirdi, yayınları durdurdu. Sao Tome Devlet Başkanı Fradique de Menezes'in yurtdışında olduğu öğrenildi. Darbeci askerler, devlet radyosunda okudukları bildiride, hükümeti dağıttıklarını ve bir ulusal kurtuluş cuntası kurduklarını bildirdiler. Bildiride, yönetime el konulmasının nedeni olarak, ülkedeki ekonomik ve toplumsal sorunlar gösterildi. 
     

</TEXT>
</DOC>
