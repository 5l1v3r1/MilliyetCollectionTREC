<DOC>
<DOCNO> 182864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sondun12.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Müzik Oscarı'nın peşinde bir Türk müzisyen... 
</HEADLINE>
<TEXT>

     Dünya güzelliğinden atletizmde birinciliklere, Emmy ödülünden grafik Oscar'ına kadar her dalda üstün başarılara imza atan Türklere şimdi de Hollywood'da müzik Oscar'ını almaya aday bir Türk müzisyen eklendi. 
     Moda tasarımcısı Bahar Korçan'ın New York'ta düzenlediği son defilenin müziklerini yaparak dikkatleri üzerine çeken Rahman Altın, Hollywood'un önde gelen yapımcılarıyla anlaşma yapmak üzere Los Angeles'ta bulunuyor. 
     Türk sanat müziğinin büyük hocalarından Özer Altın'ın oğlu olan Rahman Altın, geçen yıl Hollywood stüdyoları tarafından düzenlenen ve tüm dünya müzisyenleri arasından sadece 10 kişinin kabul edildiği bir kursa üstün yeteneklerinden dolayı katılma hakkını elde etti. 
     Burada sinema dünyasının önde gelen yapımcılarıyla tanışan Altın, Türkiye'ye döndükten sonra da gelen teklifleri değerlendirmek üzere ABD'ye geldi. 
     Altın, New York'ta bulunduğu süre içinde A.A muhabirine şunları söyledi 
     ''Müzikle iç içe yaşayan bir aile olduğumuz için, ailem teşvik etmediyse de ben kendi irademle küçük yaşta müzisyen olmaya karar verdim. Zamanla bir takım müzikleri dinleyip besteler yapmaya başladım. Sonra da Hacettepe Üniversitesi Devlet Konservatuvarı Opera Bölümü'ne yazılıp, orayı bitirdim ve Ankara Operası'na girip iki dönem şarkı söyledim. Ancak beste işi ağır bastığı için operadan ayrılarak İstanbul'a taşındım. 
     Altın, sözlerini, ''Daha ilkokuldayken Star Wars filmini seyrettim ve çok etkilendim. O kadar etkilendim ki koleksiyonunu yapmaya başladım ve şu anda dünyadaki ikinci büyük Star Wars hatıra eşyaları koleksiyonuna sahibim. Ardından Superman'i izledim. Ondan da çok etkilendim. 8 yaşındayken superman elbisem vardı, şimdi de var. Bu filmleri E.T ve Drakula izledi. Bu filmler beni çok etkilemişti. Sonraları konservatuvara girmeye karar verdiğimde bir şey keşfettim. Beni bu kadar derinden etkileyen tüm filmlerin ortak bir paydası varmış Hepsinin müziğini aynı adam bestelemiş. Bu müzisyenin adı John Williams'tı. Bu olaylar benim hayatımın akışını değiştirdi'' diye sürdürdü. 
     İstanbul'da 3 senedir reklam filmleri, kısa metrajlı tanıtım ve belgesellerin müziklerini yaptığını anlatan Altın, sonraları uzun metrajlı filmlerin müziklerini tercih etmeye ve bir anlamda senfonik müzik alanına kaymaya başladığını söyledi. 
     ''Bunu Türkiye'de yapan yoktu, hem de o konuda kendime çok güveniyordum'' diyen Altın, 2 yıl önce CNN'de bir haber duyduğunu, haberde, uluslararası film müzikleri yazacak yetenekli kişiler için kurs açılacağından söz edildiğini belirtti. 
     Altın, ''20th Century Fox stüdyolarıyla ASCAD adlı kuruluş tarafından açılacağını öğrendiğim kursun, geleceğin müzik Oscar'ı sahiplerini keşfetmek amacıyle düzenlendiğini de saptadım. Ancak kursa katılmak parayla olmuyordu. Fox Stüdyosu ve Amerikan Film Akademisi yöneticileri tüm dünyadan 10 kişiyi seçerek Hollywood'a davet ediyorlar, onlara kurs süresince film müziği nasıl yazılır, onu öğretiyorlar. Seçilecek kişilerden öncelikle 15 dakikalık senfonik bir film müziği yapması isteniyordu. Kursa ben de başvurdum ve gerekli belge ve müzikleri yolladım. Bunun sonucunda 10 kişiden biri olarak beni de seçtiler'' diye anlattı. 
     
     ''KRAL VE BEN'' FİLMİNİN MÜZİĞİNİ BAŞTAN YAZDI 
     10 kişi arasına girdikten sonra geçen yılın ortasında Los Angeles'e geldiğini, burada 40 gün süren bir eğitim aldığını ifade eden Altın, ''Kursun sonunda size ünlü filmlerden birini veriyorlar ve filmin orijinal müziğini silerek sizden bu filme uygun bir müzik bestelemenizi istiyorlar. Bana 'Kral ve Ben' adlı film çıktı. Bu film için bir müzik hazırladım ve bununla da kalmadım, Hollywood'un en ünlü orkestralarından birini bizzat yöneterek yaptığım müziği çaldırdım. Çok beğenildi'' diye konuştu. 
     
     TOM CRUISE'UN FİLM MÜZİĞİNİ YAPACAK 
     Altın, bunun üzerine ünlü prodüktör Joel Sill'in kendisiyle temas kurduğunu ve Tom Cruise firmasının çektiği yeni filmin müziklerini yapmayı önerdiğini belirtti. 
     Rahman Altın, ünlü müzisyen Hans Zimmer'in dünyanın en ünlü film müziklerine imza atan Media Ventrust adlı şirketinden ortaklık önerisi aldığını da kaydetti. 
     
</TEXT>
</DOC>
