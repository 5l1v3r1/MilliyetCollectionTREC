<DOC>
<DOCNO> 173074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/dunya/dun02.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da hastaneye intihar saldırısı 35 ölü 
</HEADLINE>
<TEXT>

   CENK BAŞLAMIŞ Moskova 

   
   Rusya'nın güneyindeki Çeçenistan'ın komşusu Kuzey Osetya'nın Mazdok kasabasında askeri hastaneye dün akşam düzenlenen intihar saldırısında en az 35 kişi öldü, 300'e yakın kişi de yaralandı. 
   Rus haber ajanslarının yüzlerce kişinin ölmüş olabileceğini belirttiği saldırı sonucu üç katlı hastane binası tümüyle çöktü. İlk belirlemelere göre, saldırıyı içinde bir ton patlayıcı madde bulunan bir kamyonu hastanenin önünde havaya uçuran iki intihar eylemcisi düzenledi. Patlamanın olduğu yerde beş metre çapında bir çukur açıldı. Patlama ardından yangın çıkması, kurtarma çalışmalarını güçleştirdi. Yetkililer, yaralılar için kan bağışı çağrısında bulunuyor. Saldırı anında binada kaç kişinin bulunduğu bilinmiyor. İnterfaks, hastanede en az 135 kişinin bulunduğunu bildirirken, Ria Novosti Ajansı, ölü sayısının 200'e ulaşabileceğini duyurdu. Yaralılardan bir bölümünü çevre evlerde oturanlar oluşturuyor. 
   Mazdok'ta Rusya'nın Kafkasya'daki en önemli askeri üslerinden biri bulunuyor. Hastanede, Çeçenistan'daki çatışmalarda yaralanmış askerler tedavi ediliyor. 
   
   
</TEXT>
</DOC>
