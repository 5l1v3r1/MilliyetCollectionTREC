<DOC>
<DOCNO> 191854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sonspo10.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst Kazanmak için sahaya çıkacağız... 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, ligde kaybedecek puana tahammüllerinin bulunmadığını belirterek, "Beşiktaş maçını kazanmaya şartlandık" dedi. 
     Derbi maçta karşı karşıya gelecekleri Beşiktaş'ın güçlü bir kadrosu olduğunu ifade eden Dürüst, "Rakibimiz kendi seyircisi önünde galip gelmek isteyecek. Zor bir maç olacak. Bizim de puan kaybına tahammülümüz yok. Kazanmak için sahaya çıkacağız" diye konuştu. 
     Dürüst, şampiyonluk yarışında spor kamuoyunun ağırlıklı olarak Beşiktaş ile Fenerbahçe'yi ön plana çıkartması konusunda da görüşlerini açıklayarak, bu konudaki bütün yorumlara saygılı olduğunu belirtti. Dürüst, şunları söyledi 
     "Ancak biz şampiyonluğun en önemli adaylarından biriyiz. Alınan şampiyonluklara bakıldığında, en çok kimin şampiyon olduğu ortada. En çok şampiyonluğu kim kazandı Galatasaray her sezon şampiyonluğun adayıdır, bu sene de öyledir." Ali Dürüst, şu anda bütün oyuncuların sözleşmelerinin devam ettiğini ve takımdan gönderme kararı aldıkları oyuncularının bulunmadığını ifade etti. 
     
</TEXT>
</DOC>
