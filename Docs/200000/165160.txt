<DOC>
<DOCNO> 165160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/soneko16.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındırbank'taki bireysel krediler, Koçbank'a satılıyor... 
</HEADLINE>
<TEXT>

     Bayındırbank, portföyündeki bireysel ve kurumsal kredilerin bankalara satış kararı çerçevesinde, satış işleminin Koçbank A.Ş. ile sonuçlandırılmasına karar verdi ve satış işlemlerini başlattı. 
     Bayındırbank A.Ş. Yönetim Kurulu'ndan yapılan açıklamada, Tasarruf Mevduatı Sigorta Fonu'nun TMSF bünyesine aldığı bankaların çözümlenmeleri sürecinde bir geçiş bankası olarak görev yapan ve Fon bankalarında yasal takibe alınmamış olan kredilerin tahsil ve tasfiye işlemini sürdüren Bayındırbank'ın, portföyündeki söz konusu kredilerin, 30 Nisan 2003 tarihli yönetim kurulu kararı bankalara satış kararı aldığı ve bankalara duyuru yapıldığı hatırlatıldı. 
     
     BİREYSEL KREDİ PORTFÖYÜ 
     Açıklamada, bankanın bireysel kredi portföyü için 5 bankadan aldığı teklifleri değerlendirdiği belirtilerek, şu bilgiler verildi 
     ''Teklif veren bankaların katılımı ile 9 Haziran 2003 tarihinde yapılan açık artırma toplantısında Koçbank A.Ş. en iyi teklifi vermiş, 10 Haziran 2003 tarihli Banka Yönetim Kurulu kararı ile de işlemin Koçbank A.Ş. ile sonuçlandırılması kararı verilmiştir. 
     Bankacılık Düzenleme ve Denetleme Kurumu onayı ile satış işlemleri başlatılmıştır. Bayındırbank A.Ş. bu işlemle, faiz ve fer'ileri ile toplam 25 trilyon 915 milyar lira tutarında, 4 bin 972 dosyadan oluşan bireysel kredi portföyünün satışını gerçekleştirmiş bulunmaktadır.'' Açıklamada, bu satış sürecinde Bayındırbank ile işbirliği yaparak katkı sağlayan banlakarın, finansal sektörün sağlıklı olarak işlemesindeki en temel dayanaklardan olan güven ve likidite unsurlarının gelişerek güçlenmesi yönünde, ''varlık satışı'' yöntemine önemli bir örnek oluşturduğu da belirtildi. 
     
</TEXT>
</DOC>
