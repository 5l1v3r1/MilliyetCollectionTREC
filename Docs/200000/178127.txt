<DOC>
<DOCNO> 178127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/siyaset/siy03.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Partilere 'seçim hesabı' zorunlu 
</HEADLINE>
<TEXT>

   Para - siyaset ilişkisinin karanlık yönlerine son vermek isteyen hükümet, siyasi partilere ve adaylara yeni yaptırımlar getiriyor 
   ÖNDER YILMAZ 

   
   Hükümet, Türk siyasi tarihinde radikal bir adım atarak siyasi partilerin parasal kaynaklarını gözaltına alıyor. Para - siyaset ilişkisinin karanlık yönlerine son vermek isteyen hükümet, siyasi partilere milletvekili ve belediye başkanı adaylarına "seçim hesabı" açtırma zorunluluğu getiriyor. Milliyet, "Seçimlerin Temel Hükümleri ve Seçmen Kütükleri Kanun'da Değişiklik Öngören Yasa Tasarısı"nı ele geçirdi. Tasarıyla seçimlerden hangi partiyi kimin, niçin desteklediği yapılan bağışların nerede ve nasıl kullanıldığı bağış yapanların bunun bağışı karşılığında ne aldığı şeffaflaşmış olacak. 
   Söz konusu kanunun 132. maddesinden sonraki bölümüne eklenen değişiklik şu yeni düzenlemeler de getiriyor 
   
   Sponsorlar deşifre olacak 
   Milletvekili ve belediye başkanlarına bağış toplama, sponsor kullanma yetkisi veren değişiklik, tüzel kişilere seçimlerde kullanılmak amacıyla adaylara doğrudan veya dolaylı olarak bağışta bulunmaması, rayiç bedelin altında mal ve hizmet sunmasına yasak getiriyor. Holdingler ve şirketler, milletvekili veya belediye başkan adaylarını destekledikleri takdirde seçimi izleyen beş yıl boyunca devletle, kamu kurum veya iştirakiyle doğrudan veya dolaylı olarak taahhüt ilişkisine giremeyecek. İhalelere katılamayacak. Ancak özel şahıslar için böyle bir zorunluluk olmayacak. Milletvekili ve belediye başkan adayları, bağışları kendi seçim bölgesinde kullanırken, her seçmen için en fazla 500 bin lira harcama yapabilecek. Seçim hesaplarının incelenmesini, YSK'da oluşturulacak üç kişilik "Seçim Hesaplarını İnceleme Kurulu" yapacak. İl ve ilçelerde ise seçim kurulları bu görevi yerine getirecek. Özel seçim hesabı açmayan, bilgileri ve belgeleri süresinde YSK'ya ulaştırmayan veya seçim harcama tavanını aşan adayların, seçim tutanağı iptal edilebilecek. Milletvekili ve belediye başkanı seçilenlerin bu görevleri düşürülecek. 
   
   
</TEXT>
</DOC>
