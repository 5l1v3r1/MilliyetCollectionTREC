<DOC>
<DOCNO> 173815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sontur26.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşine kızdı, çocuğunu pencereden sarkıttı... 
</HEADLINE>
<TEXT>

     Beyoğlu'nda eşiyle tartışan ve 9 yaşındaki oğlunu pencereden sarkıtan kadın, polis ve itfaiye ekiplerince ikna edildi. 
     Alınan bilgiye göre, Pirireis Mahallesi Yıldırım Sokak'taki bir evde oturan Neşe Karabacak, eşiyle tartıştıktan sonra 9 yaşındaki oğlunu 2. kattaki evin penceresinden aşağıya sarkıttı. 
     Yanına kimseyi yaklaştırmayan ve önce oğlunu sonra da kendisini aşağı atıp öldüreceğini söyleyen Karabacak, olay yerine gelen polis ve itfaiye ekiplerince ikna edilmeye çalışıldı. 
     Uzatılan merdivenle Karabacak'ı konuşarak sakinleştiren itfaiye ekipleri, önce çocuğu, sonra da Karabacak'ı yere indirdi. 
     Haliç Polis Merkezi'ne götürülerek ifadesi alınan Karabacak'ın, eşiyle tartıştıktan sonra cinnet getirdiğini söylediği öğrenildi. 
     Neşe Karabacak, poliste ifade verdikten sonra oğluyla birlikte ailesine teslim edildi. 
     
</TEXT>
</DOC>
