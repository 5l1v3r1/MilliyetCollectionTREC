<DOC>
<DOCNO> 183164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/soneko34.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine Müsteşarı Çanakçı Borcun sürdürülebilirliğinde sorun yok 
</HEADLINE>
<TEXT>

     Hazine Müsteşarı Halil İbrahim Çanakçı, ''Türkiye'nin iç borç çevirme oranının yılın geri kalan Eylül-Aralık döneminde yüzde 80, yüzde 77 civarına düşmesini beklediklerini bildirdi. 
     Ankara Sanayi Odası'nda ASO düzenlenen ''Ekonomi Zirvesi''ne katılan Aktan, burada yaptığı konuşmada, Hazine'nin, finansman programını değerlendirirken esas aldığı parametrenin iç borç çevirme oranı olduğunu söyledi. Bu orana bakıldığında çok olumlu bir sürece girildiğinin görüldüğünü belirten Çanakçı, Ocak-Ağustos döneminde Hazine'nin piyasaya yaptığı iç borç servisinin yüzde 94'ünü tekrar borçlandığının görüldüğünü belirterek, bu oranın yılın geri kalan kısmında yüzde 80 ile 77'ler civarına düşmesini beklediklerini anlattı. 
     
     OLUMLU TRENDE GİRİLDİ 
     Bu rakama rahatlıkla ulaşacaklarını düşündüklerini ifade eden Çanakçı, Türkiye'nin borçlanma koşullarında da çok olumlu bir trende girildiğini söyledi. Borç vadesinin hem uzadığını hem de yılbaşında öngördükleri seviyelere gerilediğini belirten Çanakçı, dış borçlanmada da olumlu bir hava yakalandığını söyledi. 
     Son tahvil ihracı ihalesinde bir defada en yüksek rakama ulaştıklarını anlatan Çanakçı, faiz oranının da en düşük seviyede olmasına dikkat çekti. Bu olumlu havayı 2004 ve 2005 yılına taşımak için girişimde bulunduklarını kaydeden Çanakçı, bu doğrultuda IMF ile 5. gözden geçirme çalışmalarında ödemeleri yeni bir plana bağladıklarını hatırlattı. Bu doğrultuda yaklaşık 11.4 milyar dolar dış borç servisinin zamana yayıldığını anlatan Çanakçı, bunun 2004 yılı için önemli bir kolaylık sağlayacağını söyledi. Çanakçı şöyle dedi 
     ''2004'de iç borç servis çevirme oranında yaklaşık 5 puanlık bir düşüş sağlamış oluyoruz. Borç stokunun milli gelire oranında olumlu bir sürece girmemizi sağladık... Net kamu borcunun milli gelire oranı 2001'de yüzde 92'ye kadar çıkmıştı. 2002'de bu oranı yüzde 80'e düşürdük. 2003 yılı için bizim yılbaşındaki program öngörümüz bu oranın düşüşle yüzde 77 civarına gerilemesiydi. Bugün bakınca bu oranın yüzde 70'in altına düşeceğini görüyoruz. Yani 2003 yılında da borç stokunun milli gelire oranında yaklaşık 10 puanlık bir düşüş sağlayacağız ki bu çok çok önemli bir gelişme.'' 
     
     ''TÜRKİYE'NİN BORCUN SÜRDÜRÜLEBİLİRLİĞİ SORUNU YOK'' 
     Borç stokunun milli gelire oranının önümüzdeki 2-3 yıllık dönemde Maastrich Kritlerleri'ne yaklaştırma şansına sahip olunduğunu belirten Çanakçı, bu oranın 2007'de yüzde 59'lara kadar gerileyeceğini söyledi. 
     Büyümenin daha düşük, reel faizlerin daha yüksek olması halinde bile borç stokunun milli gelire oranının kesinlikle patlamayacağını anlatan Çanakçı, ''Türkiye'nin borcun sürdürülebilirliği şeklinde bir sorunu bulunmamaktadır'' dedi. 
     
     ''6. GÖZDEN GEÇİRME ZAMANINDA TAMAMLANACAK'' 
     IMF ile 5. gözden geçirme görüşmelerinde yapısal reform programının daha çalışabilir ve esnek bir yapıya kavuşturulduğunu belirten Çanakçı, 6. gözden geçirmenin zamanında tamamlanacağını ümit ettiklerini bildirdi. 
     Çanakçı 6. gözden geçirmede Kamu Mali Yönetimi ve Kontrol Kanunu, vergi reformu çalışmaları, BDDK'nın etkinliğinin sağlanmasına ilişkin çalışmaların sonuçlandırılması, kamu bankaları ile bazı kuruluşlarının özelleştirilmesi konularının ele alınacağına değindi. 
     Üretim, yatırım ve istihdam yaratan ekonomiye geçişte 3 temel unsuru bulunduğunu belirten Çanakçı, bu unsurları politik, ekonomik istikrar ve mikro düzeydeki tıkanıkların aşılması olarak sıraladı. Bu üç konuda önemli merhaleler katedildiğini belirten Çanakçı, politik istikrarla ilgili söylenecek çok şey bulunmadığını, mikro tıkanıklıklarla ilgili çalışmaların yürüdüğünü söyledi. 
     Yatırım Ortamının İyileştirilmesi Koordinasyon Kurulu kapsamında çeşitli çalışmalar yapıldığını, bu kapsamda 21 yasa çalışması bulunduğunu, bunlardan 7'sinin hayata geçirildiğini, geri kalan kısmının Başbakanlık'da ve Cumhurbaşkanı'nın önünde bulunduğunu anlatan Çanakçı, diğer çalışmaların ise kamu kuruluşlarında devam ettiğini bildirdi. Çanakçı, bunun dinamik bir süreç olduğunu da belirterek, ''Hep beraber bu üç unsuru hayata geçirmek için çalışmalarımızı sürdüreceğiz'' dedi. 
     
</TEXT>
</DOC>
