<DOC>
<DOCNO> 182163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sontur25.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı İmam Hatip liseleri gibi programımız yok 
</HEADLINE>
<TEXT>

     Milli Eğitim Bakanı Hüseyin Çelik, ''İmam Hatip liseleri gibi bir programları bulunmadığını, her okulun önünü açmak istediklerini'' söyledi. 
     Hayırsever vatandaşlar tarafından yaptırılan bazı ilköğretim okulları ve liselerin açılış, temel atma törenlerine katılmak üzere Gaziantep'e gelen Çelik, Vali Lütfullah Bilgin'i makamında ziyaret ederek, ilin sorunları hakkında bilgi aldı. 
     Gaziantep'in gelişen sanayisi ve ekonomisi ile ön plana çıktığını, ancak ÖSS sınavında öğrencilerin aynı başarıyı yakalayamadığını belirten Bakan Çelik, ''Bu sıralama, Gaziantep'e yakışmıyor. Bir an önce bu durumu düzeltmeniz gerekiyor. Cehaleti yenmek için topyekun savaş başlattık. Bir an önce Ulu Önder Atatürk'ün gösterdiği ışığa ve seviyeye erişmek için var gücümüzle çalışmalıyız'' diye konuştu. 
     Bakan Çelik, daha sonra gazetecilerin sorularını yanıtladı. 
     ''İmam Hatip liselerine yönelik olarak puan artışı ve buna bağlı çeşitli çevrelerin eleştirileri''ne ilişkin soru üzerine Çelik, şunları söyledi 
     ''Bizim İmam Hatip liseleri gibi bir programımız yok. Tüm mesleki ve teknik eğitimi ayağa kaldırmak gibi... Bir meslek lisesinin, bir eğitim lisesinin tabiiki önünün kapanmasını istemeyiz, tabiiki her okulun önünü açalım, her eğitim kurumunun önünü açalım. Önemli olan da bu değil mi Türkiye'de mesleki ve teknik eğitimin genel orta öğretim içerisinde oranı yüzde 34'tür. Gelişmiş ülkelerde yüzde 70'dir. Genel liselerde okuyan öğrencimiz yüzde 66'dır. Yüzde 34 de teknik eğitimde öğrencimiz var. Bunun, tam tersine dönüşmesi lazım. Biz, bunu yapacağız. 
     ÖSS'de, meslek liselerine uygulanan katsayı, haksız bir uygulamadır. Bunu, bu sene düzelteceğiz, Sayın Başbakanın kastettiği budur. Yoksa 'İmam Hatip'in önünü aç, şu liselerin önünü kapat', böyle bir amacımız, programımız yoktur. Bütün mesleki ve teknik eğitimi ayağa kaldırmak için ne gerekiyorsa onu yapacağız.'' 
     
     ÖĞRETMEN TAYİNLERİ 
     Öğretmen tayinleri ve ''torpil iddialarına'' ilişkin soruyu da yanıtlayan Bakan Çelik, daha önce öğretmen aday adaylarının nasıl müracaat ettiklerinin herkes tarafından çok iyi bilindiğine, Milli Eğitim müdürlükleri önünde başvuru formu almak için uzun kuyruklar oluştuğuna dikkati çekti. 
     Aday adaylarının para yatırmak için yaptıkları işlemleri de hatırlatan Çelik, şöyle devam etti 
     ''Bunlardan dünya kadar para alınırdı. Bu sene ilk defa Türkiye'de parayı kaldırdık. Öğretmenliğe başvuran aday adayları, bir kuruş para ödemeyecek. Türkiye'nin 925 ilçesi, 81 vilayeti için internet ortamından müracaatlar alındı. Sıfır hatayla 40 bine yakın aday adayı başvurdu. Bunların müracaatları değerlendirildi. Basın huzurunda bilgisayar ortamında, tercihlerine ve puan üstünlüklerine göre atamaları yapıldı. Burada en ufak torpil oldu mu, kesinlikle söylüyorum, hayır.'' Valiliklere genelge gönderdiklerini ifade eden Çelik, bazı tayin taleplerinin kesinlikle dikkate alınmayacağının altını çizdiklerini söyledi. Bakan Çelik, ''Vatandaş hatırlı, gönüllü insanlara gidiyor, 'beni falan yere tayin etsinler' diye... Bunları da hesaba katmadık. 8 bin 200 öğretmenin tayini, puan üstünlüğüne göre yapıldı. En ufak bir torpil işlemedi. Hak edenin, hak ettiği yere gelmesi lazım'' dedi. 
     
     ''TAYİNLERDE HAKKANİYETİ ESAS ALIRIZ'' 
     Bakan Çelik, ''Milli Eğitim müdürü atayacağı zaman tercih kullanacağını, politikalarını yürütecek adamları göndereceğini, ancak öğretmen tayinlerinde, il içi ve il dışı tayinlerde hakkaniyeti esas aldıklarını'' ifade etti. 
     Geri kalmış bölgelere, öğretmeni ''cebren, zorla göndermeyeceklerini'' söyleyen Çelik, ''Zorlayarak olmaz. Onu cezbetmemiz lazım. Hakkari'deki öğretmenle Antalya'daki öğretmenin maaş farkı 25-30 milyon, 40 milyon ise Hakkari'ye gönderecek öğretmen kolay kolay bulamazsınız. Bu öğretmen oraya gider, ama en kısa sürede bir yolunu bulup ayrılmak ister'' diye konuştu. 
     Bakan Çelik, ''sözleşmeli öğretmen'' uygulamasına geçilmesi halinde, bunun ilk etapta Doğu ve Güneydoğu illerinde olacağını sözlerine ekledi. 
     
</TEXT>
</DOC>
