<DOC>
<DOCNO> 171847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/ekonomi/eko06.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ücretli, tüketici kredisine yüklendi 
</HEADLINE>
<TEXT>

   Yılın ilk çeyreğinde tüketici kredisi kullananlar arasında ücretliler ilk sırayı alırken, en çok tercih ettikleri vade 10 - 12 aylık dilim oldu 
   EKONOMİ SERVİSİ 
   
   Tüketici kredilerini ağırlıklı olarak, ücretli olanlar, 36 - 55 yaş grubunda bulunanlar ile lise mezunları kullanıyor. 
   Türkiye Bankalar Birliği'nin TBB bu yılın ilk üç ayına ilişkin verilerine göre, taşıt, konut ve diğer gruplarında 403 bin 988 kişi kredi kullandı. Kredilerin 173 bin 326'sını ücretliler yüzde 42.9 , 13 bin 483'ünü serbest meslek sahipleri, 18 bin 490'ını ise diğer meslek mensupları kullanırken, geriye kalan grubu ise sınıflandırma yapılmayanlar oluşturdu. 
   
   En çok talep 10 -12 aya 
   Tüketici kredilerinde ağırlıklı olarak 10 - 12 ay vade tercih ediliyor. Bu vadede kredi kullanan sayısı 104 bin 918 kişi olarak yüzde 26 belirlenirken, 13-18 vadede kredi kullananların sayısı 52 bin 935 oldu. 19-24 ay vadede ise 17 bin 720 kişi kredi kullandı. 
   Öte yandan, kredi kullananların yüzde 24.5'lik bölümü 98 bin 848 kişi 36 - 55 yaş gurubunda yer alıyor. 26 - 35 yaş gurubunda yer alan kredi kullanıcımlarını sayısı 69 bin 345 olarak belirlenirken, 18 - 25 yaş gurubunda kredi kullananların sayısı 17 bin 541 oldu. 
   Kredi kullananlar içinde ağırlığı 62 bin 386 kişi ile yüzde 15.4 lise mezunları oluşturuyor. Kredi kullanan, fakülte ve yüksekokul mezunlarının sayısı 43 bin 788 olarak hesaplanırken, ilkokul ve ortaokul mezunlarının sayısı ise 41 bin 357 kişi oldu. 
   
   
</TEXT>
</DOC>
