<DOC>
<DOCNO> 166743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/siyaset/siy05.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Özkök'e övgü 
</HEADLINE>
<TEXT>

Gül, Washington'un, "TSK'nın etkili rolü" ve "Genelkurmay Başkanı'nın olumlu liderlik yaptığını takdir eden" bir mektup gönderdiğini söyledi 
     ANKARA Milliyet 

     ABD yönetimi, Genelkurmay Başkanı Orgeneral Hilmi Özkök'e gönderdiği mektupla, Savunma Bakan Yardımcısı Paul Wolfowitz'in "güçlü liderlik gösteremediniz" sözlerini tekzip etti. Dışişleri Bakanı Abdullah Gül Washington'dan gelen mektupta, "Özkök'ün olumlu liderliğinin takdir edildiğini" açıkladı. Kıbrıs Şehit Aileleri ve Gazileri'ni kabul eden Gül, mektupta Özkök'ün yanı sıra TSK ve Türkiye'yi takdir eden ifadeler de bulunduğunu kaydetti. Gül, "Türkiye'nin Ortadoğu'da yaptıklarını, TSK'nın ne kadar etkili rol oynadığını ve Genelkurmay Başkanı'nın ne kadar olumlu liderlik yaptığını takdir eden bir yazıdır" dedi. Mektubun içeriğini, TSK'ya yapılan haksızlık nedeniyle açıkladığını ifade eden Gül, "Bilmeden yazılar yazılıyor. Bunlar doğru değil. TSK ve Türkiye üzerine düşeni yaptı, yapmaya devam ediyor. TSK'nın katkıları dünya barışı için çok önemli" diye konuştu. 
     Irak savaşının ardından Bush yönetiminin güçlü ismi Paul Wolfowitz'in, "TSK tezkere konusunda güçlü liderlik gösteremedi" sözleri tepkilere yol açmıştı. 
     
     Özkök İsrail'e gidiyor 
     Genelkurmay Başkanı Orgeneral Hilmi Özkök, çeşitli temas ve incelemelerde bulunmak üzere İsrail'e gidecek. Özkök 4 Temmuz'da dönecek. 
     

</TEXT>
</DOC>
