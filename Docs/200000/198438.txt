<DOC>
<DOCNO> 198438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sonspo11.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep'te bayram sürüyor... 
</HEADLINE>
<TEXT>

     UEFA Kupası 2. tur rövanş karşılaşmasında deplasmanda karşılaştığı Fransa'nın güçlü takımı RC Lens'i yenerek 3. tura yükselme başarısı gösteren Gaziantepspor'da, mutluluk rüzgarları esiyor. 
     İlk maçta rakibini 3-0'lık sonuçla geçen, rövanşta da çok iyi mücadele ederek sahadan 3-1'lik skorla ayrılmayı başaran kırmızı-siyahlı ekip, yönetim, teknik heyet ve taraftarları sevince boğdu. 
     Gaziantepspor Kulübü Basın Sözcüsü Akif Ekici, mükemmel bir oyunla RC Lens'i sahasında 3-1'lik net bir skorla geçerek yeni bir destan yazdıklarını söyledi. 
     Deplasmandaki RC Lens maçına mutlak galibiyet için hazırlandıklarını ifade eden Ekici, ''İlk maçta 3-0'lik bir avantaj yakalamış olmamıza karşın maça çok rahat çıkmadık. Çok iyi ve ciddi bir hazırlık döneminden geçtik. Tabii ki amacımız yalnızca turu geçmek değil, aynı zamanda Türkiye'nin UEFA'daki ülke puanını da yükseltmekti. Sonuçta, her iki hedefimizi de gerçekleştirdik'' diye konuştu. 
     RC Lens maçında yönetim, teknik heyet, futbolcular ve Gaziantepspor'a destek veren tüm seyircilerin galibiyete katkısı olduğunu kaydeden Ekici, şöyle konuştu 
     ''Öncelikle belirteyim ki maça temkinli başlayıp 90 dakika boyunca, iyi bir taktik anlayışıyla sahada mücadele ettik. Gole ihtiyacı olan rakibimizin, baskılı oyununa karşı, ani ataklar yaparak golü bulduk. Tüm futbolcularımız çok iyi mücadele etti. 
     RC Lens karşısında, azimli ve kararlıydık. Futbolcularımız, Türk futbolunu Avrupa'da en iyi şekilde temsil etmeleri gerektiğinin bilincindeydi ve hemsi de mükemmele yakın oynadı. Kaleci Ömer, başarılı kurtarışları ise gerçekten bizi gururlandırdı. Çok mutluyuz, Gaziantep'i ve Türkiye'yi dünyaya en iyi şekilde tanıtmış olmanın sevincini ve gururunu yaşıyoruz. Daha büyük başarılara imza atmak için sabırsızlanıyoruz.'' 
     
     İSTANBULSPOR MAÇI 
     UEFA Kupası'nda bir üst tura yükselmeyi başararak hedefe ulaştıklarını, şimdi tüm dikkatlerini İstanbulspor maçına yönelttiklerini ifade eden Ekici, ''UEFA'yı unutup, lige dönmek zorundayız. Artık bizim için önemli olan İstanbulspor maçı. Bu maçı da kazanıp zorlu bir haftayı başarıyla atlatmayı düşünüyoruz'' dedi. 
     RC Lens'i ilk maçta 3-0'lık net bir skorla yendikten sonra sahalarında Denizlispor'a yenildiklerini hatırlatan Ekici, şöyle devam etti 
     ''İstanbulspor karşısında da aynı talihsizliği bir kez daha yaşamak istemiyoruz. İstanbulspor maçına iyi hazırlanıp galip gelmekten başka düşüncemiz yok. Bu maçta, futbolcularımızın yorgun olacağını sanmıyorum. Lens galibiyetinin ve UEFA'da bir üst tura yükselmenin moral ve yüksek heyecanı ile İstanbulspor'u da yeneceğimize inanıyorum. 
     Ancak işimizin kolay olmayacağını biliyorum. İstanbulspor, güçlü bir takım ve sahaya galibiyet için çıkacak. Tabii ki bizim hedefimiz de galibiyet ve zor bir 90 dakika bizi bekliyor. Sahadan gülen taraf olarak ayrılmak için taraftarlarımızdan tam destek bekliyoruz. 
     Bu arada hem UEFA Kupası hem de ligde başarıyı hedefleyen bir takım olarak, kadromuzu güçlendirmek için transfer çalışmalarımız sürüyor. Hem yurtiçinde, hem de yurtdışında, futbolcu arayışımız devam ediyor. Büyük hedefleri olan takımların her zaman için kadrolarını geniş tutmaları gerekir diye düşünüyorum. Lens maçı sonrasında, sorumluluğumuz daha da artmış oldu. Artık sadece ligde değil Avrupa'da da mücadele ediyoruz. Türk futbolunu en iyi şekilde temsil etmek için bir ay içerisinde ihtiyacımız olan mevkilere 3-4 futbolcu transfer ederek, kadromuzu daha da güçlendirmek istiyoruz.'' 
     
</TEXT>
</DOC>
