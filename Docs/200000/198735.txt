<DOC>
<DOCNO> 198735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/guncel/gun08.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatil bitti, şimdi ders çalışma vakti 
</HEADLINE>
<TEXT>

   Tatil dönüşü öğrencilerin ders çalışma güçlüğü çektiğini söyleyen uzmanlar, "Masanızı toplayın, arkadaşlarınızla ders çalışın" diyor 
      SİBEL KAHRAMAN 
   
   Tatil dönüşü öğrencilerin derslerde konsantrasyon bozukluğu yaşayabileceğini belirten uzmanlar, bu durumun iki gün süreceğini söylüyor. Ders çalışmada sürekliliğin önemli olduğunu vurgulayan Fen Bilimleri Merkezi Rehberlik Uzmanı Cihan Yeşilyurt, "Derslere ara verildiği zaman öğrenci tatil havasına giriyor ve çıkamıyor. Baş ağrısı, dikkat eksikliği, motivasyon bozukluğu iki gün devam ediyor. Bu süreçte öğrencilerin kendilerine çok da yüklenmeden günde bir iki saat ders çalışmaları gerekiyor. Böylece tatil havasından sıyrılmak kolaylaşıyor" dedi. 
   
   Zevkli hale getirebilirsiniz 
   Ders çalışmanın akılcı bir yaklaşımla zevkli hale getirilebileceğini belirten Uğur Kariyer Merkezi Genel Koordinatörü Sinem Vatanartıran ise derse konsantre olmak konusunda şu önerilerde bulundu 
   Tatilden dönünce önce çalışma odanızı ve masanızı düzenleyin. 
   Ders çalışmak ilk işiniz olsun. Bitirdikten sonra müzik dinleyin, TV seyredin. 
   Algılamayı düşüreceği için hiç ara vermeden çalışmayın. 45 dakika çalışın, 5 dakika tekrar yapın, 10 dakika dinlenin. 
   Arkadaş grubuyla çalışmak öğrenme sürecinin verimini artırır. 
   
   Gaziantep, okur sayısında birinci 
   Kültür ve Turizm Bakanlığı Kütüphaneler ve Yayımlar Genel Müdürlüğü, yaptığı istatistikle 81 il arasında en fazla kitap okuru olan ili belirledi. 763.271 okurla Gaziantep birinci, Kütahya 636.111 okurla ikinci, Denizli 593.881 okurla üçüncü oldu. 
   
   
   
</TEXT>
</DOC>
