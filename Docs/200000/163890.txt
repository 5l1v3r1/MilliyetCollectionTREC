<DOC>
<DOCNO> 163890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sondun20.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaplan, Köln şehrini terk edemiyor 
</HEADLINE>
<TEXT>

     Almanya'da yasaklanan İslami Cemiyet ve Cemaatleri Birliği'nin İCCB eski yöneticisi Metin Kaplan için getirilen Köln şehrinden ayrılma yasağı, davası sonuçlanana kadar yürürlükte kalacak. 
     Köln Şehir İdaresi'nin bir sözcüsü, aldıkları kararın hemen yürürlüğe girdiğine dikkati çekerek, Kaplan'ın bu karara karşı açtığı davanın ''kararı erteleyici etkisi'' olmadığını belirtti. 
     Bu durumda Kaplan, mahkeme sonuçlanana kadar Köln şehrinden ayrılamayacak. 
     Rakibi İbrahim Sofu'yu öldürttüğü suçlamasıyla 4 yıl hapis yatan, hapis cezasını çektikten sonra da Türkiye'ye iade edilmek üzere tutuklu kalan Kaplan, Türkiye'de işkence görebileceği gerekçesiyle Düsseldorf Eyalet Yüksek Mahkemesi tarafından serbest bırakılmış, Köln Şehir İdaresi de kendisini yeniden sınır dışı etme ve bu arada Köln şehir sınırlarını terk etmemesi yönünde karar almıştı. 
     Kaplan'ın bu kararlara karşı açtığı 4 dava bulunuyor. 
     
</TEXT>
</DOC>
