<DOC>
<DOCNO> 184134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sonspo13.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatyaspor Basel'e kilitlendi... 
</HEADLINE>
<TEXT>

     Malatyaspor Kulübü İkinci Başkanı İlhan Kavuk, UEFA Kupası 1. turunda, İsviçre'nin FC Basel takımı ile yarın yapacakları ilk maçta saha ve seyirci avantajını en iyi şekilde kullanarak, galip gelmek istediklerini söyledi. 
     Kavuk, Malatyaspor'un ilk kez bir Avrupa kupası maçı oynayacağını belirterek, rakip Basel'in çok güçlü bir ekip olduğunu bildirdi. 
     Takımlarına güvendiklerini ve maçta iyi bir sonuç almak için futbolcularının gerekeni yapacağını ifade eden Kavuk, şöyle dedi 
     ''Saha ve seyirci avantajını en iyi şekilde kullanarak, galip gelmek istiyoruz. Yarın oynayacağımız maçta seyirci desteğine diğer maçlardan çok daha fazla ihtiyaç duyuyoruz. Seyircilerimizden 90 dakika boyunca susmadan takıma destek vermelerini istiyoruz. Ayrıca, bu maç taraftarlarımızın olgunluğunun, centilmenliğinin ve konukseverliğinin bir göstergesi olacaktır. Takım desteklenirken, heyecana veya tahriklere kapılıp takıma zarar verecek davranışlardan kaçınılmalıdır. Bu konuda UEFA talimatları çok açıktır. Sahaya atılacak en küçük yabancı bir madde Malatyaspor'a çok büyük maddi kayba yol açabilir.'' Öte yandan, yarın saat 20.00'de oynanacak Basel maçı biletleri açık tribün 10 milyon lira, maraton tribün 20 milyon lira, kapalı tribün 30 milyon lira ve numaralı tribünün ise 50 milyon liradan satışa sunuldu. 
     
</TEXT>
</DOC>
