<DOC>
<DOCNO> 163367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/ekonomi/eko01.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirme ile içki derdinden kurtulacağız 
</HEADLINE>
<TEXT>

İstanbul Büyükşehir Belediye Başkanı Gürtuna 2 milyar dolarlık özelleştirme planları içinde belediye köşklerinin de olduğunu belirterek "İçki satışına yeni işletmeciler karar verecek" dedi 
     ŞULE YÜCEBIYIK 

     İstanbul Büyükşehir Belediye Başkanı Ali Müfit Gürtuna, yıl sonuna kadar belediyeye bağlı şirketlerin özelleştirmesinden 2 milyar dolar gelir elde edeceklerini söyledi. Halk Ekmek, Beltur, İgdaş ve İDO'ya büyük talep geldiğini açıklayan Gürtuna planlarını şöyle anlattı "Halk Ekmek'in, ekmek fiyatlarını düzenleme misyonundan ötürü sadece birkaç fabrikasını satacağız. İGDAŞ, tüm dünyadan yabancı yatırımcıların gözdesi oldu. Maliyetini düşüremezsek İDO'yu da satacağız. Bunların tümü ihale aşamasında." 
     
     Tüp geçit işi tamam 
     1994'ten bu yana içki satışının yasak olduğu Beltur'a bağlı tesislerin uluslararası otel zincirlerinden ve ünlü restoranlardan büyük talep gördüğünü belirten Gürtuna "Köşklerin işletmesini devralacak işletmeler, içki satışı yapıp yapmayacaklarına da kendileri karar verecek, biz karışmayacağız. Böylece içki tartışmalarından da kurtulmuş olacağız" diye konuştu. 
     Gürtuna, İstanbul'a 2010'a kadar toplam 350 kilometrelik entegre bir ulaşım sistemi kuracaklarını ifade etti. İstanbul boğazına yapılacak tüp geçidin bu sistemdeki yerinin vazgeçilmez olduğunu vurgulayan Gürtuna, "Kaynaklarımızı köprüye değil tüp geçide yönlendireceğiz. Japon kredi kurumundan 900 milyon dolarlık kredi onayı çıktı. Amacımız, yap işlet modeliyle, hiç para harcamadan bunu yapmak" dedi. 
     
     Köşklerde içki ufukta göründü 

</TEXT>
</DOC>
