<DOC>
<DOCNO> 163110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/spor/aspo.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
BU OYUN BAŞKA OYUN 
</HEADLINE>
<TEXT>

Şampiyonadan ihraç edilme tehlikesiyle karşı karşıya kalan İngilizler, Türkiye'deki olayları kalkan olarak kullanmak istedi. Ancak korku ağır basınca Makedonya'ya seyirci götürmeme kararı aldılar 
     Kampanyaya devam 
     İNGİLİZ basınında Türkiye - Makedonya milli maçının ardından başlayan karalama kampanyası dün de son hızıyla sürdü. 11 Ekim'de Türkiye'de oynayacakları grubun final maçı öncesi sahamızın kapatılması için UEFA üzerinde baskı kurmaya çalışan Adalılar, ülkede yayınlanan hemen hemen bütün gazeteler aracılığı ile ceza beklentilerini açıkca dile getirip, ülkemizdeki hooliganizm sorununun İngiltere'den bile daha fazla olduğunu iddia ettiler. 
     
     Gerçek başka 
     MAKEDONYA'NIN golünde Şakiri'nin bayrak göstermesini, "Bayrağı sahaya atılan maddelere kalkan yaptı" diye yorumlayan İngiliz basını, hedef saptırmaya çalışıyor. Ancak bütün bu kampanyanın arkasında yatan gerçek bambaşka. İngilizler, Türkiye maçında seyircilerinin sahaya girmesinin ardından UEFA'dan aldıkları "Bir daha olursa ihraç gündemde" mesajı nedeniyle 9 Eylül'deki Makedonya maçı öncesinde tüm gözleri Türkiye'ye çevirmeye çalışıyor. 
     
     Taraftara fren 
     FEDERASYON yetkilisi Paul Barber dün Makedonya'ya seyirci götürülmeyeceğini resmen açıkladı. Ancak münferit olarak bu ülkeye gidecek taraftarlar, yetkililerinin uykularını kaçırıyor. Medya'nın Makedonya maçında sahaya atılan maddeler için Türkiye'nin sahasının kapanmayacağını bilmesine rağmen gösterdiği kasıtlı çabanın arkasında, "Türkiye'nin sahasını kapatmadınız. Bize de ceza vermeyin" diyebilme planının yattığı belirtildi. 
     
Hakan-Nihat en iyi ikili      İTALYA'NIN Corriere della Sera gazetesinin, Dünya'nın en iyi forvet ikilisini belirlemek için internette yaptığı oylamada Hakan Şükür - Nihat Kahveci ikilisi zirveye yerleşti. Hafta sonuna kadar sürecek ankette şimdiye kadar oy kullananların yüzde 58.97'nün oyunu alan Hakan Şükür - Nihat Kahveci birinciliğe oturdu. Oylamaya katılanların 23.40'ı Del Piero - Totti, yüzde 14.29'u ise Trezeguet - Henry ikilisini tercih etti. 
     OYLAMA'DA İngiltere'den Owen-Wayne Rooney, Hollanda'dan Ruud Van Nistelrooy -Patrick Kluivert, Almanya'dan Miroslav Klose-Fredi Bobic, Brezilya'dan Ronaldo-Rivaldo, İspanya'dan Raul Gonzalez Blanco-Fernando Morientes, Arjantin'den Hernan Crespo-Claudio Lopez ve Portekiz'den Pauleta-Helder Postiga isimleri de yer alıyor. Oy kullanmak için gazetenin www.corriere.it adresine girip, "sondaggi" kısmını tıklamak gerekiyor. 
     
'İngilizler korkuyor'Şenol Güneş, "Bizi barbar göstermek istiyorlar. İki ülke arasındaki dostluğu bozacaklar. Bunlar çirkin şeyler" dedi 
     MİLLİ Takım Teknik Direktörü Şenol Güneş, Makedonya maçında sahaya atılan yabancı maddeler nedeniyle Türkiye'nin saha kapatma cezası almasının mümkün olmadığını ifade etti. Güneş, "İngilizler korkuyorlar, buraya gelmek istemiyorlar. Bu olayları çok daha büyük hale getirirlerse, futbolun güzelliğine, dostluğuna karşı gelmiş olurlar. İki ülke arasındaki dostluk da bozulabilir" dedi. 
     İNGİLİZLER'İN kin ve nefret tohumları ortaya koyduklarını kaydeden Şenol Güneş, "Yaptıkları iş Türkler'i barbar göstermek. Barbarlığa girerseniz, biz İngiltere'nin ne olduğunu anlatmak zorunda kalırız. O zaman ulusal ilişkilerimiz biter. Buradaki olayı bu kadar büyütüp, yarış için, hedefi yakalamak için, hakemi kullanın, lobiyi kullanın, UEFA'yı kullanın, bunlar çok çirkin şeyler" diye konuştu. 
     
Milliler toplanıyor      FIFA Konfederasyon Kupası'nda mücadele edecek A Milli Futbol Takımı bugün İstanbul'da toplanacak. Polat Renaissance Otel'de saat 18.00'de bir araya gelecek olan Ay-Yıldızlı futbolculara Futbol Federasyonu Yönetim Kurulu tarafından alınan karar gereği, Dünya Kupası'nda elde ettikleri üstün başarı nedeniyle A Lisans Antrenör Diplomaları dağıtılacak. Milli Takım, yarın sabah ise Fransa'nın Lyon şehrine gidecek. 
     
Japonya'yla yenişemedik 1-1      20 Yaş Altı Milli Futbol Takımımız, Fransa'daki Toulon Turnuvası'nda oynadığı ilk maçta Japonya ile 1 - 1 berabere kaldı. Mahir 37. dakikada millilerimizi öne geçirirken Japonya 52'de Abe ile beraberliği yakaladı. Ay - Yıldızlı ekibimiz, ikinci maçını yarın TSİ 19.00'da İngiltere'yle oynayacak. İki grupta yapılacak maçlar sonunda grup birincileri 21 Haziran'da final oynayacak. 
     

</TEXT>
</DOC>
