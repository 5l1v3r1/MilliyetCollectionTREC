<DOC>
<DOCNO> 182049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/siyaset/siy20.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan başsağlığı mesajı 
</HEADLINE>
<TEXT>

   ANKARA Milliyet 

   
   Başbakan Recep Tayyip Erdoğan, İsveç Dışişleri Bakanı Anna Lindh'in uğradığı saldırı sonucu hayatını kaybetmesi nedeniyle İsveç Başbakanı Göran Persson'a başsağlığı diledi. Erdoğan, Persson'la dün bir telefon görüşmesi yaptı. Lindh'in vefatının İsveç halkı için büyük bir kayıp olduğunu belirten Erdoğan, İsveç halkının acılarını paylaştığını kaydetti. Persson da göstermiş olduğu dayanışma örneği için Erdoğan'a teşekkür etti. Persson, merhum Dışişleri Bakanı'nın sadece Türkiye - İsveç ilişkilerine değil, Türkiye - Avrupa Birliği ilişkilerine de büyük önem verdiğini vurguladı. 
   
   GÜL, DEFTER İMZALADI 
   Dışişleri Bakanı Abdullah Gül de İsveç'in Ankara Büyükelçiliği'nde açılan taziye defterini imzaladı. Lindh'in Avrupa'nın en seçkin Dışişleri bakanlarından biri olduğunu belirten Gül, "Türkiye'nin de dostuydu. Sık sık gelir, yakından takip ederdi. Türkiye'yi hep savunur, adaylığını arzulardı. Bazılarının bu gözünden kaçar ama kendisi bunu hep dikkatle takip ederdi" dedi. 
   
   
</TEXT>
</DOC>
