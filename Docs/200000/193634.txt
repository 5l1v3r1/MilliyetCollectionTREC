<DOC>
<DOCNO> 193634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/guncel/gun02.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Şirketler de paravan 
</HEADLINE>
<TEXT>

   TMSF itiraz edince Uzanlar'ın yatlarına yeniden el konuldu. Avukatların yatların sahibi olarak gösterdiği iki İngiliz şirketinin de "paravan" olduğu ortaya çıktı 
      Semra Pelek 
   
   Tasarruf Mevduatı Sigorta Fonu TMSF itiraz edince İmar Bankası soruşturmasında gıyabi tutuklu olarak aranan Hakan Uzan ve Genç Parti lideri Cem Uzan'ın kullandığı "Air Waves" ve "Frequency" adlı yatlara yeniden el konuldu. 
   Şişli 6. Asliye Ceza Mahkemesi aldığı kararda yatları kontrol etmek için Kaçakçılık Şubesi'nin harekete geçmesini de istedi. Uzanların avukatlarının yatların sahibi olarak gösterdiği iki İngiliz şirketinin "paravan" olduğu ortaya çıktı. ABD'deki Motorola davasındaki belgelerde Uzanlar'ın kontrolünde olduğu belirtilen şirketler arasında "Utterton ltd." ve "Wisteria Bay Ltd."nin de adları yer alıyor. 
   TMSF'nin suç duyurusu üzerine başlatılan İmar Bankası soruşturması kapsamında, Hakan ve Cem Uzan'ın kullandığı beş yat hakkında mahkemece el koyma kararı çıkarılmıştı. Bunun üzerine Hakan Uzan'ın kullandığı Air Waves'e 22 Ağustos 2003'te Marmaris Hisarönü mevkiindeki İnbükü Koyu'nda, Cem Uzan'ın kullandığı Frequency'ye de Bodrum'da el konulmuştu. İngiliz bayrağıyla dolaşan iki yat "yeddi emin" olarak MegaMar Yatçılık'a teslim edilerek Marmaris Netsel Marina'ya çekilmişti. 
   Bunun üzerine Uzanlar'ın avukatları Şişli Savcılığı'na başvurarak yatların sahibinin Uzan ailesi olmadığını ve leasing yoluyla kiralandığını öne sürerek tedbirin kaldırılmasını istediler. Savcılık ise yatların sahibi Uzan ailesi değilse böyle bir başvuru yapamayacaklarını bildirdi. 
   Alınan bu cevap üzerine yatların sahibi görünen yurtdışında kurulu Utterton Ltd. ile Wisteria Bay Ltd. Şişli 1. Sulh Ceza Mahkemesi'ne başvurarak yatlar üzerindeki tedbirin kaldırılmasını istedi. Mahkeme de yatların Uzan ailesine ait olmadığı gerekçesiyle el koyma kararını kaldırdı. Karar üzerine Cem Uzan'ın helikopteriyle Marmaris'e hareket eden Uzanlar'ın avukatları yatları teslim almaya gitti. Ancak, yatlar denize uygunluk belgelerinin süresi geçtiği için yola çıkamadı. TMSF, dün Şişli 6. Asliye Ceza Mahkemesi'ne başvurarak karara itiraz etti. İtirazı değerlendiren mahkeme, yatların Uzanlar'a mı, yoksa başka yabancı şirketlere mi ait olduklarının kesin tespitinin yapılamadığını dikkate alarak, "mal kaçırma" kuşkusuyla her iki yatın da yeniden zaptedilmesini kararlaştırdı. 
   
   Star televizyonu hukuk tanımadı    TÜRK adaleti, Uzan Grubu'nun gerçekleri çarpıttığını, resim, görüntü ve ses kayıtlarını 'montaj' yaparak yayımladığını tespit etti. Şişli 4'üncü Asliye Hukuk Mahkemesi, Uzan Grubu'nun basın yayın organlarında yer alan Aydın Doğan ve Doğan Grubu hakkındaki iftiraları durdurdu. 
   Mahkemenin karar metninde, iki yıl önce yapılan bir görüşmenin bant kayıtlarının Star Grubu tarafından montajlanarak yayımlandığı belirtildi. 
   Doğan Yayın Holding'in başvurusu üzerine alınan kararda, Şişli Cumhuriyet Savcılığı'nın, Şişli 4'üncü Asliye Hukuk Hakimliği'ne yazdığı not önemli rol oynadı. Cumhuriyet Savcısı'nın notunda aynen şu ifadeler yer aldı 
   "Nöbetçi Asliye Hukuk Hakimliği'ne, 
   Ekteki belgelere göre, söz konusu kaset ve CD'lerin dosyamızdaki asılları ile internet ve televizyonda yayımlanan çözümleri farklıdır. Kaset ve CD'lerin aslı emanette bulunmaktadır." 
   Böylece, Uzan Grubu'nun, Cem Uzan ile Aydın Doğan'ın yaptıkları görüşme dahil olmak üzere, Doğan Grubu hakkındaki suçlamalarının gerçek dışı, son birkaç gündür televizyonlarda ve internet sitelerinde yer alan iddiaların da montaj eseri olduğu, doğrudan savcılık kayıtlarınca tespit edildi. 
   Mahkemenin karar metninde, "...Aydın Doğan'dan randevu alarak konutunda yapılan iş görüşmesinin banda alınıp çarpıtıldığı, Star Gazetesi'nin dağıtımı için Doğan Grubu'nun sahip olduğu dağıtım şirketinden talep edilen sermaye payı karşılığında kendilerinden istenen 50 milyon doların, Uzan Grubu aleyhine yayın yapılmaması karşılığında talep edilen bir bedel gibi gösterildiği, bu yayınlara karşı ceza ve tazminat davaları açılıp bu davalarda mahkumiyet kararı çıktığı, manevi tazminatların tahsil edildiği, aradan iki yıl geçmesine rağmen aynı montajlı kasetleri kendi kurdukları internet sitesinde 4 Kasım 2003 tarihinden itibaren yeniden yayımlamakta, Star TV'nin yayımladığı maç nakillerinde devre aralarında verildiği tespit edilmiştir" denildi. 
   
   Karar uygulanmadı 
   Bu tespitler üzerine mahkeme, ilgili yayınların durdurulmasına karar verdiğini de metinde açıkladı. 
   Diğer taraftan, Star TV'de dün akşam oynanan Galatasaray Olympiakos maçının devre arasında yayımlanacağı duyurulan, Doğan Holding aleyhindeki benzer iddiaların durdurulması amacıyla Bağcılar 2'nci Asliye Hukuk Mahkemesi'nce verilen tedbir kararı Küçükçekmece İcra Müdürlüğü'nce uygulanmadı. Böylece Uzan Grubu'nun hukuk tanımaz tutumuna meydan verildi. 
   
   
   Faks gelince yatlar bağlandı    Uzanlar'ın avukatları, denize elverişlilik belgesi sorununu da aşıp "Frequency" ve "Air Waves" yatlarının, marinadan ayrılmasını sağlama hazırlığına başlarken, BDDK, Şişli 6. Asliye Ceza Mahkemesi'ne "yurtdışına mal kaçırma ihtimali göz önünde bulundurularak teknelerin yine bulundukları yerde bağlı kalmaları" için başvuru yaptı. Mahkeme, "mülkiyet haklarına dokunulmaksızın eski kararın geçerli olmasına, teknelerin MegaMar Şirketi'nin yedieminliğinde yine Netsel Marina'da gözetim altında tutulmasına" karar verdi. Karar, Cumhuriyet Savcılığı kanalıyla Marmaris Emniyet Müdürlüğü'ne fakslanarak, marinadan ayrılmaya hazırlanan yatların yeniden bağlanması sağlandı. Uzanlar'ın avukatları, bu karara itiraz edeceklerini söyleyerek Marmaris'ten ayrıldı. 
   
   
   
</TEXT>
</DOC>
