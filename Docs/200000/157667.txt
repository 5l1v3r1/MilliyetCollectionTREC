<DOC>
<DOCNO> 157667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sonspo24.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy Eski kasetleri yayınlarsak sokağa çıkamazlar... 
</HEADLINE>
<TEXT>

     Futbol Federasyonu Başkanı Haluk Ulusoy, ''Bazılarının eskiden yönettiği maçların kasetlerini ortaya atarsak, sokağa bile çıkamazlar'' dedi. 
     Ordu'da, Futbol Federasyonu'nun katkıları ile yapımı tamamlanan Ordu İdmanyurdu Kulübü hizmet binasının açılışına katılan Haluk Ulusoy, gazetecilerin çeşitli sorularını yanıtladı. 
     Futbol Federasyonu olarak Türk futbolunun gelişmesi için gereken tüm çabayı gösterdiklerini belirten Ulusoy, ''Türk futbolu bugün Avrupa seviyesinin üstündedir, Bunda, Federasyon olarak yaptığımız işlerin payı büyük'' diye konuştu. 
     Ulusoy, bir soru üzerine özellikle TV yorumlarında hakemlere karşı haksız eleştirilerde bulunulduğunu ifade ederek, şunları söyledi 
     ''Hakemlerin üzerine çok gidiyorlar. Daha maç başlamadan, hatta maç için ismi geçmesinin hemen ardından yükleniliyor. Bu, doğru değil. Yönetici, teknik adam, futbolcu ve taraftar ön yargılı olmamalıdır. Bazılarının yönettikleri maçların kasetlerini ortaya atarsak sokağa bile çıkamazlar. Bazıları geldikleri camiayı yerden yere vurmaya kalkıyor. Bunların sokağa çıkabildiklerini, sokakta yürüyebildiklerini zannetmiyorum. TV ile evlerinin arasında gidip geliyorlar.'' 
     
     GALATASARAY-BEŞİKTAŞ MAÇININ HAKEMİ 
     Açılışa katılan Merkez Hakem Komitesi MHK Başkanı Bület Yavuz da Türk hakemliğinin son yıllarda büyük bir aşama içinde olduğunu söyledi. 
     ''Yaptığımız gençlik aşısı tuttu'' diyen Yavuz, ''Bunu Sayın Ulusoy ve arkadaşları olmasa yapmamız mümkün değildir. Sayın Ulusoy'u Avrupa kabul etti, Türkiye kabul etmiyor. Bize imkanlar verdi biz de bunu değerlendiriyoruz'' diye konuştu. 
     Yavuz, bir soruya verdiği yanıt ise hafta sonu oynanacak Galatasaray-Beşiktaş maçında görevlendirilecek hakemin bu maçın karakterine uygun olacağını belirterek, şöyle dedi 
     ''Dün akşam televizyonları izledim, utandım. Ahkam kesiyorlar. Olur olmaz kişiler hakem ataması yapıyor. Bu tür maçların 1 veya 2 hakemi olur. Bunu bilmek lazım. Galatasaray-Beşiktaş maçını da böyle bir hakem yönetecek. 2-3 kişi komplo teorisi üretiyor. Reyting peşinde gülünç durumlara düşüyorlar. Elinde malzemesi olmayanlar her konuda konuşmaya çalışıyor.'' Ordu'da hakemliğin geldiği yeri değerlendirilmesi yolundaki bir soru üzerine ise Yavuz, esprili şekilde, ''Başbakanımız Rizeli, Federasyon Başkanımız Trabzonlu, en iyi hakemimiz de Ordulu'' dedi. 
     Açılışa, A Milli Takım Teknik Direktörü Şenol Güneş ve Futbol Federasyonu Başkan Vekili Ata Aksu ile diğer yetkililer de katıldı. 
     
</TEXT>
</DOC>
