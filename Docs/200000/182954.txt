<DOC>
<DOCNO> 182954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sonspo14.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Altınsay Lazio bizden daha akıllı oynadı ve sonuca gitti... 
</HEADLINE>
<TEXT>

     Beşiktaş Yönetim Kurulu Üyesi İbrahim Altınsay, Avrupa Şampiyonlar Ligi'ne Lazio galibiyetiyle başlamak istediklerini, bunu başaramadıkları için üzgün olduklarını söyledi. 
     Altınsay, Lazio'nun dünkü maçta kendilerinden daha akıllı ve daha sabırlı oynadığını belirterek, ''Top kazandıklarından en verimli şekilde kullandılar. Bunun sonucu da skorborda yansıdı. Biz ise aynı disiplini gösteremedik'' dedi. 
     Şampiyonlar Ligi'nde önlerinde daha 5 maçları bulunduğunu hatırlatan Altınsay, ''Bu 15 puanlık 5 maçtan, 8 veya 9 puan çıkarmamız gerekiyor. Özellikle deplasmanda Chelsea ve Lazio'dan puan almalıyız. Bunu başaracak gücümüz de var'' diye konuştu. 
     Altınsay, maçın ardından İlhan Mansız'ın teknik direktör Mircea Lucescu'nun oyun anlayışını eleştirmesiyle ilgili olarak da, ''Bunlar soyunma odasında kalması gereken şeylerdir'' demekle yetindi. 
     
     İSTANBULSPOR MAÇINA KONSANTRE OLMALIYIZ 
     Lazio maçının artık geride kaldığını kaydeden Altınsay, bundan sonra tamamen hafta sonunda oynayacakları İstanbulspor maçına konsantre olmaları gerektiğini belirtti. 
     Altınsay, Lazio yenilgisinin moral bozukluğunun İstanbulspor karşılaşmasına yansımayacağını vurgulayarak, sözlerini şöyle tamamladı 
     ''Şampiyonlar Ligi ayrı, Türkiye Ligi ayrı. Biz her zamanki kararlılık ve disiplinle İstanbulspor maçına çıkmalıyız. Bu karşılaşma puan mücadelesinden öte, Beşiktaş'ın iki ligi birarada yürütecek durumda olup olmadığını bizlere gösterecek. Takımımıza güveniyoruz, İstanbulspor'u yenerek, ligdeki galibiyet serimizi sürdüreceğimize inanıyoruz.'' 
     
</TEXT>
</DOC>
