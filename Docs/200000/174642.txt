<DOC>
<DOCNO> 174642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/yazar/akyol.html </URL>
<DATE> 2003/08/09/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Irak'a asker göndermek 
</HEADLINE>
<TEXT>

   
   TÜRKİYE Irak'a asker göndermeli mi Gönderirse nasıl karşılanır Çatışma çıkarsa ne olur .. 
   Bunlar araştırılıyor. 
   Başbakan Tayyip Erdoğan'a sunulan "ön bilgiler"de şöyle bir not var 
   "Barzani'nin KDP'si ve Talabani'nin KYB'si Türkiye'nin Irak'a asker göndermesine, hatta sivil hizmet ekipleri göndermesine bile şiddetle karşı. Ama bu iki grubun dışındaki Kürt aşiretleri Türkiye'ye sempatik bakıyor." 
   Çünkü 
   "Türkiye'nin Irak'a birlik göndermesi, Irak'ta etkisinin artması demektir. KYB ve KDP buna karşı çıkıyor, ABD'nin 'tek müttefiki' olma imtiyazını sürdürmek istiyor. Diğer Kürt aşiretleri ise Türkiye ile iyi ilişkiler kurmanın kendi lehlerine olacağını söylüyorlar." 
   Tabii KDP ve KYB öteki aşiretlerden daha güçlü ve yaygındır. KDP ve KYB Türkiye'yi yıldırmak ve Amerika'yı Türkiye ile işbirliğinden vazgeçirmek için "çatışma" tehditleri savurmaya başladı bile... 
   
   TÜRKİYE, diğer şartları istediği gibi düzenleyip ABD ile anlaşarak Irak'a girerse, KDP ve KYB'nin Türkiye ile çatışması, ABD ile bozuşması demek olacaktır Ayrıca, bir saldırı karşısında Türk ordusunun savaş gücü de biliniyor. 
   Onun için, KYB ve KDP faktörü Ankara'da dikkate alınıyor ama çok fazla ciddiye alınmıyor. Ayrıca, Ankara KDP ve KYB ile ilişkilerini geliştirmeye yönelik bir çalışma da yapıyor. 
   Araplara gelince... Türkiye'ye önerilen Bağdat'ın kuzeydoğusundaki "Sünni üçgeni" gerçekten "riskli bölge"dir. Çünkü Saddam'a bağlı Tikrit aşireti burada... 
   Ankara bu bölgede "nüfuzlu aileler, aşiretler ve dini cemaatler"in nabzını yokluyor. Araştırma tamamlanmadı ama "ön bilgiler"e göre 
   "Fanatik Saddamcıların gerilla taktikleri Türk askeri için de ciddi risk unsurudur. Bunun dışında, Sünni Araplarda bir Türkiye düşmanlığı yok. Hatta Türkiye'nin sosyal hizmetlerle gelmesi, Amerika'dan farklı bir imajla sempatik karşılanır." 
   
   ANKARA bu tür araştırmalarla 'genel tablo'yu net olarak görmeye çalışırken, aynı zamanda hazırlıklara başladı bile 
   "Günde 40 - 50 bin kişiye yemek dağıtacak seyyar mutfaklar... Yeterli sayıda sahra hastaneleri... Yol, su, elektrik hizmetleri için iş makineleri hazırlanıyor." 
   Mesela Washington'a Ankara diyor ki 
   "Bağdat'ın su ve elektrik şebekesini iki üç haftada işler hale getiririz " 
   Böyle bir Türkiye'nin Irak'ta istikrarın sağlanmasına büyük katkısı olacaktır. Ama elbette Türkiye "karşılığını" da istemektedir 
   "Türk askerinin komutası tamamen Türk komutanlarda olacak. Kuzey Irak'ta PKK varlığı sona erdirilecek. Türkiye Irak'ın ekonomik ve siyasi yapılanmasında söz sahibi olacak..." 
   Türkiye bunu yapmalı, bu şartlarla Irak'a asker göndermelidir. Gelişmeler bu yönde, büyük bir ihtimalle eylülde Meclis olağanüstü toplantıya çağrılacak. 
   Türkiye "Ben karışmam" derse büyük bir "stratejik çıkar" kaybına uğrayacağı gibi, Irak coğrafyası asıl o zaman milli güvenliğimiz için bir süre sonra büyük bir tehdit haline gelir. 
   
      
   
</TEXT>
</DOC>
