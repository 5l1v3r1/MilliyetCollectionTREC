<DOC>
<DOCNO> 154410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sondun10.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Deneme aşamasındaki grip ilacında önemli başarı sağlandı 
</HEADLINE>
<TEXT>

     Deneme aşamasındaki bir ilacın, sağlıklı insanlarda grip hastalığını altı hafta içinde yüzde 50 oranında önleyebildiği saptandı. 
     Pleconaril adlı ilacın, grip virüsünü etkisiz hale getirerek, sağlıklı hücrelerde enfeksiyona yol açmasını önlediği belirlendi. 
     Picorna virüsü üzerinde etkili bulunan ilaç, soğuk algınlığının sık sık meydana gelmesini önlüyor. Picorna virüsünün, soğuk algınlıklarının yüzde 60'ına neden olduğu biliniyor. 
     Günde bir veya iki kez 400 miligram Pleconaril verilen deneklerde, altı hafta sonra soğuk algınlığının yüzde 50 oranında önlenebildiğini gözleyen uzmanlar, daha yüksek doz verilen hastalarda ise soğuk algınlığının yüzde 56 oranında önlendiğini gözledi. 
     Soğuk algınlığı hastalığı bulunan deneklere verilen ilacın ise soğuk algınlığının etkisini önemli ölçüde azaltabildiği belirlendi. 
     16'ncı Uluslararası Anti-virüs Konferansı'nda açıklanan raporda, ilacın günün birinde soğuk algınlığını önleyici ve tedavi edici olarak kullanılabileceği bildirildi. 
     Araştırmada, Pleconaril ilacını kullananların, ilaç verilmeyen deneklere göre, okul ve işlerinden yüzde 45 oranında daha az geri kaldıkları belirlendi. 
     Amerikan Gıda ve İlaç Dairesi, Pleconaril ilacını yan etkilerine ilişkin kuşkular nedeniyle geçen yıl onaylamadı. İlacın doğum kontrol hapı kullanan kadınlarda, yan etkileri olduğu belirlendi. İlacı ve aynı zamanda doğum kontrol hapı kullanan kadınlarda, adet dönemi rahatsızlıkları saptandığı bildirildi. 
     Denemeleri süren ilacın onaylanması halinde, soğuk algınlığının önlenmesi ve tedavisi açısından birinci ilaç olarak kullanılabileceği düşünülüyor. 
     
</TEXT>
</DOC>
