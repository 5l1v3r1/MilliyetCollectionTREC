<DOC>
<DOCNO> 193114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sontur13.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da kaçırılan Türk mühendisin evinde endişe var .. 
</HEADLINE>
<TEXT>

     Afganistan'da kaçırılan Türk mühendis Hasan Önal'ın eşi Miray Önal, Dışişleri Bakanı ve Başbakan Yardımcısı Abdullah Gül'ün, dün akşam kendisini telefonla aradığını ve kocasının kurtarılması için ''tüm kanalların kullanıldığını'' söylediğini bildirdi. 
     Miray Önal, AA muhabirine yaptığı açıklamada, olaydan sonra ''yalnız kaldıklarını'' düşünürken, Gül'ün samimi ve yakın ilgisini gördüklerini belirterek, şunları söyledi 
     ''Sayın Gül, Hasan'ın sağlık durumunun yerinde olduğu bilgisine sahip olduklarını, sağ salim Türkiye'ye getirilmesi için tüm imkanların, kanalların kullanıldığını söyledi. Uzun sayılabilecek bir süre telefonla konuştuk. Sayın Gül'ün gerçekten konuyla yakından ilgilendiğine inandık. Umarım en kısa sürede eşim serbest kalır da İzmir'e döner. Her telefon çalışında yüreğimiz yerinden çıkacakmış gibi oluyor. Hayırlı haberi bekliyoruz.'' Kaçırılan Türk Mühendis Hasan Önal'ın kardeşi Ayhan Önal da Dışişleri Bakanı Abdullah Gül'ün, dün akşam yengesi Miray'ı telefonla aradığını kaydederek, ''Umut verici bir konuşmaydı'' dedi. 
     Ayhan Önal, yengesinin, Gül ile 5-6 dakikaya yakın telefonda görüştüğünü, Dışişleri Bakanlığı'nın konuyu çözüme kavuşturmak için girişim yaptığını anlattığını bildirdi. 
     Ayhan Önal, şöyle konuştu 
     ''Sayın Gül'ün telefon konuşması umut vericiydi. Sürekli umutluyuz. Dışişleri Bakanlığı'nın canla başla işin içine girmesi umutlarımızı çok daha artırdı. Kaçıranların Müslüman olmaları nedeniyle, ramazan ayında bir Türk ve Müslüman kötülük yapmayacaklarına inanıyoruz. Ağabeyim Hasan çok soğukkanlı biridir. Sıkıntılara alışkın bir hayat tarzı olduğu için sıkıntı çektiğini sanmıyorum. Ama biran önce serbest kalıp, Türkiye'ye dönmesini her şeyden çok istiyorum.'' 
     
</TEXT>
</DOC>
