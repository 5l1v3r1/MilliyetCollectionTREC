<DOC>
<DOCNO> 168714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sondun21.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu "Türkiye konusunda tek bir tavır var" 
</HEADLINE>
<TEXT>

     AB Komisyonu Sözcüsü Jean-Christophe Filori, Türkiye'nin tam üyeliği konusunda AB Komisyonu'nun ve Komisyon üyesi Günter Verheugen'in aynı tavrı izlediklerini, Türkiye'nin AB üyesi olabileceğine ilişkin kararın 1999'da, Helsinki'de verildiğini söyledi. 
     Türkiye'de bir gazete, Çarşamba günü, AB Komisyonu'nun genişlemeden sorumlu üyesi Günter Verheugen'in, Berlin'de yaptığı bir konuşmada, Türkiye'nin AB üyesi olabileceğine inanmadığını, başka seçenekler üzerinde düşünülebileceğini söylediğini bildirmişti. 
     Verheugen, aynı gün, Brüksel'de yaptığı açıklamada, gazetenin haberini yalanlayan sert ifadeler kullanmış ve şunları söylemişti 
     ''Defalarca söyledim. Helsinki'de, 1999'da alınan ve daha sonra tekrar tekrar söylenen bir karar vardır. Kopenhag'da da bu belirtildi. Türkiye'ye net bir yol haritası verilmiştir. Türkiye'nin, siyasi kriterleri yerine getirme şansının yüksek olduğunu düşünüyorum. Komisyon, Türkiye'deki gelişmelere ilişkin raporunu yapacak ve tavsiye nitelikli görüşünü bildirecektir. Türkiye'nin bir gün AB üyesi olacağına ilişkin karar verilmiştir. Türkiye'nin önüne başka seçenek koymak, başka seçeneklerden söz etmek kötü bir sinyal olur, yanlış olur. Türk basınında çıkan haber tamamen asılsızdır.'' Türk gazetesi, bugün, internet sitesinde, Verheugen'in Berlin'deki konuşmasının ses kayıtlarını yayımladı ve haberinin doğruluğunu kanıtladı. 
     Bu gelişme üzerine, Verheugen'in ve AB Komisyonu'nun Sözcüsü Filori şunları söylemekle yetindi 
     ''Çizgi, tam anlamıyla, Verheugen'in geçen Çarşamba günü yaptığı açıklamada belirtildiği gibidir. Türkiye'nin AB üyesi olabileceğine ilişkin karar 1999'da, Helsinki'de verilmiştir. Bu kararın dönüşü yoktur. AB Komisyonu, 2004 sonunda bir rapor hazırlayarak Türkiye'nin Kopenhag kriterlerine uyup uymadığını analiz edecek ve önerilerini bildirecektir. AB Komisyonu, Türk hükümetinin reformlar konusundaki çalışmalarını bilmekte, bu çalışmaları desteklemekte, gerçekleşen reformları memnuniyetle karşılamaktadır. Türk hükümetine mümkün olan tüm destek verilmektedir ve verilecektir. Türkiye'nin tam üyeliğine ilişkin spekülasyonlar, tam üyelik sürecine itibar kaybettirir. Komisyon, bu spekülasyonlara katılmak niyetinde değildir. Verheugen'in, Komisyon'un ve AB'nin tavrı birdir.'' 
     
</TEXT>
</DOC>
