<DOC>
<DOCNO> 184087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sondun27.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de "eşekli eylem" tutukluları... 
</HEADLINE>
<TEXT>

     Ledra Palace Sınır Kapısı'nda ''eşeğin pasaportu'' olduğunu iddia ettikleri bir belgeyi polise sunduktan sonra KKTC polisi tarafından ''uygunsuz tavır ve harekette bulunmak''tan dolayı dün öğleden sonra tutuklanan Rum Savas Hristodulu 73 ve Andis Kiryakidis 55 ile KKTC vatandaşı Salih Taşkın Yurdakul 44 , ''ihtar'' ve ''şahsi kefaletle'' serbest bırakıldı. 
     Lefkoşa Kaza Mahkemesi'ne çıkarılan 3 sanık, ''22 Eylül 2003 tarihinde umumi bir yerde Ledra Palace Sınır Kapısı'ndan sulh ve sükunu bozması muhtemel uygunsuz harekette bulunmakla suçlandı. 
     Sanıklar, suçunu kabul edip mahkemeden özür diledi ve mahkeme de üç sanığı, ''ihtar'' ve ''2'şer milyar Türk lirası şahsi kefalet'' cezasına çarptırdı. 
     Yargıç Peri Hakkı'nın kararı okumasının ardından şahsi kefalet belgelerini imzalayan 3 sanık serbest kalırken, olayda kullanılan eşek de mahkeme emriyle yasal sahibi olan Savas Hristodulu'ya iade edildi. 
     Savas Hristodulu ve Andis Kiryakidis karardan sonra, mahkemede bekleyen Türk ve Rum basın mensuplarına yaptıkları açıklamada, KKTC polisinden ve verilen karardan hiçbir şikayetleri olmadığını ifade ederek polis ve mahkemeye teşekkür ettiler. 
     
     DURUŞMA 
     Mahkemede ilk sözü alan Savcı Erdinç Akyener, sanıkları ''sulh ve sükunu bozması muhtemel uygunsuz harekette bulunmakla'' suçladı. 
     Daha sonra olayın gelişimiyle ilgili mahkemeye bilgiler veren Akyener, iki toplumdan bir grup insanın Savas Hristodulu'ya ait eşekle eylem yapmak için dün öğleden sonra Ledra Palace Barikatı'nda toplandığını söyledi. Olay yerinde basın açıklamaları yapıldıktan sonra itham edilen suçun işlendiğine işaret eden Savcı Akyener, ''suçun oluşmasıyla birlikte 3 sanık ile olayda 'pasaport' diye ibraz edilen belge ve eşeğin emare delil olarak alınarak karakola sevk edildiğini'' söyledi. 
     Sanıkların karakolda verdikleri gönüllü ifadeleri ve kendilerine ibraz edilen yazılı dava belgelerini mahkemeye emare olarak ibraz eden Savcı Akyener, gönüllü ifadelerinde Savas Hristodulu'nun suçunu kabul ettiğini, Andis Kiryakidis'in ''benim bilgim yoktu'' dediğini, Salih Taşkın Yurdakul'unsa ''Söyleyeceklerimi mahkemede söylerim'' dediğini belirtti. 
     Alıkonulan eşeğin karantinaya alınmak üzere Veteriner Dairesi'ne götürüldüğünü kaydeden Akyener, 3 sanığın da sabıkası olmadığını söyledi. 
     
     ''EŞEĞİNE İHTİYAÇ VAR' 
     Savas Hristodulu ve Andis Kiryakidis'in Avukatı Boysan Boyra ise mahkemede yaptığı açıklamada, Hristodulu'nun ''eşeğine ihtiyaç var'' denilmesi üzerine olay yerine geldiğini söyledi. Olayların akışı içerisinde arzu edilmeyen gelişmelerin meydana geldiğini ve Hristodulu'nun bir anda olayın içinde kaldığını anlattı. 
     Hristodulu'nun suç işlemek ve böyle bir olaya karışmak amacıyla oraya gelmediğini, bu nedenle mahkemeden işlediği suç nedeniyle tekrar tekrar özür dilediğini kaydeden Boysan Boyra, bu nedenle mahkemeden 73 yaşında olan Hristodulu'ya mülayim davranmasını rica etti. 
     ''Bu olayda hiçbir kabahati olmayan ve zarar da gören eşeğin 10 aylık hamile olduğunu'' belirten Boyra, eşeğin yasal sahibine iadesini istedi. 
     Andis Kiryakidis'inse Ledra Palace bölgesinde taksicilik yaparak ekmek parasını kazandığını, kalabalığı görünce merakından bölgeye geldiğini ve Türkçe bildiği için Hristodulu'ya yardım etmeye çalıştığı sırada olayın içinde kaldığını savunan Boyra, ''sanığın kötü bir niyeti olmadığı gibi Kıbrıs Türk halkına karşı da kötü bir düşüncesinin bulunmadığını ısrarla vurguladığını'' söyledi. 
     Boyra, bir daha böyle bir suçun işlenmeyeceğini taahhüt eden Andis Kiryakidis'in mahkemeden özür dilediğini ifade etti. 
     Salih Taşkın Yurdakul'un Avukatı Şefik Par ise yaptığı açıklamada, olayın düzenleyicileri arasında olmayan Yurdakul'un buna karşın olayın içinde yer aldığını belirtti. Turizm işiyle uğraşan Yurdakul'un ülkede daha rahat serbest dolaşım sağlanması düşüncesini taşıdığı için olay yerinde bulunduğunu ifade eden Par, ''Müvekkilim suça iştirak ettiğinden dolayı pişmandır, özür diler ve mahkemeden mülayim davranmasını rica eder'' dedi. 
     
     YARGICIN AÇIKLAMASI 
     İddia makamı ve savunmanın ortaya koyduğu görüşlerden sonra kararını açıklayan Yargıç Peri Hakkı, işlenen suçun 1 aya kadar hapis cezası, 100 bin Türk Lirası para cezası veya her iki cezaya birden çarptırılmayı öngördüğünü anımsattı. 
     Olayın işleniş biçimi, mahkemeye sunulan olgular, sanıkların durumu ve mahkemede mülayim davranıp özür dilemelerini dikkate alarak sanıklara özgürlüklerini kısıtlayıcı bir ceza vermeyi uygun bulmadığını anlatan Peri Hakkı, 3 sanığı da ''ihtar'', ayrıca ''2'şer milyar Türk Liralık şahsi kefalete bağladığını'' açıkladı. 
     Peri Hakkı, ayrıca ''pasaport'' olarak ibraz edilen belgenin alıkonulması, alıkonulan eşeğinse yasal sahibine iade edilmesi yönünde emir verdi. 
     Kararın okunmasının ardından Lefkoşa Kaza Mahkemesi Mukayyitliği'ne giderek şahsi kefalet senetlerini imzalayan 3 sanık daha sonra serbest bırakıldı. 
     
</TEXT>
</DOC>
