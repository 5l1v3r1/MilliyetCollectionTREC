<DOC>
<DOCNO> 198428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sonspo01.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersun Yanal Turu geçmemiz sürpriz olmadı 
</HEADLINE>
<TEXT>

     Gençlerbirliği Teknik Direktörü Ersun Yanal, Sporting Lizbon'u 3-0 yendikleri karşılaşmadan sonra yaptığı açıklamada, güçlü bir takım olduklarını ve turu geçmelerinin sürpriz olarak değerlendirilmemesi gerektiğini söyledi. 
     Ankara'da yapılan ilk maçta da özellikle ikinci yarıda çok üstün oynadıklarını, fakat maçı kazanamadıklarını hatırlatan Ersun Yanal, ''Lizbon'daki maçın da çok zor geçeceğini biliyorduk. Burada çok güzel bir atmosferde futbol oynadık. Sporting Lizbon'un oyuna çok daha tempolu başlayacağını düşünüyordum. Ancak böyle olmayınca bu durum bizim için avantaj oldu. İlk golü atan da biz olunca, rakibimiz paniğe kapıldı ve ardından ikinci gol geldi. İşte maçı kazandığımız an, o andı'' diye konuştu. 
     Yanal, ikinci yarıda oyunun temposunu kendilerinin kontrol ettiğini belirterek şöyle konuştu 
     ''Maçı istediğimiz gibi yönlendirdik. İkinci yarının hemen başında 3. golü de bulunca çok rahatladık. Ancak unutulmaması gereken bir şey var. Gençlerbirliği'ni kimse hafife almasın. Biz güçlü bir takımız ve turu geçmemiz de sürpriz olmadı.'' 
     
</TEXT>
</DOC>
