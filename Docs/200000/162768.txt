<DOC>
<DOCNO> 162768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sonspo33.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerem Tunçeri Ülker'den çok daha iyi olduğumuzu gösterdik 
</HEADLINE>
<TEXT>

     Türkiye Basketbol Ligi'nde Ülkerspor karşısında şampiyonluğa ulaşan Efes Pilsen'de şampiyonluk kutlamaları sürerken, lacivert-beyazlıların oyun kurucusu Kerem Tunçeri, kendilerinin Ülkerspor'dan çok daha iyi takım olduklarını savundu. 
     Basketbol Federasyonu'nun resmi internet sitesine final serisi maçlarıyla ilgili açıklamalar yapan Kerem, Ülkerspor'dan çok daha iyi takım olduklarını belirterek, ''Bunu da son karşılaşmayı kazanarak gösterdik'' dedi. 
     Kerem, basketbolda hiç yaşanmamış bir final serisi olduğunu kaydederek, şöyle devam etti 
     ''Hiçbir dönemde seri son maça kalmamıştı. Bu şampiyonluğumuza biraz daha anlam katıyor. Seride 3-1 öne geçtiğimiz zaman bile her şeyin çok zor olacağını biliyorduk. Nitekim de öyle oldu. Ülkerspor da çok iyi bir takım. Onları da gösterdikleri mücadeleden dolayı kutluyorum, ama biz daha iyi takımız.'' Final serisinde takım olarak çok sorun yaşadıklarını kaydeden Kerem, şöyle dedi 
     ''Ben, Brown ve Asım sakatlıklarla uğraşırken bazı oyuncuların da form durumları takımı çok zor durumda bıraktı. Bu tür aksaklıkları kendi içimizde hallettik. Sonunda da gülen taraf biz oldu. Bu benim arka arkaya 2. Türkiye Şampiyonluğum. Ama asıl önemli olan bence Efes Pilsen'in 10. Türkiye Şampiyonluğu. Bu şampiyonlukta benim de biraz katkım varsa ne mutlu bana. Final serisinde sakatlığım yüzünden çok fazla faydalı olamadım. Ender üzerine düşeni fazlasıyla yaptı. Herkes benim çok faydalı olamadığımı düşünebilir, ama sakatlıklar bu dönemde benim en büyük şanssızlığım oldu.'' Kerem Tunçeri, final serisinin yıldız oyuncusunun da gösterdiği performansla Kaya Peker olduğunu belirtti. 
     
</TEXT>
</DOC>
