<DOC>
<DOCNO> 151694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sonspo55.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor... Murat Sözkesen takımla çalıştı... 
</HEADLINE>
<TEXT>

     Bursaspor, hafta sonu deplasmanda oynayacağı Malatyaspor maçının hazırlıklarına bir günlük iznin ardından başladı. 
     Vakıfköy Orhan Özselek Sosyal Tesisleri'nde, Teknik Direktör Erdoğan Arıca gözetiminde yapılan ve yaklaşık 2 saat süren antrenman, serbest koşuyla başladı. 
     Sakatlıkları süren Tayfun, Junior ve Mustafa Şahintürk ile izinli olarak ülkesine giden Hırvat oyuncu Franja'nın katılmadığı antrenmanın ikinci bölümünde, yeşil-beyazlı futbolcular yarı sahada çift kale maç oynadı. 
     Bursaspor, Malatyaspor maçının hazırlıklarına yarın yapacağı antrenmanla devam edecek. 
     
     MURAT SÖZKESEN ANTRENMANA KATILDI 
     Bursaspor'un Antalya Belek'te yaptığı devre arası kampında Gençlerbirliği ile oynanan hazırlık maçında sakatlanan Murat Sözkesen, uzun aradan sonra takımla birlikte çalışmalara başladı. 
     Kulüp Doktoru Uğur Köksal, Murat'ın sakatlığının büyük ölçüde geçtiğini, şu anda kondisyon eksikliğinin bulunduğunu, 2-3 hafta içinde oynayacak duruma geleceğini söyledi. 
     
     TAYFUN ALMANYA'DAN DÖNDÜ 
     Yeşil-beyazlı takımın bir diğer sakat olan oyuncusu Tayfun da tedavi için gittiği Almanya'dan döndü. Bayern Münih'in doktoru Volfart'ın kliniğine giden ve sol ayak kaval kemiğindeki sakatlığına ''Periodist'' teşhisi konan genç futbolcuya, oluşan iltihabın kuruması için iğne yapıldığı, iki hafta dinlendirildikten sonra gerek görülürse bir iğne daha yapılacağı bildirildi. 
     





</TEXT>
</DOC>
