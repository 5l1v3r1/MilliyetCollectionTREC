<DOC>
<DOCNO> 190032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/siyaset/siy04.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vatikan'ı ikna et, müzakerelere başla' 
</HEADLINE>
<TEXT>

   Türkiye'nin AB'ye girişini Vatikan'ın engellediği ortaya çıktı. Bir Komisyon yetkilisi, "AB'de Türkiye'ye yönelik hava olumlu, ancak Vatikan ikna olmazsa işiniz zor. İkna için dini özgürlük konusunda adım atın" dedi 
   GÜVEN ÖZALP Brüksel 

   
   Kopenhag kriterlerini yerine getirmek için adım üstüne adım atan Türkiye'nin önündeki "gizli" engellerden birinin Vatikan olduğu artık yüksek sesle dile getiriliyor. Avrupa Birliği AB içinde Türkiye'ye yönelik havanın son derece olumlu olduğunu belirten AB Komisyonu, "Vatikan ikna olmazsa işiniz zorlaşır" mesajı verdi. Komisyon'un üst düzey yetkilileri, din özgürlüğü konusunda Türkiye'nin üzerine bu kadar gelinmesinin ardında yatan etkenin de Vatikan olduğunu ifade ediyorlar. 
   AB Anayasası'na din ve Hıristiyanlık atfını koydurma çabasına giren ve böylelikle, tek Müslüman aday ülke olma özelliği taşıyan Türkiye'yi hedef alan Vatikan, müzakerelerin başlayabilmesi açısından da önemli bir engel olma özelliği taşıyor. İktisadi Kalkınma Vakfı IKV yetkilileri ile dün Brüksel'de görüşen üst düzey bir Komisyon yetkilisi, "Kimi AB liderleri Vatikan'a oldukça yakın konumda. Vatikan'a evet demedikçe bu ülkeler açısından Türkiye'nin üyeliğine evet demek zor. Vatikan'a evet dedirtmek için de dini özgürlükler konusunda atılacak adımlar önemli" dedi. 
   Hiçbir AB liderinin Türkiye'ye "hayır" diyemeyeceğini, olsa olsa "süreci uzatmaya çalışabileceği"ni belirten Komisyon yetkilisi, AB'nin de Ankara'ya karşı samimi olduğunu vurgulayarak, "Gerekli adımlar atılırsa, AB gerekli kararı alır. AB'de de bu inanç çok kuvvetli" diye konuştu. 
   AB'nin büyük ülkeleri arasında da Türkiye konusunda ikna edilmesi gereken en önemli başkentin Paris olduğunun altını çizen aynı yetkili, büyük ülkelerin Türkiye'ye bakışlarının 11 Eylül saldırısından sonra büyük ölçüde değiştiğini ifade etti. 
   
   
   
</TEXT>
</DOC>
