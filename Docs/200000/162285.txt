<DOC>
<DOCNO> 162285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sonspo14.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada şampiyon belli oluyor... 
</HEADLINE>
<TEXT>

     Ülkerspor ile Efes Pilsen, Türkiye Basketbol Ligi play-off final serisinin 5. ve son maçında yarın İstanbul'da karşı karşıya gelecek. 
     Ahmet Cömert Spor Salonu'nda saat 17.30'da başlayacak karşılaşmayı, Mehmet Keseratar ve Tolga Şahin hakem ikilisi yönetecek. 
     Seride 3-3 beraberlik bulunurken, yarınki maçı kazanan takım 2002-2003 sezonunun şampiyonu olacak. 
     
     EFES PİLSEN 10. ŞAMPİYONLUK PEŞİNDE 
     Efes Pilsen, Ülkerspor'u son maçta yenerse, ligde 10. kez şampiyonluğa ulaşacak. 
     Geçen sezonun şampiyonu olan ve 9 şampiyonlukla da rekoru elinde bulunduran lacivert-beyazlılarda antrenör Oktay Mahmuti de üst üste 2. şampiyonluk sevinci yaşamayı hedefliyor. 
     Son 3 sezondur Efes Pilsen ile şampiyonluk mücadelesi yapan Ülkerspor'un ise ligde 3 şampiyonluğu bulunuyor. 
     
     ÖZERHUN ''KONSANTRE OLAN KAZANIR'' 
     Efes Pilsen Genel Menajeri Engin Özerhun, bu maça ''finalin finali'' diye baktıklarını ve yarın daha fazla konsantre olan, daha fazla isteyen takımın şampiyon olacağını söyledi. 
     Özerhun, Kaya'nın yarın oynayabilecek olmasının kendileri için önemli olduğunu vurgulayarak, ''Kaya'nın yapacağı önemli katkıyla Kambala ve diğer yabancı oyuncularımız daha rahat oynayacak. Salonun havasız olması oyuncu ve seyirciler için dezavantaj. Ülkerspor'un hakem konusunda itirazı bize tuhaf geldi. Mehmet Keseratar veya başka bir hakemin bize maç kazandıracak hali yok'' diye konuştu. 
     Ülkerspor Genel Müdürü Lütfi Arıboğan ise iki takımın da son maç öncesi şanslarının eşit olduğunu belirterek, ''Her şartta şampiyonluğu kazanmak istiyoruz'' dedi. 
     
</TEXT>
</DOC>
