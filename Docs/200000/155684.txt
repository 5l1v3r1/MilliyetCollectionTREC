<DOC>
<DOCNO> 155684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur24.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Çelik Sayın Gürüz, umarım böyle bir şey söylememiştir 
</HEADLINE>
<TEXT>

     Milli Eğitim Bakanı Hüseyin Çelik, YÖK Başkanı Kemal Gürüz'ün sözlerinin hatırlatılması üzerine "Böyle bir şey söylememiş olmasını temenni ederim" dedi. 
     Çankaya İlköğretim Okulu'nda okul öncesi çocuklar için Keçiören Belediyesi'nin desteğinde yaptırılan oyun parkının açılışına katılan Milli Eğitim Bakanı Hüseyin Çelik, gazetecilerin YÖK Genel Kurulu, Prof. Dr. Gürüz'ün Milli Eğitim Bakanlığı'nın ÖSS sisteminde yapmayı düşündüğü değişiklikleri ''Tümüyle yanlış'' şeklindeki değerlendirmesini ve ''Öğretmenine sahip çıkmayan bakanlık nasıl bakanlıktır, anlamak mümkün değil'' açıklamasını anımsatmaları üzerine, şunları söyledi 
     ''Öğretmenimize nasıl sahip olamıyormuşuz... Ben bu konuda bürokratlarla polemiğe girmem. Bürokratlar bu anlamda bizim muhatabımız değil. Biz hükümetiz, yapmamız gereken neyse onu yaparız. Bu ülkede güçler ayrımı, yasama, yürütme, yargı var. Herkes kendi işini, kendi görevini yapmalı, kim neyi yapabilir, neyi yapamaz onu hep birlikte göreceğiz. Ben burada Sayın Kemal Gürüz'e cevap olmak üzere birşey söylemeyeceğim. Ben Kemal beyin de böyle bir şey söylememiş olmasını temenni ederim. Umarım böyle bir şey söylememiştir.'' Çelik, ÖSS sistemindeki değişikliğe ilişkin çalışmaların sürdüğünü, değişikliğin gelecek yıl yapılacağını ifade etti. 
     
</TEXT>
</DOC>
