<DOC>
<DOCNO> 171587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sondun21.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahçılar pişiriyor, müşteriler izliyor... 
</HEADLINE>
<TEXT>

     ''Dünyanın ilk yemek sanatı kompleksi'' olduğu iddiasıyla İtalya'nın başkenti Roma'da hizmet veren ''Lezzet Şehri'' adlı 5 katlı komplekste, dünyaca ünlü aşçılar müşterilerin önünde hünerlerini sergiliyor. 
     İtalyan gastronomi uzmanı Stefano Bonilli'nin fikriyle doğan ve bu yılın başında açılan ''Lezzet Şehri'', tam kapasiteyle hizmet vermeye Eylül ayında başlayacak. 
     ''Lezzet Şehri''nde, sayıları 500'ü bulan müşterilerin önünde dünyaca ünlü aşçıların yemeklerini pişirebileceği ''Mutfak Tiyatrosu'' adlı salon, yemek kurslarının verildiği salonlar, ''yemek laboratuvarları'', uyduda yayın yapan Gambero Rosso adlı sadece yemek konusunu işleyen televizyon kanalının stüdyoları, mutfak malzemelerinin ve yemek kitaplarının satıldığı mağaza, 30 bin şişe kapasiteli şarap mahzeni, pizza salonu, bar ve konferans salonları bulunuyor. 
     Eski bir gazeteci olan Bonilli, 2000 yılında doğan ''Lezzet Şehri'' projesini hayata geçirirken yaşadıklarını şöyle anlattı 
     ''1986'da, İl Manifesto gazetesine aylık ek olarak 8 sayfalık Gambero Rosso'yu çıkarmaya başladım. İtalya'da ne zaman nerede ne yenir, iyi restoranlar nerededir, yemek ve şarap çeşitlerini yazıyorduk. Büyük başarı elde etti. 1989'da bu eki 48 sayfa olarak çıkmaya başladı. 1992'de gazeteden ayrılıp 116 sayfalık dergi halinde yaynladık. Daha sonra RAİ'den İtalyan devlet televizyonu bana, sadece yemek sanatı üzerine bir televizyon kanalı kurma teklifi geldi ve 1999'da Gambero Rosso adıyla uyduda yayın yapan bir kanal kurduk. İlk yemek kanalı olma özelliğiyle yemek sanatında önemli bir ses haline geldik. 
     2000'in ortalarında da Lezzet Şehri projesi doğdu. 2 yıl içerisinde 10 milyon Euro'ya Lezzet Şehri'ni kurduk.'' 
     ''Lezzet Şehri''nin en önemli özelliğini, ''Mutfak Tiyatrosu'' adlı bölüm oluştururken, İtalya başta olmak üzere Avrupa ve dünyanın dört bir yanından gelen usta aşçılar, Gambero Rosso televizyonun kameraları karşısında canlı yayında ve 500 kişinin önünde yemeklerini pişiriyor. 
     Buna, bir tiyatro oyununu anımsattığı ve heyecan verici olduğu için ''Mutfak Tiyatrosu'' dediklerini anlatan Bonilli, insanların bir taraftan dünyaca ünlü aşçıların yemeklerini nasıl hazırladıklarını gördüklerini, diğer taraftan televizyonda canlı olarak izlenimlerini izleyicilere aktardığını söyledi. 
     Türk mutfağından aşçıları da ''Mutfak Tiyatrosu''nda görmekten mutluluk duyacaklarını ifade eden Bonilli, Akdeniz'in en zengin mutfaklarından biri olduğunu belirttiği Türk mutfağının yeterince tanıtılıp, araştırılmadığını ve zenginliklerinin ortaya çıkarılmadığını belirtti. 
     ''Yemeği her zaman bir kültür unsuru, yani keşfedilecek bir şey olarak düşündüm'' diyen Bonilli, ''Lezzet Şehri''nde özel aşçılık, üniversitlerle bağlantılı aşçılık master programları, şarap pazarlama, gastronomi üzerine gazetecilik gibi farklı dallarda kurslar da düzenlendiğini bildirdi. 
     Özellikle İtalya'da yemek kültürünün çok önemli olduğuna ve bu yüzden gençleri ''fast food'' kültüründen uzaklaştırmak gerektiğini belirten Bonilli, ''İtalyanların yüzde 70'i öğle yemeğini evde yiyor. İtalyanların fast food kültürü yok. Ama gençlerimiz yavaş yavaş sağlıklı olmayan, ancak iş yoğunluğunda çözüm olarak gözüken fast food'a yöneliyor. Bunun önüne geçmek için genç aşçılara çok fazla güven ve imkan veriyoruz'' dedi. 
     
</TEXT>
</DOC>
