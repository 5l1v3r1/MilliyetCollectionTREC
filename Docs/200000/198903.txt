<DOC>
<DOCNO> 198903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/ekonomi/eko02.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kişi başına gelir 51 yılda beşe katlandı 
</HEADLINE>
<TEXT>

   Türkiye 1950 - 2001 yılları arasında kişi başına gelirini 5 kat artırarak dünyanın en hızlı gelişen 19'uncu ekonomisi oldu 
   
   Sydney merkezli yayıncılık kuruluşu Rapid Intelligence'in Amerikan Merkezi Haber Alma Teşkilatı CIA verilerine dayanarak internet sitesi Nationmaster'da yayınladığı bir araştırmaya göre, Türkiye 1950 yılında bin 299 dolar olan kişi başına gelirini 5.35 artırarak 2001'de 6 bin 953 dolara çıkardı. Bu artış Türkiye'yi 52 ülke içinde 19'unculuğa getirdi. Gelişmiş 7 büyük sanayi ülkesinden Japonya'nın yanı sıra, İtalya 7.3 kat refah artışıyla 11'inci, Almanya 6.1 kat refah artışıyla 15'inci oldu. 
   
   Türkiye, ABD'nin önünde 
   4.9 kat artışla Fransa 20'nci, 4.1 kat artışla Kanada 27'nci, 3.8 kat artışla ABD 32'nci olarak Türkiye'nin gerisinde kaldı. Dünyanın en kalabalık nüfuslu iki ülkesinden Çin, bu dönemde refahını 7.6 kat artırdı ve sıralamada 9'uncu, Hindistan ise 4.3 kat artırarak 25'inci sırayı aldı. Bu dönemde refahı düşen veya düşük refah artışı yaşayan 15 ülke içinde Yeni Zelanda, iki Asya ülkesi, Latin Amerika'dan 5, Afrika'dan da 7 ülke bu kapsamda yer aldı. 
   22 kat artış yakalayarak listenin birinciliğine oturan Güney Kore'yi 18.6 katla Tayvan, 14.9 katla Japonya, 9.7 katla Yunanistan, 8.6 katla İspanya, 8.5 katla Portekiz, 8.2 katla İrlanda takip etti. Refah artışında ilk 10'da 5 Asya Güney Kore, Tayvan, Japonya, Tayland, Çin , 5 Avrupa Birliği ülkesi Yunanistan, İspanya, Portekiz, İrlanda, Avusturya yer aldı. 
   
   Güney Kore herkesi solladı    Kişi başına gelirini 51 yılda en fazla artıran ülke, 22 katla Güney Kore oldu. Kore, 1950'deki 876 dolar olan satınalma gücü paritesiyle kişi başına gayri safi yurtiçi milli hasılasını, 2001'de 21.99 kat artışla 19 bin 266 dolara yükseltti. 1950 yılında Güney Kore'nin kişi başına geliri dördüncü zengin ülke olan Venezuella'nın sekizde birinden azdı, oysa şimdi aynı ülkenin üç katından fazla gelire sahip duruma geldi. Fas'ın yarısından biraz fazla bir kişi başına geliri olan Güney Kore, şimdi bu ülkenin 5 katından fazla kişi başına gelire sahip durumda. 
   
      
</TEXT>
</DOC>
