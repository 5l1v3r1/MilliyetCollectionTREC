<DOC>
<DOCNO> 155608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/soneko31.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan 'IMF böyle istiyor' deyip sıyrılıyoruz... 
</HEADLINE>
<TEXT>

     Maliye Bakanı Kemal Unakıtan, IMF politikalarının bozulmuş mali yapıları disiplin altına almak bakımından fayda sağladığını belirtirken, ''ancak halk içinde IMF'ye karşı şikayetler oldukça fazla'' dedi. 
     Maliye Bakanı, tele konferans sistemiyle, kızı Fatma Unakıtan'ın da öğrenim gördüğü ABD'deki Ohio Cith üniversitesi öğrencilerinin sorularını yanıtladı. 
     Unakıtan, öğrencilere IMF ile ilişkilerin olumlu şekilde devam ettiğini, Türkiye'nin belirlenen ekonomik programı başarıyla yürüttüğünü ifade etti. Bütçedeki performansın da çok iyi olduğunu kaydeden Unakıtan, bunu da gururla IMF'ye anlattığını vugruladı. 
     Maliye Bakanı, ''IMF, birlikte program uyguladığı ülkelere çok sert davranmakla suçlanıyor. Bu anlamda Türkiye'ye etkisi nedir '' sorusuna da şu karşılığı verdi 
     ''Benim hissiyatıma tercüman oluyorsunuz. Bir defa IMF politikaları maalesef biraz ricit. Ben, kendilerine de söylüyorum. Bazı uzmanları görüşlerini değişmez kanun gibi kabul ettirmeye çalışıyorlar. Bu fevkalade yanlış oluyor. Ancak, genel olarak politikaları faydalı. Çünkü bir defa bozulmuş olan ekonomiler, bozulmuş mali yapılar disipline alınıyor. Bunları yaparken bazen aşırı gitmelerini de anlayışla karşılıyorum. 
     Popülist politikaları önlediği için, halk üzerinde sıkıcı etki meydana getiriyor. Harcamaların kısılmasını kimse istemiyor. Yeni vergileri hiç kimse istemiyor. Ekonomiyi disiplin altına almak da bir çok kimseyi rahatsız ediyor. Bundan dolayı da, halk içinde şikayetler oldukça fazla IMF'ye karşı. Bizim için şöyle bir kolaylığı var. Halk bizi tenkit ederken, IMF böyle istiyor, ne yapalım deyip işin içinden çıkıyoruz. IMF'ye de şunu söylüyorum. Bizimle iyi geçinin. Bizim başarımız sizin başarınız olacak. Çünkü dünyadaki imajınız çok kötü. '' Vergi barışında sağladıkları başarıyla da IMF'yi mahçup ettiklerini kaydeden Unakıtan, ''Pek belli etmediler ama öyle'' dedi. 
     
     ÖZELLEŞTİRME UYGULAMALARI 
     Öğrenciler Maliye Bakanı'na, IMF ile ilişkilerin yanı sıra özelleştirme uygulamaları konusunda da çok sayıda soru yöneltti. 
     ''Özelleştirmede neden bu kadar geç kaldınız '' sorusuna da muhatap olan Unakıtan, kendi hükümetlerinin ekonomideki önceliklerinden birinin özelleştirmeyi başarılı bir eşkilde tamamlamak olduğunu söyledi. 
     Belirledikleri özelleştirme programını hızlı ve kararlı bir şekilde yürüttüklerini anlatan Unakıtan, ''Bu süreç tamamlanana kadar, aynı kararlılıkla devam edeceğiz. Şimdi önüme ne gelirse satmaya başladım'' dedi. 
     Özelleştirmenin öncelikle güçlü bir niyet ve irade istediğine işaret eden Maliye Bakanı, şöyle devam etti 
     ''Buna kendinizin de inanmanız lazım. Ondan sonra çalıştığınız takımı inandırmanız lazım. Sonra da memlekette bu kararlılığınızı açıklıkla göstermeniz lazım. Bunu da bütün dünyaya ilan etmeniz gerekli. Biz bu safhaları yaptık. Bundan sonra da ABD, Almanya ve Fransa'ya road showlarımız olacak. 
     Birçok ülkede özelleştirmeyi yaşanan ülkelerde yaşanan olaylar bizde de yaşanıyor. Karşı çıkışları da gayet normal karşılıyoruz. Özeleştirmeye sendikalardan büyük reaksiyon görüyoruz. Hatta beni tehdit ediyorlar. Fakat bütün cesaretimle devam ediyorum. Ama hükümetimiz çok kararlı. Başbakan tamamıyle arkamda ve beni destekliyor. Onun için işim çok fazla zor değil. Bu konudaki takvimden de taviz vermeyeceğiz.'' 
     
     BÜYÜK ŞİRKETLERİ YABANCILAR ALACAK 
     Unakıtan, ülkede Koç gibi, Sabancı gibi grupların büyümeye devam edeceğini, özelleştirmeden de bu ve bunun gibi grupların daha fazla pay alacağını da belirtti. 
     ''Çünkü bu gruplar parası olan ve büyük şirketleri idare edebilecek güçte'' diyen Unakıtan, özelleştirmede çeşitli büyüklüklerde şirketler bulunduğu için her kesimden kimselerin bundan pay alabileceğine dikkati çekti. 
     Buna yabancı şirketlerin de dahil olduğunu kaydeden Unakıtan, ''Ben inanıyorum ki, daha büyük şirketlerin sahipleri yabancılar olacak Türkiye'de'' diye konuştu. 
     
     YABANCI SERMAYE 
     Unakıtan, bir başka soru üzerine, yabancı sermayenin Türkiye'ye gelmesini cezbetmek için kanuni değişiklikler yapılacağını bildirdi. 
     Türkiye'nin şu an, yabancı sermayenin aradığı ekonomik ve siyasi istikrara sahip bulunduğunu belirten Unakıtan, ''Özelleştirme de yabancı sermaye için iyi bir fırsat. THY, Tüpraş gibi büyük şirketlerimizi, yabancı büyük şirketeler almak istiyor. Bunlar beni burada da ziyaret ediyor. Bütün işimi bırakıp, onlarla görüşmeye önem veriyorum. Çünkü onlar benim müşterim. Geceyarısı bile olsa onlarla görüşüyorum'' dedi. 
     Maliye Bakanı, Tüpraş'da altın hisse olacağını, alanın ordunun ihtiyacını karşılama mecburiyeti bulunacağını, onun dışında herhangi bir talepleri olmayacağını ifade etti. 
     
     ''ADIM, ELİ SIKI BAKANA ÇIKTI'' 
     Unakıtan, öğrencilere Türk ekonomisi hakkında bilgi verirken de, bütçedeki giderleri mümkün olduğu kadar azalttıklarını, gelirleri ise arttırmaya çalıştıklarını vurguladı. Bundan dolayı birçok talep olmasına rağmen para ödemediklerini söyleyen Unakıtan, ''Bunun için ismim eli çok sıkı bir Maliye Bakanına çıktı. Cimri Bakan, eli sıkı bakan yani'' açıklamasında bulundu. 
     Elde edilen gelirlerin nerelerde kullanılacağı sorusuna da Unakıtan, şu karşılığı verdi 
     ''Elimizde iki alternatif var. Ya borçları ödemede kullanacağız. Ya da bütçe giderlerini karşılamada kullanacağız. Bunu masrafların karşılanmasında kullanırsak bu çok kötü bir şey. Borçları ödemede kullanırsak bu iyi bir olay. Biz, iyi yolu seçeceğiz.'' 
     
     IRAK SAVAŞI 
     Maliye Bakanı, bir öğrencinin ''Irak savaşında Türkiye kaybedenler arasında görülüyor'' şeklindeki sözleri üzerine de, savaşın başlangıcında çok tedirgin olduklarını, ancak savaşın kısa sürmesiyle bozulan dengelerin tekrar dayına oturduğunu belirtti. 
     Unakıtan, Türkiye'nin Irak'ın yeniden yapılanması ve inşasının içinde olmak istediğini de ifade etti. 
     Bir başka soru üzerine, Türkiye'de eskiden büyük yolsuzluklar bulunduğunu belirten Unakıtan, yolsuzlukların üzerine büyük bir cesaretle gittiklerini, devletin yaptığı bütün işlemleri de ilan yoluna gittiklerini söyledi. Unakıtan, bu konuda kanun değişikliği yapacaklarını da sözlerine ekledi. 
     
</TEXT>
</DOC>
