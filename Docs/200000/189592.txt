<DOC>
<DOCNO> 189592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/guncel/gun02.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Köylülere jandarma ateşi 
</HEADLINE>
<TEXT>

   İddiaya göre, Mardin Derik'te jandarma tarladan dönen köylüleri terörist zannederek ateş açtı. 1 kişi öldü, 4 köylü de yaralandı 
      ÖZGÜR CEBE Diyarbakır DHA 

   
   Mardin Derik'te güvenlik görevlileri tarladan dönen köylüleri terör örgütü üyesi zannederek ateş açtı. 4 köylü yaralandı, bir köylü ise yaşamını kaybetti. 
   Derik ilçesinin Kovalı köyünde 13 Ekim'de meydana gelen olay, iddiaya göre şöyle gelişti 
   
   Jandarmadan 'dur' ihtarı 
   Kovalı köyü yakınlarında teröristler için pusu kuran jandarma, akşam saatlerinde bir minibüse "dur" ihtarında bulundu. Duran minibüsün içindeki tarladan dönen köylüler, bağırarak köylü olduklarını anlatmaya çalıştı. Ancak jandarma, minibüse doğru ateş açtı. Minibüste bulunan yolcular da, ateş açılması üzerine kendilerini durduranların terörist olduğunu zannederek av tüfeğiyle bir el ateş etti. 
   Bunun üzerine yaylım ateşe tutulan köylülerden Ramazan Demir, Mehmet Demir, Nusret Demir, Murat Demir ve Hamdullah Demir yaralandı. Hemen, Dicle Üniversitesi Hastanesi'ne kaldırılarak tedavi altına alınan köylülerden Ramazan Demir, dün yaşamını yitirdi. Diğer köylülerin ise tedavisi devam ediyor. 
   
   
   
</TEXT>
</DOC>
