<DOC>
<DOCNO> 153050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo33.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor'da hesaplar ligde kalma üzerine... 
</HEADLINE>
<TEXT>

     Elazığspor'da, ligde kalmanın hesapları yapılırken, kulüp başkanı Baki Aydın, hak etmedikleri mağlubiyetler aldıklarını ve ligde işlerini zora soktuklarını söyledi. 
     Aydın, ligde kalma konusunda diğer takımlara göre kendilerini daha şanslı gördüklerini belirterek, ilk ve ikinci yarıda oynadıkları bir çok karşılaşmada, iyi mücadele etmelerine rağmen puan alamadıklarını bildirdi. 
     Bundan sonra tek amaçlarının tüm karşılaşmalardan üç puan alarak ligde kalmak olduğunu belirten Aydın, şöyle dedi 
     ''Hak etmediğimiz mağlubiyetler aldık ve ligde işimizi zora soktuk. Ligde kalmada diğer takımlara göre kendimizi daha şanslı görüyoruz. İlk yarıda ortaya koyduğumuz oyunla, Ankaragücü, Denizlispor, Adanaspor, Bursaspor, Kocaelispor, istanbul ve Diyarbakırspor'a puanlar kaptırdık. Birinci Süper Lig'e 35 yıl sonra ilk kez çıktığımız için tecrübe eksikliğimiz var. Kadromuza tecrübeli oyuncuları alarak ligde kalıcı olmak istedik. Şuanda ligde 17. sıradayız. Ligin bitimine 5 hafta kala tüm karşılaşmamızı üç puanla tamamlayıp ligde kalmak istiyoruz.'' Beşiktaş karşısında futbolcuların iyi mücadele ettiğini kaydeden Aydın, yapılan bir hatanın takıma çok pahalıya mal olduğunu ve bundan sonra Beşiktaş maçı hakkında konuşmak istemediğini söyledi. 
     Samsunspor maçının hazırlıklarına bugün başladıklarını, tek düşüncelerinin Samsunspor maçından üç puan almak olduğunu ifade eden Aydın, sahalarında iki maçın kaldığını bu iki maçta da taraftarın kendilerini yanlız bırakmamalarını istedi. 
     
     '' A 2 MİLLİ TAKIMA OYUNCU GÖNDERDİĞİMİZ İÇİN GURURLUYUZ'' 
     Elazığspor Kulüp Başkanı Baki Aydın, A 2 Milli Futbol Takıma oyuncu gönderdikleri için gururlu olduklarını söyledi. 
     Aydın, A 2 Milli Takıma davet edilen ve dün Ankara'ya giden kaleci Orkun'u tebrik ettiğini belirterek, takımda milli takımda oynayabilecek bir çok oyuncunun bulunduğunu, bu oyuncularında gelecek sezonlarda Milli takıma davet edileceğine inandığını bildirdi. 
     




</TEXT>
</DOC>
