<DOC>
<DOCNO> 178726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sonspo01.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim Sofya'ya istediğimiz oyunu oynattık 
</HEADLINE>
<TEXT>

     Galatasaray Teknik Direktörü Fatih Terim, CSKA Sofya ile yaptıkları ve 3-0 kazandıkları maçta rakiplerine istedikleri oyunu oynattıklarını söyledi. 
     Fatih Terim, maçtan sonra tüm gazetecilerin katıldığı basın toplantısına gitmezken, sadece bazı televizyon kuruluşlarına konuştu. Terim, Türk gazetecilere ise havaalanında açıklama yapacağını belirtti. 
     Şampiyonlar Ligi'ne katıldıkları için çok mutlu olduğunu ifade eden Terim, ''Maçta istediğimiz oyunu kurduk. Rakibimizi de istediğimiz gibi oynattık. 3-0'lık avantajımızı iyi kullandık. Sabri'nin golü de bizi rahatlattı'' dedi. 
     Maçta attığı golle dikkatleri üzerine çeken Sabri'nin performansıyla formayı kendisinden aldığını da kaydeden Terim, ''Sabri formayı aldı, bize geri vermediği sürece ondan almayız'' diye konuştu. 
     Terim, Tamas ile ilgili bir soruya ise bu futbolcunun ilk yarıda üstüne düşen görevi yerine getirerek, Lima'yı iyi kontrol ettiğini belirtti. 
     Transfere de değinen Terim, ''Transfer için az zamanımız kaldı. Şu an itibariyle 72 saat var. Bir sürpriz yapabiliriz'' dedi. 
     
     BAŞKAN CANAYDIN MUTLU 
     Galatasaray Kulübü Başkanı Özkan Canaydın da, maç sonrası büyük sevinç yaşadı. 
     Hedeflerine emin adımlarla yürüdüklerini kaydeden Canaydın, ''Tur geçtiğimiz için sevinçliyim. Hedefimiz çok büyük. Transfer konusunda, hocamızın istekleri doğrultusunda gelişmelere olabilir'' dedi. 
     Canaydın, Şampiyonlar Ligi kura çekimi için yarın Monaco'ya gidecek. 
     Kulüp 2. Başkanı ve Basın Sözcüsü Ali Dürüst de ön eleme maçlarının her zaman için kendilerine keyif verdiğin kaydederek, ''Her zaman alışık olduğumuz 'Devler Ligi'ne yine katıldık. Yarın kura çekimi var. Amacımız, en yüksek yere kadar gitmek'' dedi. 
     
     MLADENOV SONUCU NORMAL KARŞILADI 
     CSKA Sofya Teknik Direktörü Stoyco Mladenov, zafer için ellerinden gelen her şeyi yaptıklarını belirterek, ''Ancak, iki takım arasındaki fark muazzamdı'' dedi. 
     Sonucun kendisi için sürpriz olmadığını belirten Mladenov, şunları söyledi 
     ''Bir yıldan bu yana hep atak oynamaya çalışıyoruz. Ancak, Galatasaray çok olgun bir takım ve istediği her şeyi elde edebildi. Tek bir şansını kaçırmadı. Maçta bütün şans, rakibimizden yanaydı. Galatasaray'ın özgüveni olağanüstü. Kararlı oynuyor. Oyunun sonuna kadar bu kondisyonunu korudu. CSKA'nın ileride daha iyi sonuçlar alabileceğine inanıyorum.'' 
     
</TEXT>
</DOC>
