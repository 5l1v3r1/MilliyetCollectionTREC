<DOC>
<DOCNO> 185152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sonspo15.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel Manisa-Antalya maçında kavga 2 kişi bıçaklandı.. 
</HEADLINE>
<TEXT>

     İkinci Futbol Ligi A Kategorisi'nde Vestel Manisaspor ile Antalyaspor takımlarının bugün yapacakları karşılaşma öncesinde, taraftarlar arasında kavga çıktı. 
     Alınan bilgiye göre, otobüsle Manisa'ya gelen bir grup Antalyaspor taraftarıyla Manisaspor taraftarları arasında, Nurlupınar Mahallesi'nde sözlü sataşmalarla başlayan gerginlik kavgaya dönüştü. Her iki takımın taraftarları birbirlerine taş atarken, hazır halde bekletilen Çevik Kuvvet Şube Müdürlüğü'ne bağlı ekipler olaylara müdahale etti. 
     Olaylarda, Manisaspor taraftarlarından Aydın Borak ve Musa Akova bıçakla, 1 polis memuru ile 2 Vestel Manisaspor, 1 Antalyaspor taraftarı da atılan taşlarla yaralandı. 
     Manisa Devlet Hastanesi'nde ilk tedavisi yapılan Aydın Borak 19 , durumunun ağır olması nedeniyle İzmir Atatürk Eğitim ve Araştırma Hastanesi'ne sevk edildi. 
     Asayişten Sorumlu Emniyet Müdürü Fikri Özsoy ile Asayiş Şube Müdürü Hasan Onar, olayları yatıştırmaya çalışırken, aralarında bıçaklama olayının zanlısı Önder A.'nın da bulunduğu çok sayıda Antalyaspor taraftarı gözaltına alındı. 
     
</TEXT>
</DOC>
