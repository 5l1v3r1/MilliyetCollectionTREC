<DOC>
<DOCNO> 153302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sonspo30.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
BOTAŞ Spor'da hedef 1-1'i bulmak... 
</HEADLINE>
<TEXT>

     Türkiye Bayanlar Basketbol Ligi play-off maçları sonunda finale kalan BOTAŞ Spor, yarın deplasmanda yapacağı Erdemirspor maçında galip gelerek seride durumu 1-1'e getirmek istiyor. 
     BOTAŞ Spor Kulübü Basın Sözcüsü Halim Kılınç, düzenlediği basın toplantısında, Erdemirspor karşısında seriye 1-0 geride başlayacaklarını hatırlatarak, bu nedenle galibiyet hedeflediklerini söyledi. 
     BOTAŞ Spor'un play-off maçlarında yükselen bir grafik çizdiğini ifade eden Kılınç, ''İstim üzerindeyiz. Takım olarak moralimiz yerinde. Erdemirspor'u yenip seride skoru 1-1'e getireceğimize inanıyorum'' dedi. 
     Rakiplerinin gücünü bildiklerini belirten Kılınç, ''Biz de iyi bir takımız. Final maçları sonunda Türkiye Şampiyonluğu'nu hak eden kazansın'' diye konuştu. 
     Kılınç, sakat oyuncularının bulunmadığını sözlerine ekledi. 
     




</TEXT>
</DOC>
