<DOC>
<DOCNO> 152067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sondun33.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin Bağdat Ticaret Müşavirliği soyuldu 
</HEADLINE>
<TEXT>

     Türkiye'nin Irak'ın başkenti Bağdat'taki Ticaret Müşavirliği yaklaşık 5 gün önce soyuldu. 
     Görgü tanıkları, binaya anahtarla giren hırsızın, soygunun ardından kapıyı kırdığını söyledi. 
     Bağdat Büyükelçiliği'nden oldukça uzak mesafede bulunan Ticaret Müşavirliği, büyükelçilik çalışanları tarafından, sık sık dışarıdan kontrol ediliyordu, ancak sorumluluk alanları olmadığı için bina içine girmiyorlardı. Dışarıdan hiçbir hasar görülmeyen binadaki soygunu, kontrol için bölgede bulunan bir görevliye, görgü tanıkları haber verdi. Binaya giren büyükelçilik çalışanı, tüm klimaların, bilgisayarların ve televizyonların çalındığını ve içerideki kasanın kazma kullanılarak açıldığını gördü. Binanın ana giriş kapısı ve kilitli olan bir odanın kapısı da kırıldı. 
     Görgü tanıklarından İsam Abdülcabbar, şunları anlattı 
     ''40-45 yaşlarında, ince, uzun boylu, kumral, pala bıyıklı, güneş gözlüklü, iyi giyimli, kravatlı, elinde çantası olan bir adamdı. Büyükelçilikle bağlantısı olduğunu ve bir Türk şirketinde çalıştığını söyledi. 'Binanın sorumluluğunu giderken bana bıraktılar' dedi. Çok sayıda anahtar gösterdi. Bahçe kapısını açmada bizden yardım istedi. İnandık ve yardım ettik. Sonra kapıyı anahtarla açarak, binaya girdi.'' Hırsızın binaya ertesi gün bir kez daha geldiğini belirten Duraid Hatim adlı görgü tanığı da şunları söyledi 
     ''İkinci gün bir Amerikan arabası ile geldi. Yanında 2 kişi daha vardı. Bu adamların ikisinin elinde de makineli tüfek vardı. Bize selam verip, tekrar binaya girdi. O kadar rahattı ki, gerçekten binanın sorumlusu sandık. Üçüncü gün yine geldiler.'' İsam Abdülcabbar, Ticaret Müşavirliği'ni soyan kişinin binaya anahtar kullanarak girdiğini, soygundan sonra kapıyı kırdığını iddia etti. 
     Hırsızın Türkçe konuştuğunu da belirten Abdülcabbar, soyguncunun, müşavirlikte çalışan Iraklı bir kadının ismini de vermesinin, kendilerini ikna ettiğini söyledi. 
     Öte yandan, Bedia adlı müşavirlik görevlisini aradıklarını belirten büyükelçilik çalışanları, 3 gündür kendisine ulaşamadıklarını kaydettiler. 
     





</TEXT>
</DOC>
