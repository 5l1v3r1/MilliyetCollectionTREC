<DOC>
<DOCNO> 162783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sontur04.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Soydaş öğrenciler Galatasaray ve Tarkan hayranı çıktı... 
</HEADLINE>
<TEXT>

     Ankara Üniversitesi TÖMER Kayseri Şubesi'nde Türkçe eğitimi alan soydaş öğrencilerin Galatasaray ve Tarkan hayranı oldukları ortaya çıktı. 
     Ankara Üniversitesi TÖMER Kayseri Şube Müdürü Oktay Durukan, yaptığı açıklamada, şubelerinde Türkçe eğitimi alan Orta Asya Türk Cumhuriyetleri ve Türk Akraba Topluluklarından gelen 120 öğrenci arasında yaptıkları ankette, öğrencilerin büyük çoğunluğunun, ''Türkiye'deki üniversitelere güvendiklerini ve Türkiye'de okumakla ideallerinin gerçekleşeceğine inandıklarını'' söyledi. 
     Durukan, Kırgız, Arnavut, Tacik, Moldavyalı, Kosovalı, Çeçen, Dağıstanlı, Azerbaycanlı, Afgan, Abhaz ve Ürdünlü öğrencilere uyguladıkları ankette yer alan ''Türkiye'de okumakla idealinizi gerçekleştirmiş olacak mısınız '' sorusuna öğrencilerin yüzde 85.8'inin ''evet'', yüzde 14.2'sinin de ''hayır'' cevabını verdiklerini belirtti. 
     Durukan, şu bilgiyi verdi 
     '' Üniversitede okumak istediğiniz bölüm hangisi sorusuna öğrencilerin yüzde 16.7'si Bilgisayar Mühendisliği, yüzde 15.8'i Uluslararası İlişkiler, yüzde 10'u İşletme ve yüzde 9.2'si Elektronik Mühendisliği cevabını verdiler. Öğrencilerin yüzde 78.3'ü Türkçe'yi kolay öğrendiklerini belirtirken, yüzde 7.5'i zor, yüzde 14.2'si ise biraz zor cevabını verdiler. Ankette yer alan İleride Türkiye'de yaşamak ister misiniz sorusuna öğrencilerin yüzde 56.7'si hayır cevabını verirken evet diyenlerin oranı yüzde 31.7 ve belki diyenlerin oranı ise yüzde 11.6'da kaldı.'' Öğrencilerin, Türkiye'de en çok görmek istedikleri şehrin yüzde 33.3 ile İstanbul, yüzde 21.7 ile Antalya ve yüzde 20 ile İzmir olduğunu ankete verilen cevaplardan tespit ettiklerini belirten Durukan, şunları kaydetti 
     ''Ankette yer alan Türkiye'de tuttuğunuz veya sempatizanı olduğunuz takım hangisi sorusuna öğrencilerin yüzde 32.5'i Galatasaray, yüzde 25'i Beşiktaş ve yüzde 11.7'si Fenerbahçe cevabını verirken, En çok beğendiğiniz sanatçı hangisi sorusuna ise yüzde 15.8 ile Tarkan, yüzde 5.8 ile Barış Manço, Haluk Levent ve İbrahim Tatlıses, yüzde 5 ile de Teoman ve Ebru Gündeş cevabını verdiler. Öğrencilerin en çok sevdikleri yemek yüzde 10.8 ile İskender kebap olurken, Kayseri'de en çok dikkatlerini çeken ilk şeyin de yüzde 13.8 ile tarihi eserler olduğunu belirledik.'' 
     
</TEXT>
</DOC>
