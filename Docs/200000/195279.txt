<DOC>
<DOCNO> 195279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/soneko25.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
2008-2008 yılları arasında 70.5 milyar dolar dış borç ödenecek 
</HEADLINE>
<TEXT>

     Türkiye'nin 2003-2008 yılları arasında toplam 70,5 milyar dolarlık dış borç anapara ve faiz ödemesi yapacağı tahmin ediliyor. 
     Hazine Müsteşarlığı'nın Kamu Borç Yönetimi Raporu'na göre, 30 Eylül 2003 tarihi itibariyle konsolide bütçe dış borç servis projeksiyonuna mevcut anlaşmalar üzerinden bakıldığında 2003-2008 yılları arasında ödeneceği tahmin edilen toplam 70,5 milyar dolarlık dış borcun yüzde 76'sını ,3 milyar doları anapara, yüzde 24'ünü de 17,2 milyar dolar faiz ödemeleri oluşturacak. 
     Aynı dönemde toplam ödemelerin yüzde 43'ü 30,1 milyar dolar tahvillerden, yüzde 57'si 40,4 milyar dolar ise kredilerden kaynaklanacağı öngörülüyor. 
     2003-2008 dönemindeki konsolide bütçe dış borç ödemelerinin yüzde 78'inin 2006 yılı sonuna kadar yapılacağı tahmin ediliyor. 2006 yılındaki borç servisinin 10,7 milyar dolarlık bölümü Uluslararası Para Fonu'na IMF yapılacak ödemelerden oluşuyor. IMF'ye geri ödemelerin 2006 yılında yoğunlaşması, 2004 ve 2005 yılları için erken ödeme seçeneği yerine, normal ödeme seçeneğinin kullanılmasından kaynaklandı. 
     Türkiye'nin tercih etmesi durumunda 2006 ve sonraki yıllarda da IMF'ye yapacağı geri ödemelerde erken ödeme planından normal ödeme planına geçme hakkı bulunuyor. 
     
     IMF'DEN KULLANILAN KREDİLERİN YENİ ÖDEME PLANI 
     Üye ülkelerin IMF'den Stand-By düzenlemesi çerçevesinde kullanmış olduğu kredilerin vadesi 5 yıl, ödemesiz dönemi ise 3 yıl 3 ay oluyor. 
     Ancak, IMF İcra Direktörleri Kurulu, 28 Kasım 2000 tarihinde, koşulların uygun olması durumunda, ülkelerin kredi geri ödemelerini normal vadesinden bir yıl önce yapmasının beklenmekte olduğu yönünde bir karar aldı. 
     Buna rağmen, normal vadesinden bir yıl önce geri ödeme yapmak zorunluluğu bulunmuyor. Ülkelerin, ödemeler dengesi ve kamu maliyesi açısından bir yıl önce ödeme yapmayı arzu edilir bulmamaları durumunda, geri ödemelerini normal zamanında yapma hakları mevcut bulunuyor. 
     Türkiye'nin IMF'den kullanmış olduğu kaynakların geri ödemesinde erken ödeme planını tercih etmesi durumunda, 2004 ve 2005 yıllarında yapacağı geri ödeme miktarı, sırasıyla 9,7 ve 10,1 milyar dolar olacaktı. 
     Ödemelerin tamamının normal vadesinde yapılması durumunda ise 2004 yılı ödemesi 2,7 milyar dolara inmekte, ancak ödemelerin yoğunluğu 2005 ve 2006 yıllarına kayıyor. Bu seçenekte, 2005 ve 2006 yıllarındaki, geri ödemeleri sırasıyla, 9,2 ve 10 milyar dolar olacak. 
     Geri ödemelerin bazı yıllarda yoğunlaşmasını önlemek, ödemelerin daha düzgün ve yıllara yayılmış bir yapıya kavuşmasını sağlamak amacıyla, Türkiye, geri ödemelerinin bir kısmını erken ödeme planına göre, bir kısmını ise normal zamanında yapma kararı aldı. 
     Böylece, hem kamu maliyesi finansman planı rahatlatılmış, hem de finansmana ilişkin önemli bir belirsizlik ortadan kaldırıldı. 
     Bu çerçevede, Türkiye'nin Şubat 2002 tarihinden sonra yapılan kullanımlara ait geri ödemelerinin, 2004 ve 2005 yıllarında erken ödeme planına göre değil, normal vadesinde ödenmesi yönündeki tercihi, IMF tarafından yerinde ve uygun bir adım olarak değerlendirildi. 
     Yeni geri ödeme planına göre, IMF'ye yapılacak toplam geri ödemeler, 2004 ve 2005 yıllarında sırasıyla 5,2 ve 7,8 milyar dolarına iniyor. 
     Erken ödeme seçeneği ile karşılaştırıldığında, 2004 ve 2005 yıllarında IMF'ye yapılacak geri ödemeler, sırasıyla, 4,5 ve 2,3 milyar dolar azaldı. 
     Yeni ödeme planı önümüzdeki iki yıllık dönemde IMF'ye yapılacak borç servisinde 11,3 milyar dolarlık bir rahatlama sağlandı. 
     
</TEXT>
</DOC>
