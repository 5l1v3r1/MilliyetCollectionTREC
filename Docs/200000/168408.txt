<DOC>
<DOCNO> 168408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/spor/aspo.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
NE YAPTIN DAUM 
</HEADLINE>
<TEXT>

Alman hocanın, transferleri açıklaması, Hooijdonk'un da perşembe İstanbul'a geleceğini söylemesi Fenerbahçe Yönetimi'ni şaşkına çevirdi. Asbaşkan Ekşioğlu, "Herhalde bize çok güveniyor" dedi 
     YUSUF KOBAL 

     'Görüşme sürüyor' 
     SARI-Lacivertli yöneticiler, Alman hocanın önceki gün Lig TV kanalında transferleri açıklaması ile şaşkına döndü. Daum'un, Van Hooijdonk'un parasının bile verildiğini söylemesine Asbaşkan İlhan Ekşioğlu'ndan yanıt geldi. Ekşioğlu, "Daum'un, Hooijdonk'u böyle açıklamasına anlam veremedik. Herhalde bize çok güveniyor ve talip olduğumuz oyuncunun işini bitireceğimize inanıyor. Hollandalı golcü ile görüşmeler lehimize devam ediyor" dedi. 
     
     'Bildiği vardır' 
     HOOİJDONK ise Fenerbahçe'den teminatın yatırılmasını ve İstanbul'a çağrılmasını beklediğini söyledi. Hollandalı futbolcu, "Daum tamam diyorsa, bildiği vardır" diye konuştu. Brezilya'da çalışmaları sürdüren Mahmut Uslu ile Hakan Bilal Kutlualp da, İstanbul'da planlanan şovun pazara sarkabileceği sinyallerini verdiler. Bu arada kaleci listesinde bulunan Bosnalı Hasagiç ile İsrailli Elimelechn resmi teklif almadıklarını bildirdiler. 
     
Serhat da gidiyor      DAUM, Başkan Aziz Yıldırım'ın sıcak bakmamasına rağmen, Serhat'ı da Almanya kampına götürecek. Alman hoca, Sarı-Lacivertli futbolcunun affedilmesi için yoğun çaba harcarken, Yıldırım'ın muhalefetini bu yöntemle kırmaya çalışacak. Sarı - Lacivertli ekibin çalıştırıcısının, Almanya kampı sırasında, Yıldırım'ın yumuşayacağını da hesaba kattığı öğrenildi. 
     

</TEXT>
</DOC>
