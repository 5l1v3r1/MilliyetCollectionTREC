<DOC>
<DOCNO> 189456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/spor/ygokberk.html </URL>
<DATE> 2003/10/18/ </DATE>
<TIME>  </TIME>
<AUTHOR> Bilgin GÖKBERK  </AUTHOR>
<HEADLINE>
Langırt-bol 
</HEADLINE>
<TEXT>

   
   Galatasaray bir "10"un eksikliğini her maç daha çok çekiyor. Hatta gibisinin eksikliğini de. Ergün Pembe mesela. "10" olmasa da "10" gibi değil mi mesela Ama onu da solda, kanatta kullanıyor Terim işte. Eski "9"larını "10" yaparak, Şükür'ü de morallendirerek Karan'la aralarındaki sorun geçici olarak çözüldü tabii. Ama Galatasaray'ınki de çözülemedi tabii. 
   Orta saha yine Ayhanlı, yine Cihanlı ve yine Sabrili. Tamam onlarla belki koşuyorlar, kesiyorlar, basıyorlar ama ilk 45'te mesela Hakan ve Bratu'ya bir tek top bile atamıyorlardı. Yine o eski "9" ları "10" olduğu için ya da "10" olduğu için mi orta sahaya kadar kendi topunu kendi almaya geliyor, Bratu da iyice yalnız kalıyordu. 
   Biraz Hasan Şaş çabalıyor, ilk 45'te Galatasaray penaltı dışında tek pozisyon bile bulamıyordu. Tuhaf ama defansı Galatasaray'ın en problemli gözüken ve de en eleştirilen yeri. Ama Galatasaray'ın en az değişen ya da değiştirilen yeri de. Bence de Galatasaray'ın diğerlerine göre en az sorunlu yeri. Orta sahaya verdikleri topu, Ayhan ya onlara, ya yana, ya yanına, Cihan ya yanına, ya yana, ya onlara veriyor ve sıkışıyorlar tabii. Ama kendi kendilerini de sıkıştırıyorlar da tabii. 
   Bir Sabri var depar atarak çıkabilen bir de Prates. Ama onlara da top atmıyorlar, daha doğrusu atamıyorlar ki... Mesela Felipe de, mesela Revivo da, mesela yalnız pas atarak bu orta sahada iş yapmazlar mıydı sanki. İlk devrenin en iyisi Hasan çıkıyor, sakatlandı herhalde Baliç giriyor. İlk 45'te penaltıdan sonra rahatlayarak bi 5 dakika futbolu bulan Galatasaray, Hasan Şaş'sız o 5 dakikayı bile bulamıyordu ikinci 45'te. Topu, oyunu soğutan, topla düşünen ve de oyunda düşünen iki adamından Hollandalı olanı o da sakatlandı herhalde da ikinci 45'e çıkarmayınca öbürünü de yani Ergün'ünü de solda ve kanatta kullanmaya devam edince maç da gelenin vurduğu, gidenin vurduğu Langırt-bol'a dönüşüyordu adeta. Mesela topsuz oyunu iyi oynayanlardan topla oynayamıyanlardan Batista da giriyor. Belki maçı kurtarıyorlar ama orta saha iyice tıkanıyor, oyun sıkışıyor, Galatasaray da sıkıyordu. 
   Bağlayalım.Bu kadar sorunlu bir Galatasaray'ın karşısında Rize'nin bu kadar etkisiz kalması ve o Rize'nin de ligin ortadakilerinin iyilerinden biri olması. 
   Made in Bilgin bağlayalım. Dün Rize'de "Fut"ların olması, "Bol"un da olması, ama Futbol'un yine bir Galatasaraylı maçta olmaması. 
   
   
</TEXT>
</DOC>
