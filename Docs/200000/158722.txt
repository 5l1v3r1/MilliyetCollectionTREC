<DOC>
<DOCNO> 158722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sonspo29.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor Adana'ya umutlu gitti... 
</HEADLINE>
<TEXT>

     Birinci Süper Futbol Ligi'nde yarın deplasmanda Adanaspor ile tarihinin en önemli karşılaşmalarından birini oynayacak olan Bursaspor, Adana'ya umutlu gitti. 
     Vakıfköy Orhan Özselek Sosyal Tesisleri'nde teknik direktör Erdoğan Arıca nezaretinde yapılan son çalışmanın ardından karayolu ile İstanbul'a hareket eden yeşil-beyazlılarda, sakatlıkları süren Murat Sözkesen, Tayfun, Glauber ile hastalığı devam eden Erkan kafileye dahil edilmedi. 
     Bursaspor Kulübü Teknik Asbaşkanı Nurettin Karayaka, yarın deplasmanda çok zorlu bir karşılaşmaya çıkacaklarını belirterek, ''Adana'dan alacağımız 3 puan son haftaya avantajlı girmemizi sağlayacak. Teknik heyet ve futbolcularımız maça konsantre olmuş durumdalar. Karşılaşmadan başka bir şey düşünmüyorlar. Galip geleceğimize inanıyorum'' diye konuştu. 
     Yeşil-beyazlılar, İstanbul'dan uçakla Adana'ya geçerek, Hilton Otel'de kampa girecek. 
     
     MUHTEMEL 11 
     Ligde kalma yolunda her iki takım için önem taşıyan karşılaşmaya Bursaspor'un, Majdan, Emre, Egemen, Serkan,Ömer, Mustafa Er, Yakup, Junior, Fatih Şen, Okan, Metin Akan muhtemel 11'iyle çıkması bekleniyor. 
     
</TEXT>
</DOC>
