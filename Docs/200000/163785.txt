<DOC>
<DOCNO> 163785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/dunya/dun03.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da İran muhalefetine darbe 
</HEADLINE>
<TEXT>

     Fransa'da anti terör timleri dün İranlı muhalif örgüt Halkın Mücahitleri'ne yönelik büyük bir operasyon başlattı. Fransız İç İstihbarat Servisi'nin son 30 yıldaki en büyük operasyonunda 165 kişi gözaltına alındı. Tutuklananlar arasında örgütün lideri Mesut Recavi'nin karısı Meryem de var. Operasyonun "örgütün terörist eylem hazırlığında olmasından şüphelenildiği" için başlatıldığı belirtiliyor. Yaklaşık 1300 görevlinin katıldığı operasyonda örgütün 13 bölgedeki bürolarına baskın düzenlendi. Polis, baskınlar sırasında bazı kapıları kırabilmek için patlayıcı da kullandı. İran Ulusal Direniş Konseyi Sözcüsü Ali Safavi, Paris'te düzenlenen operasyonların, "adaletsiz, haksız ve siyasi olduğunu, ahlaki açıdan meşru olmadığını, sadece İran rejimini 'yatıştırmak' için tasarlandığını" savundu. Halkın Mücahitleri, ABD ve AB'nin terörist örgütler listesinde bulunuyor. 
     
Protesto için kendini yaktı      Londra'da ise Fransa elçiliği önünde operasyonları protesto eden İranlı göstericilerden biri kendini yaktı. Görevlilerin müdahalesi sonucu hastaneye kaldırılan İşmat Zandi'nin 38 , vücudunun yüzde 40'ının yandığı, durumunun ağır olduğu bildirildi. 

</TEXT>
</DOC>
