<DOC>
<DOCNO> 160734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/yazar/tamer.html </URL>
<DATE> 2003/06/03/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Sanayimizden sektörel fotoğraflar 1 
</HEADLINE>
<TEXT>

     Türk sanayiinin sektörel boyutta gerçek nabzı, İstanbul Sanayi Odası'nda atar. Önceki hafta sonu düzenlenen meslek odaları ortak toplantısı da farklı olmadı. 5. İstanbul Sanayi Forumu'nda 14 meslek odası başkanı 3.5 saat süreyle birbiri ardına kürsüye gelerek, Başbakan Tayyip Erdoğan ve ekonomiyle ilgili 3 bakana sorunlarını anlattılar. 
     İSO toplantılarını 20 yıldır izleyen bir gazeteci olarak son dönemde daha seyrek de olsa yepyeni şeyler duyduğumu söyleyemem. Ancak sistem dışından gelip ezici çoğunlukla tek başına iktidar olan AKP hükümetinden, seleflerine göre hayli farklı radikal çözümler beklemek ve dolayısıyla umutlanmak da herhalde bizim hakkımız. 
     
     Masaya yatıralım 
     Kaldı ki işsizlik oranı bu kadar yükselmişken, kapısına henüz kilit vurmamış sanayici zar - zor ayakta dururken, kamudan sağlanan girdi maliyetlerinin yüksekliği nedeniyle dünya ile rekabet olanağı giderek azalırken, yerli sermaye bu koşullar altında haklı olarak kurtuluşu dışarda arar, yabancı sermaye de benzeri nedenlerle bir türlü kapımızı çalmazken, genç nüfusumuza nasıl iş ve aş yaratacağımız konusuna hepimizin kafa yorması gerek. 
     Bu saptamadan hareketle Sanayi Forumu'nda hem sözlü olarak dile getirilen, hem de yazılı olarak gerek hükümet yetkililerine, gerekse bizlere iletilen metinlerin ışığında, 2003 Haziran başı itibariyle değişik sektörlerin sorunlarını masaya yatırmak istiyorum. AKP hükümeti iktidara geldikten bu yana ekonomide ikinci bahar dalgasında IMF'yle sorunlara rağmen şu anki konjonktürün de bu sorunları tartışmak için fevkalade uygun olduğuna inanıyorum. 
     
     Tekstilde öncelikler 
     Tekstil sektörü adına konuşan İSO eski Meclis Başkanı Ömer Dinçkök'e göre Türkiye'nin şu an için bir numaralı hedefi, üretime ve yatırıma belirli ve kalıcı bir ivme kazandırmak olmalı. Dinçkök bu hedefin önündeki ana engelleri, rakamlar da vererek şöyle sıraladı 
     "1 Büyük farkla ve rekorlar kırarak senelerdir kendisine rakip tanımayan yüksek reel faiz en önemli engel. Uluslararası piyasalarda işlem gören 7 - 8 yıl vadeli devlet tahvillerinin faiz oranlarıyla ilgili birkaç örnek bile, Türk sanayicisinin yabancı rakiplerine göre ne denli dezavantajlı durumda olduğunu göstermeye yeterli 
Brezilya 12.0 Türkiye 11.5 Bulgaristan 6.6 Rusya 6.0 Meksika 5.0 Polonya 4.6      
     Yılda 46 vergi 
     2 Bugün her sanayi kuruluşu yılda tam 46 kez vergi ödemektedir. Bunların 43'ü beyanname ile, 3'ü ise beyanname düzenlemeden ödenmektedir. Vergi sistemimiz toplam 980 maddeli, 9 kanunla ve bunlara ait tebliğ, yönetmelik ve kararnamelerle şekillenmiştir. Vergi sistemimizin acilen basitleştirilmesi gerekmektedir. 
     3 Vergi barışı gibi önemli bir adımın tamamlayıcısı, kayıt dışı ekonominin denetim altına alınmasıdır. Hükümetimizin bu konu üzerine eğildiği ve gündemin ön sıralarında tuttuğu her kesimin malumudur. Sahada bol faullü bir maç vardır. Fakat düdük çalacak hakem yoktur. Artık hakem sahaya girmeli ve düdüğü öttürmelidir. Sanayicilerimizin son dönemde yatırımlarını yurtdışına kaydırmasının nedenlerinden biri de kayıt dışı ekonomidir. 
     
     Eximbank kredileri 
     4 Eximbank kredileri, sanayimize gerekli ivmeyi kazandırabilecek devletin elindeki en önemli kaldıraç durumundadır. Eximbank kredilerinin faizi, enflasyon hedefine uygun biçimde tespit edilip, ciddi boyutlarda geri çekilebilirse, iddia ettiğimiz üretim ve yatırım hamlesi için önemli bir başlangıç olur." 
     
     YARIN Gıda ve Tarım 
     
     

</TEXT>
</DOC>
