<DOC>
<DOCNO> 161653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sondun08.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da otobüste patlama 3 ölü, 11 yaralı... 
</HEADLINE>
<TEXT>

     Afganistan'ın başkenti Kabil'de, ISAF askerlerinin bulunduğu otobüste meydana gelen patlamada 3 kişinin öldüğü bildirildi. 
     Polis, havaalanından Kabil'in doğusuna giden otobüste 11 kişinin de yaralandığını söyledi. 
     Bu arada ISAF'tan yapılan açıklamada, bomba patlayan otobüste ISAF bünyesinde görev yapan Alman askerlerinin bulunduğu belirtildi. 
     Albay Thomas Lobbering, otobüstekilerin tamamının Alman askeri olduğunu, ancak ölen ya da yaralananlarla ilgili henüz ayrıntılı bilgi bulunmadığını söyledi. 
     
     ALMAN YETKİLİLER DOĞRULADI 

     Alman askeri yetkililer, Afganistan'ın başkenti Kabil'de Uluslararası Güvenlik ve Destek Gücü İSAF bünyesinde görev yapan Alman askerlerinin bulunduğu otobüse düzenlenen bombalı saldırıda 3 askerin öldüğünü doğruladı. 
     Bir Alman askeri sözcüsü, Potsdam kentinde yaptığı açıklamada, otobüste 33 ISAF askerinin bulunduğunu, saldırıda 3 Alman askerinin öldüğünü, 10 askerin de yaralandığını bildirdi. 
     Almanya Başbakanı Gerhard Schröder de, olaydan duyduğu üzüntüyü dile getirerek, ''Şu ana kadar edindiğimiz bilgilere göre, bu alçakça ve hain saldırının ardında, Afganistan'daki barış ve istikrar çabalarına karşı çıkan terörist güçler var'' dedi. 
     Teröristlerin bu tür saldırılarla, savaşın 20 yılı aşkın süredir devam ettiği Afganistan'ı yeniden karmaşaya sürüklemek istediklerine işaret eden Schröder, Alman askerlerinin bu acı olaya rağmen, zor görevlerini sürdürmeye devam edeceklerini kaydetti. 
     Schröder, askerlerin, uluslararası barışın, güvenliğin ve istikrarın korunmasına büyük katkı sağladıklarını da ifade etti. 
     Alman Silahlı Kuvvetleri Derneği'nin Başkanı Bernhard Gertz ise Afganistan'ın patlamaya hazır bir barut fıçısı olduğunu belirterek, ''Taliban ve El Kaide yeniden toparlanıyor ve güçleniyor. Saldırı olasılıkları artıyor'' dedi. 
     
</TEXT>
</DOC>
