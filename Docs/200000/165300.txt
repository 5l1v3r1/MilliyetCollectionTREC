<DOC>
<DOCNO> 165300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/spor/spo15.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Yıldıray Ada'ya doğru      BU sene Bayer Leverkusen formasıyla kötü bir sezon geçiren Yıldıray Baştürk, Alman takımından ayrılması durumunda Liverpool'a gidebileceğini açıkladı. Liverpool ile ilgili transfer söylentilerini doğrulayan milli futbolcu, "Takımımla bir yıl daha sözleşmem var fakat Liverpool gibi bir kulüpte oynamayı kim istemez ki " dedi. 
     
Del Bosque'nun yerine Queiroz      TAKIMINI 29. şampiyonluğa taşıyan Real Madrid Teknik Direktörü Del Bosque ile yollarını sürpriz bir şekilde ayıran İspanyollar, Manchester United'ın yardımcı antrenörü Carlos Queiroz'a göz dikti. R.Madrid Başkanı Perez, Alex Ferguson'un yardımcısının, istedikleri özelliklere sahip olduğunu kaydetti. 
     
Bursaspor'da kongre günü      BURSASPOR'UN Olağanüstü Kongresi bugün Fethiye Kültür Merkezi'nde yapılacak. Fikret Üstenci ile Şerif Birinç'in listesinin yarışacağı kongrede Üstenci'nin kazanmasına kesin gözle bakılıyor. Başkan seçilmesi halinde Hagi'yi göreve getirecek olan Fikret Üstenci, transfer için de yoğun bir çalışma yaptı. 
     
Neslihan Kavas Avrupa üçüncüsü      AVRUPA Bedensel Engelliler Masa Tenisi Şampiyonası'nda Neslihan Kavas, üçüncü oldu. Hırvatistan'ın başkenti Zagreb'de yapılan ve Türkiye'nin ilk kez katıldığı şampiyonada Kavas, bayanlarda bronz madalyayı kazanma başarısı gösterdi. 
     
Aslan'dan 21 altın      28. Uluslararası Stuttgart Yüzme Festivali'ne katılan Galatasaraylı yüzücüler, 21 altın, 14 gümüş ve 11 bronz madalyayla döndü. 7 ülkeden 33 takım ve 529 sporcunun katıldığı yarışlarda 11-12 yaş yüzme takımıyla mücadele veren Sarı - Kırmızılılar'ın çok başarılı yarışlar çıkardığını belirten Yüzme Şube Kaptanı Ercüment Gümrük, daha iyi sonuçlara kulaç atacaklarını ifade etti. 
     
Senkronize şenliği      YÜZME Federasyonu tarafından düzenlenen Türkiye Senkronize Yüzme Şampiyonası'nda başarılı olan öğrencilere diplomaları verildi. Özel İstanbul Çevre Okulları'nın havuzunda yapılan şampiyonada, birinci ve ikinci Yunus kategorilerinde başarılı olan sporcular diplomalarını, Milli Takım Başantrenörü Yıldız Kavaklıoğlu'ndan aldı. 
     
Brisaspor'un başarısı      BRİSASPOR Bisiklet Takımı, Sırbistan Bisiklet Turu'nda takım klasmanında birinci oldu. Sırbistan Milli Takımı'nın yedinci, Bulgar Milli Takımı'nın sekizinci, Alman Milli Takımı'nın 11., Macaristan Milli Takımı'nın ise 16. olduğu turda Brisaspor'un ilk sırada yer alması büyük başarı olarak gösterildi. 
     

</TEXT>
</DOC>
