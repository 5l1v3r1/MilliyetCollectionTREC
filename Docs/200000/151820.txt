<DOC>
<DOCNO> 151820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sondun06.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri ''Amacımız K.Irak'ta her türlü terörü engellemek'' 
</HEADLINE>
<TEXT>

     ABD Dışişleri Bakanlığı Sözcüsü Richard Boucher, Türkiye'nin PKK terörizmi endişelerine karşılık, ABD'nin askeri amaçlarından birinin, Kuzey Irak'ta her türlü terörizmi engellemek olduğunu söyledi. 
     Boucher, Türkiye'nin terör örgütü PKK unsurlarının sızması endişesine ilişkin bir soru üzerine, ''Bizim askeri amaçlarımızdan biri, Kuzey Irak'ta her türlü terörizmi engellemek. Türk hükümetiyle yakın koordinasyon içindeyiz. Oradaki kuvvetlerimizle birlikte irtibat subayları var. Ortaya, Türkiye'yi endişelendirecek bir durum çıkmaması için koalisyon kuvvetleri, Türkiye ile yakın çalıştı'' dedi. 
     Richard Boucher, terörizm konusunun Türk yetkililerle temaslarda konuşulduğunu, ABD Dışişleri Bakanı Colin Powell'ın Türkiye'yi ziyaretinde de ele alındığını belirtti ve terörizmin Kuzey Irak'ta ortaya çıkmaması için her iki tarafın da devam eden bir çaba içinde olduğunu kaydetti. 
     Irak'ın savaş sonrası yeniden yapılanmasında Türkiye'nin yapabileceklerine ilişkin yanıt verdiğinin hatırlatılması üzerine Boucher, ''Pek çok hükümetle temas halindeyiz. Bazıları parlamentolarına gittiler. Makedonya, İtalya, katkıları konusunda kamuoyuna açıklama yaptı. Biz bu konuda konuşmayı hükümetlere bırakıyoruz. Bütün katkıları memnuniyetle karşılıyoruz. Devam eden bir süreç. Sürekli diyalog var'' dedi. 
     





</TEXT>
</DOC>
