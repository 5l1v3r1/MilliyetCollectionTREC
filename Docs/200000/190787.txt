<DOC>
<DOCNO> 190787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sonspo32.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Zaccheroni Emre'yi ortada oynatacağım 
</HEADLINE>
<TEXT>

     İtalyan basını, FC Inter'in adeta ''karanlık bir tünele'' girmiş olduğunda hemfikir. 
     İtalyan basınına göre takımı bu karanlık tünelden çıkarma işi ise yeni teknik direktör Alberto Zaccheroni'nin. Zaccheroni'nin FC Inter'i, 26 Ekim Pazar akşamı ligde sahasında AS Roma'yı ağırlayacak. 
     Alberto Zaccheroni, Serie A'da bugüne dek çalıştırdığı takımlarla 102 galibiyet elde etti. Deneyimli teknik adam, 64 maçta beraberliğe, 57 maçta ise yenilgiye tanık oldu. 
     Zaccheroni, FC Inter için çizdiği yol haritasında, ilk hedefi ''zirveye yaklaşmaya çalışmak'' olarak tanımladı. 
     Zaccheroni, yitirilecek zaman olmadığını belirterek, şunları söyledi 
     ''Juventus ve Milan ile aramızda 8 puan gibi büyük bir fark var. Mesafeyi kısaltmak ve zirveye yaklaşmak için çalışmamız gerekecek. Şampiyonluk vaat etmiyorum, ahkam kesmiyorum, ama izlememiz gereken yol bu yönde olacak. Nereye nasıl gidileceğini takıma ben söyleyeceğim. Fazla zamanımız yok. Ama bu zamanı iyi kullanacağız.'' 
     
     EMRE DEĞERLENDİRMESİ 

     Zaccheroni, FC Inter'deki oyunculara ilişkin yaptığı değerlendirmede ise Emre Belözoğlu'nun kanatlarda değil, ortada oynatılması gerektiğini söyledi. 
     ''Emre, bence ortada oynaması gereken bir santrfor oyuncusu'' diyen Zaccheroni, Recoba'yı ise savunmadan çok hücuma ağırlık vermesi gereken bir ikinci forvet olarak kullanmayı planladığını sözlerine ekledi. 

     
</TEXT>
</DOC>
