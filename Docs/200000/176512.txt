<DOC>
<DOCNO> 176512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sonspo06.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tip-Top Altıntop, Schalke'ye ilk galibiyeti getirdi... 
</HEADLINE>
<TEXT>

     Alman 1. lig takımlarından FC Schalke 04'e ligdeki ilk galibiyetini kazandıran Hamit Altıntop'u Alman gazeteleri yeniden gündeme getirdi. 
     Bild gazetesi, ''Tip-Top Altıntop, Heynckes'e ilk galibiyeti getirdi'' başlığıyla verdiği haberde, Hamit'in, FC schalke 04'ün dün 1. FC Köln'e karşı oynadığı karşılaşmada maçın uzatma dakikalarında 2. golü atarak takımına 2-1'lik ilk galibiyeti sağladığını yazdı. 
     Karşılaşmada 3 futbolcunun kırmızı kart alarak oyunu terk etmek zorunda kaldıkları hatırlatılan haberde, ''Hamit karşılaşmanın sonlarında 2 Kölnlü oyuncuya çalım attı ve 16 metreden çektiği şut ile ligdeki 3. golünü attı. Bu çocuk antrenörü Jupp Heynckes için altın değerinde'' şeklinde ifadeye yer verildi. 
     B.Z gazetesi de, ''2-1 ve 3 kez kırmızı Altıntop Jupp'u kurtardı'' başlığıyla verdiği haberde, Hamit'in 93. dakikada çektiği şutun diğer bir futbolcudan hafifçe sekerek filelere gittiğine işaret etti ve ''Türk oyuncu uzatma dakikalarında çektiği güzel bir pazar şutu ile Jupp Heynckes'e ilk galibiyetini kazandırdı'' şeklinde ifadeye yer verildi. 
     Berliner Morgenpost gazetesi, ''Altıntop Schalke'nin ilk galibiyetini garantiledi'' başlığıyla verdiği haberde, Altıntop'un attığı 2. gole rağmen FC Schalke 04'ün bu galibiyeti hak etmediği görüşüne yer vererek, Heynckes'in de maçın sonunda, ''Bu galibiyeti biraz şanslı elde ettik. Ancak ilk galibiyetimize ulaşmaktan dolayı mutluyum'' şeklinde konuştuğu belirtildi. 
     Frankfurter Allgemeine Zeitung da, ''Altıntop ve Rost Schalke'yi kurtardı'' başlığıyla verdiği haberde, FC Schalke 04'de Altıntop'un güzel oyununun yanı sıra kaleci Frank Rost'un da mükemmel kurtarışlar yaptığını kaydederek, Heynckes'in ''Frank Rost olmasa berabere bile kalamazdık'' şeklindeki sözlerine yer verdi. 

     
</TEXT>
</DOC>
