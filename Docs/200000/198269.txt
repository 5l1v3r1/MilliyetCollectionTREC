<DOC>
<DOCNO> 198269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/guncel/gun05.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizce Anadolu'dan 
</HEADLINE>
<TEXT>

   İngilizce, Almanca ve Yunanca gibi günümüz Batı dillerinin Ural dağlarından değil, Anadolu'dan dünyaya yayıldığı ortaya çıktı... 
   GÜRSEL KÖKSAL Frankfurt 
   
   İngiliz bilim dergisi Nature'da yayımlanan araştırmada, yaklaşık 8 bin yıl önce Anadolu çiftçilerinin konuştuğu dilin, Avrupa ve Asya'ya yayıldığı, daha sonraki Hint - Avrupa dil ailesindeki dillerin de "kaynak dili" olduğu iddia edildi. Bu dönemde Anadolu'da Hitit İmparatorluğu egemendi. Şimdiye kadarki bilimsel bulgulara göre, Hint - Avrupa dillerinin kökeni, günümüzden 6 bin yıl önce Ural dağlarının batısında yaşayan Kurgan halkına dayandırılıyordu. 
   
   Bilgisayarla araştırdılar 
   Yeni Zelandalı araştırmacılar Russell Gray ve Quentin Atkinson, 87 ayrı dilin tarihsel gelişimini bir bilgisayar programı aracılığıyla inceleyerek, günümüzde 2 milyardan fazla insanın konuştuğu dillerin anavatanının bugünkü Türkiye topraklarında olduğu sonucuna vardı. Auckland Üniversitesi'ne bağlı çalışan uzmanlar, söz konusu dillerin zaman içinde gelişimini ve birbirleri arasındaki ilişkileri inceleyerek, tek tek hangi dilin ortaya çıktığını buldu ve bu dilleri içeren bir "soyağacı" oluşturdu. 
   Araştırma, tüm Hint - Avrupa dillerinin, günümüzden 9800 ile 7800 yıl önce ortaya çıktığını gözler önüne serdi. Proto Hint Avrupa dilinin kaynağının Anadolu olduğu tezi de bu zamanlamaya dayanıyor. Batı dillerinin kaynağının Anadolu'da olduğunu iddia eden uzmanlar, tespit ettikleri kaynak dilin Proto Hint Avrupa Dili , tarımsal üretim gibi buradan da Avrupa ve Asya'ya yayıldığını savunuyor. Bilim adamları bir süre önce de ilk buğday ekiminin, yani tarımın yaklaşık olarak bu dönemde Anadolu'da gerçekleştirildiğini ortaya çıkarmış, bu bulgu "Buğdayımız Türk'müş " başlığıyla Batı basınına konu olmuştu. 
   Yine Prof. Dr. Manfred Korfmann yönetiminde, Troya'da Çanakkale yürütülen kazılarda elde edilen bulgular, "uygarlığın beşiğinin" Yunan yarımadası ve adaları değil, Anadolu olduğu tezini güçlendirmiş, böylece insanlık tarihinin yeniden yazılması ihtiyacı çeşitli bilim adamlarınca dile getirilmeye başlanmıştı. 
   
   2 milyara yakın insan konuşuyor    Nature'a göre Hint - Avrupa Hint - Cermen diller ailesinden, günümüzde özellikle Asya ve Avrupa'da 2 milyara yakın insanın konuştuğu birçok dil türedi. Bu dillerden bazıları şöyle İngilizce, Almanca, Fransızca, İspanyolca, İtalyanca, Portekizce, Flamanca, Danca, Norveççe, İsveççe, İzlandaca, Lehçe, Çekçe, Bulgarca, Sırpça, Hırvatça, Yunanca, Arnavutça, Ermenice, Keltçe, vb. 
   
   
   
   
</TEXT>
</DOC>
