<DOC>
<DOCNO> 186148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/spor/spo04.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba'nın kara listesi 
</HEADLINE>
<TEXT>

   Trabzonspor Teknik Direktörü'nün devre arasında bazı futbolcularla yollarını ayıracağı iddia edildi. Oumar, Yattara ve Van de Paar'ın liste başındaki isimler olduğu öğrenildi 
      
   İpleri koparacak 
   SÜPER Lig'de Trabzonspor'un beklenen seviyeye gelememesi Teknik Direktör Samet Aybaba'yı çileden çıkardı. Tecrübeli teknik adamın, sezon başından bu yana hayal kırıklığı yaratan bazı oyuncularla, devre arasında yollarını ayırmayı planladığı iddia edildi. Başta Oumar olmak üzere Yattara ve Van de Paar'ın gitme ihtimali en yüksek isimler olduğu bildirildi. 
   
   Petkoviç sırada 
   AVUSTRALYALI eldiven Petkoviç'in yanı sıra Sommers'in de yolcular listesine dahil edilebileceği vurgulandı. Samet Aybaba'nın Petkoviç'i gönderip, yerine çok daha kaliteli bir yabancı kaleci almayı planladığı öğrenildi. Bayram Bektaş'ın da hazır duruma gelememesi halinde sözleşmesinin devre arasında fesh edilebileceği belirtildi. 
   
   Yattara isyan etti       TRABZONSPOR'UN Gineli futbolcusu Yattara, kadro dışı bırakılmasının sebebini bilmediğini söyledi. Forma şansı bulamadığı için büyük bir sıkıntı yaşadığını açıklayan Yattara'nın yöneticilerle dertleştiği öğrenildi. Gineli oyuncunun, "Kendimi göstermek için hazırlandığım bütün maçlarda oynamadım. Büyük sınavlarda şans bulamayacağım galiba" dediği iddia edildi. 
   BEŞİKTAŞ karşısında alınan 5 - 0'lık yenilginin ardından takımda bazı değişikler yapmayı planlayan Samet Aybaba, Yattara'ya Ankaragücü maçında forma verebileceğini ima etti. Aybaba, "Yattara sezon başından beri oyun disiplinine uymadı. Hafta içindeki performansına bakacağım. Eğer kendisinde bir değişiklik görürsem, kadroya alırım. Ömür boyu kadro dışı bırakmadım ki" dedi. 
   
   
</TEXT>
</DOC>
