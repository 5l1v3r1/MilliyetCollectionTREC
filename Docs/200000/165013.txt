<DOC>
<DOCNO> 165013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sontur23.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti "Askerlik süresinin kısaltılması isabetli bir karar" 
</HEADLINE>
<TEXT>

     AK Parti Grup Başkanvekili Salih Kapusuz, Genelkurmay Başkanlığı'nın askerlik süresinin 15 Temmuz'dan itibaren kısaltılmasına ilişkin önerisinin ''isabetli'' ve olumlu bir karar olduğunu bildirdi. 
     Kapusuz, Parlamento'da gazetecilerle yaptığı sohbet toplantısında, Genelkurmay Başkanlığı'nın askerliğin kısaltılması ile ilgili görüşünü kamuoyuna açıklarken bundan Hükümet'in bilgisi olup olmadığını bilmediğini, ancak konunun bir şekilde bir süredir Meclis'in de gündeminde bulunduğunu söyledi. TBMM Milli Savunma Komisyonu'nda bedelli askerlikle ilgili bir çalışma başlatıldığını kaydeden Kapusuz, ''Toplumda bir beklenti vardı. Bir yığılma vardı. Ya bedelli askerlik ya da sürenin kısaltılması şeklinde karar alınabilirdi. Bir adım atılacağını bekliyorduk. Olumlu karşılıyoruz'' dedi. 
     Kapusuz, askerlik süresinin kısaltılmasıyla ilgili kararın, paralı askerlik beklentisi içinde olanları tam olarak memnun etmemiş olabileceğini ancak toplumun genelini kapsadığı için daha olumlu bir yaklaşım ve isabetli bir karar olduğunu ifade etti. 
     
</TEXT>
</DOC>
