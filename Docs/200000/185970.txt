<DOC>
<DOCNO> 185970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sondun14.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali adayı "Terminatör"e şimdi de sarkıntılık suçlaması.. 
</HEADLINE>
<TEXT>

     California valiliğine aday olan ünlü aktör Arnold Schwarzenegger'in, çeşitli dönemlerde kadınlara sarkıntılık yaptığı iddia edildi. 
     Los Angeles Times gazetesinde yer alan haberde, Schwarzenegger'in 6 kadına sarkıntılık yaptığı ileri sürüldü. 
     Gazete, kadınlardan hiçbirinin ünlü aktör aleyhinde yasal işlem başlatmak için başvuruda bulunmadığını belirtti. 
     Schwarzenegger'in sarkıntılık yaptığını iddia eden kadınlarla röportaj yapan gazete, kadınlardan ikisinin ismini açıklarken, diğer dördünün ismini gizli tuttu. 
     Schwarzenegger'in, 1975 yılında bir vücut geliştirme salonunda kendisine sarkıntılık ettiğini ileri süren E. Laine Stockton, ünlü aktörün kendisine arkasından yaklaştığını ve elini tişörtünün içine sokarak göğüslerine dokunduğunu ileri sürdü. Schwarzenegger'in daha sonra yavaşça uzaklaştığını belirten Stockton, ''Ne yapacağımı bilemeyecek derecede şok olmuştum. Beklemediğim bir hareketti'' dedi. 
     İngiliz televizyon kanalı çalışanı Anan Richardson da 2000 yılında röportaj yaptığı Schwarzenegger'in, göğüslerini ellediğini ileri sürmüştü. Richardson, daha sonra yalan söylemekle suçlanmıştı. 
     Gazete, ''Terminatör 2'' film ekibinde çalışan iki kadının da Schwarzenegger'i sarkıntılık yapmakla suçladığını yazdı. 
     İsim vermeyen gazete, şu an 41 yaşında olan kadınlardan birinin, Schwarzenegger'in kendisine, film ekibinin kaldığı otelin asansöründe en az 3 kez sarkıntılık yaptığını ileri sürdüğünü belirtti. Diğer kadın da Schwarzenegger'in kendisine doğru çekerek kulağına hoş olmayan sözler söylediğini ileri sürdü. Bu sırada başka bir erkeğin de kendilerini gülerek izlediğini belirtti. 
     Valilik için yarışan Schwarzenegger'in imajını ve oy oranını zedeleyebilecek iddia, ünlü aktörün sözcüsü Sean Walsh tarafından yalanlandı. 
     Walsh, Schwarzenegger'in, kadınlara karşı uygunsuz bir davranışta bulunmadığını söyledi ve iddianın, 7 Ekim'de yapılacak seçimler öncesinde yapılan siyasi saldırının bir parçası olduğunu ileri sürdü. 
     Walsh, ''Demokratların ve diğerlerinin, Arnold Schwarzenegger'in kampanyasına zarar vermeye çalıştıklarına inanıyoruz'' dedi. 
     
</TEXT>
</DOC>
