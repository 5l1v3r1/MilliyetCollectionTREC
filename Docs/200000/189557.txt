<DOC>
<DOCNO> 189557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sontur10.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'in maaşına yüzde 20 zam yapılıyor... 
</HEADLINE>
<TEXT>

     Cumhurbaşkanı Ahmet Necdet Sezer'in, 2004 yılı maaşına 20 oranında zam öngörüldü. Bütçe tasarısında öngörülen artış Meclis'te de kabul edilirse, Sezer önümüzdeki yıl, aylık brüt 18 milyar lira maaş alacak. 
     Cumhurbaşkanı Sezer'in maaş zammından eski Cumhurbaşkanlarından Süleyman Demirel ve Kenan Evren ile eski Cumhurbaşkanı eşleri de yararlanacak. 
     Cumhurbaşkanlığı'nın 2004 yılı Bütçesi 30 trilyon lira olarak önerildi, Böylece, 2003 yılında 23 trilyon 680 milyar lira olan Cumhurbaşkanlığı bütçesi yüzde 27 oranında artırılmış oldu. Cumhurbaşkanlığının bütçesi 2002 yılında 17 trilyon 709 milyar lira, 2001 yılında da 13 trilyon 491 milyar lira düzeyinde belirlenmişti. 
     TBMM'ye sunulan 2004 Cumhurbaşkanlığı Mali Yılı Bütçe Yasa Tasarısında, Cumhurbaşkanı Ahmet Necdet Sezer'in maaşı da saptandı. Tasarıda Sezer'in 2003 yılındaki maaşının aylık brüt 18 milyar lira olması öngörüldü. 2003 bütçesinde ise Sezer'in maaşı aylık brüt 15 milyar lira olarak belirlenmişti. Böylece Cumhurbaşkanı Sezer'in maaşı 2003 yılına göre yüzde 20 oranında artmış olacak. 
     Cumhurbaşkanı Sezer 2001 bütçesinde maaşına zam istememiş, ancak TBMM Plan ve Bütçe Komisyonu'ndaki görüşmeler sırasında Sezer'in aylık brüt 920 milyon lira olan maaşı milletvekillerinin verdiği önerge ile brüt 3 milyar 333 milyon liraya yükseltilmişti. 2002 yılı bütçesinde ise Sezer maaşını, aylık brüt 5 milyar 279 milyon lira olarak belirlemişti. AKP Hükümetinin hazırladığı ilk bütçede ise Cumhurbaşkanı Sezer'in 2003 maaşı bürüt aylık 15 milyar olarak saptanmıştı. Brüt olarak belirlenen maaştan gelir vergisi kesintisi yapılacak. 
     
     ÖNCE KOMİSYONDA GÖRÜŞÜLECEK 
     Cumhurbaşkanlığı bütçesinde öngörülen bu miktar bütçenin diğer kalemlerinde olduğu gibi TBMM Plan ve Bütçe Komisyonu'ndaki bütçe görüşmeleri sırasında milletvekillerinin vereceği önerge ile artılıp eksiltilebilecek. TBMM Genel Kurulu'nda ise milletvekillerinin önerge vererek sadece tutarı düşürme yetkileri bulunuyor. 
     
     ESKİ CUMHURBAŞKANLARI DA YARARLANACAK 
     Cumhurbaşkanı Sezer'in maaşın yapılacak zamdan eski Cumhurbaşkanları Kenan Evren ile Süleyman Demirel ve Turgut Özal'ın eşi Semra Özal ile Fahri Korutürk'ün eşi Emel Korutürk de yararlanacak. 
     
</TEXT>
</DOC>
