<DOC>
<DOCNO> 195253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sondun44.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek Türkiye müzakere takvimi almayı hak etmiştir 
</HEADLINE>
<TEXT>

     AB'nin genişlemesinin ele alınacağı 9. Avrupa Forumu'na katılmak amacıyla Almanya'nın başkenti Berlin'e gelen Adalet Bakanı ve hükümet sözcüsü Cemil Çiçek, Türkiye'nin AB üyeliği için müzakere takvimi almayı hak ettiğini söyledi. 
     Bakan Çiçek, bu akşam Diyanet İşleri Türk İslam Birliği DİTİB tarafından Berlin'deki Hasır restoranda verilen iftar yemeğine katıldı. 
     Bakan Çiçek, yaptığı konuşmada Türkiye'nin reformları uygulama konusundaki kararlığını gösterdiğini belirterek, ''Türkiye müzakere takvimi almayı hak etmiştir. AB ülkelerinden ayrı muamele görmek istemiyor, sadece adil davranılmasını bekliyor. Türkiye'de her şey yolunda demek mümkün değil. Ancak hatalarımızı ve eksikliklerimizi biliyoruz. Üzerimize düşenleri yapıyoruz. Herkes de kendi bulunduğu muhitte Türkiye'nin AB üyeliği konusunda çaba içine girmeli'' dedi. 
     Türkiye'nin AB üyeliği konusunun tek yönlü bir mesele olmadığını ifade eden Çiçek, ''Türkiye'nin AB'ye girememesi AB için de faydalı olmaz. Bunun iyi anlatılması gerekir. Biz de her platformdan istifade ediyoruz. Ne kadar olumlu olursa olsun başarılarımızı yeterli görmeyip çabalarımızı sürdüreceğiz'' şeklinde konuştu. 
     Türkiye'de geçmişte yaşanan sıkıntılardan dolayı adaletin öneminin daha fazla ön plana çıktığına işaret eden Çiçek, ''Dolandırıcıların ortaya çıkmasıyla birlikte her kişinin yaptığının yanına kar kaldığı şeklinde bir intiba oluştu. Bu da adaleti ön plana çıkarttı. Bu gelişmeler yargı konusuna öncelik verilmesinin önemini ortaya koymuştur. Türkiye'de bir yargı problemi vardır ve de yargı reformuna ihtiyaç vardır'' dedi. 
     Bakan Çiçek ayrıca, Türkiye'de 2004 yılında gerçekleştirecekleri Ulusal Yargı Ağı Projesi ile yargıçlara ve vatandaşlara, davaları internet üzerinden izleme imkanı vereceklerini söyledi. 
     
     ''GENEL AFFA KARŞIYIM'' 
     Bakan Çiçek, genel affa karşı olduğunu da ifade ederek, Türkiye'de çok fazla genel af çıkartılmasının cezaların caydırıcılığını ortadan kaldırdığını belirtti. 
     Cezalarını Türkiye'de çekmek isteyen mahkumların bazılarının bu isteğini yerine getirdiklerini, ancak bazılarının iade edilmesi konusunda Alman makamlarıyla anlaşamadıklarını ifade eden Bakan Çiçek, ''Her bir hükümlünün durumunun ayrı ayrı ele alınması gerekiyor. Bizim suç olarak kabul ettiğimiz olayları Alman makamları bazen suç olarak kabul etmeyebiliyor. Bu konuda görüşmelerimizi sürdüreceğiz'' dedi. 
     Kıbrıs konusuna da değinen Bakan Çiçek, ''Kıbrıs sorununun çözümlenememesi bizden kaynaklanmıyor. Kıbrıs'ı bu duruma biz getirmedik, Rum kesimi getirdi. İki tarafın egemenliğini ve haklarını koruyan bir çözüm istiyoruz. Ancak bu tek yönlü çabayla olmuyor'' diye konuştu. 
     Bakan Çiçek, AB ülkelerindeki insanların büyük çoğunluğunun Türkiye'nin AB üyeliğini istemediği ve Türkiye'nin buna karşı nasıl bir strateji izleyeceği şeklindeki bir soruya karşılık da, ''AB ülkeleri Türkiye'nin üyeliği yönünde karar aldıkları için halklarını da bu konuda ikna etmek durumundadırlar. Biz üzerimize düşeni yapalım. Bu olumlu gidişat sürerse olumlu bir çözüme ulaşacağımıza eminim. Türkiye'nin AB'ye sağlayacağı faydalar, AB'den alacağından çok daha fazladır'' dedi. 
     Basında yayınlanan bazı haberleri de eleştiren Çiçek, ''İyi haber çıkarma adına iyi bir şekilde araştırma yapmadan özellikle AB konusunda haber hazırlamayın. Yanlış haberlerin düzeltilmesi çabalarımızı zorlaştırıyor'' şeklinde konuştu. 
     DİTİB'in iftar yemeğine Berlin Büyükelçisi Mehmet Ali İrtemçelik, Berlin Başkonsolosu Aydın Durusoy, DİTİB Genel Başkanı Rıdvan Çakır, İran ve Pakistan büyükelçileri, Libya, Yemen ve Bosna Hersek büyükelçilik temsilcileri ile çok sayıda büyükelçilik ve başkonsolosluk mensupları katıldı. 
     Bakan Çiçek, yarın Almanya Adalet Bakanı Brigitte Zypries ile görüşecek ve akşam saatlerinde, Brandenburg Eyaleti Başbakanı Matthias Platzeck tarafından Potsdam kentinde verilecek resepsiyona katılarak, Türkiye'nin AB üyeliği ile ilgili bir konuşma yapacak. 
     3 
     
</TEXT>
</DOC>
