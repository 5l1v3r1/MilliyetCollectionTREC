<DOC>
<DOCNO> 160365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/soneko18.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Ekonomik savaşı devlet-millet el ele aşacağız... 
</HEADLINE>
<TEXT>

     Ankara'nın tarihi semtlerinden biri olan Samanpazarı'nda, Altındağ Belediyesi, Ankara Ticaret Odası ATO ve Samanpazarı esnafının işbirliği ile ''Antika Panayırı'' düzenlendi. 
     Panayıra, TBMM Başkan Vekili İsmail Alptekin, Ankara Valisi Yahya Gür, MHP Genel Başkan Yardımcısı ve Ankara Kulübü İkinci Başkanı Şevket Bülent Yahnici, ATO Başkanı Sinan Aygün ile bazı belediye başkanları ve milletvekilleri katıldı. 
     Panayırın açılışı dolayısıyla düzenlenen törende konuşan Ankara Valisi Yahya Gür, Samanpazarı'nın tarihi geçmişin önemli bir merkezi olduğunu belirtirken, Antika Panayırı'nın düzenlenmesinden duyduğu mutluluğu dile getirdi. 
     Ankara'nın değişik mahallerinde de benzer etkinliklerin düzenlenebileceğini ifade eden Vali Gür, bütün etkinliklerde her zaman Ankaralılar'ın yanında olacağını söyledi. 
     Altındağ Belediye Başkanı Ziya Kahraman ise Altındağ bölgesinde bulunan Samanpazarı'nın tarihin ve Cumhuriyetin önemli ticaret merkezlerinden biri olduğunu vurgulayarak, bu kültürel güzelliklerin yeterince ortaya konulamadığını söyledi. 
     Altındağ'ın Avrupa Tarihi Kentler Birliği'ne üye olduğunu da kaydeden Kahraman, Samanpazarı'nda Ahiler El Sanatları Merkezi'nin kurulması çalışmalarının sürdürüldüğünü, Ankara Evi'nin restore edildiğini, Kale Koruma Planı kapsamında tarihi değerlerin ortaya çıkarılacağını anlattı. 
     
     ATO BAŞKANI AYGÜN 
     ATO Başkanı Sinan Aygün de yaptığı konuşmada, ekonomik savaşın içinde olduklarını belirterek, ''Ekonomik canlanmaya bir katkımız olsun diye Ankara'nın çeşitli yerlerinde bu tür etkinliklerimiz artarak devam edecek'' dedi. 
     Devletin yatırım yapacak, esnafı, sanayiciyi destekleyecek herhangi bir fonksiyonun kalmadığını, çünkü devletin içinin boşaltılmış olduğunu söyleyen Aygün, devletle milletin el ele vererek ekonomik savaşın yenileceğini söyledi. Aygün, şöyle konuştu 
     ''Biz bu savaşı mehter marşıyla açtık. Çünkü Osmanlı da savaşa giderken önde mehter giderdi. Biz de şu anda ekonomik savaşla uğraşıyoruz. Biz bu krizin altından kalkacağız başka çaremiz yok, çünkü bir tane Türkiye var, bir tane Ankara var. Bu krizi devlet millet el ele aşacağız. Bunun ilk örneğini ticarin ilk başlangıç yeri olan Samanpazarı'nda yapıyoruz, daha sonra diğer bölgelere gideceğiz.'' Konuşmaların ardından Ankara Seymen Ekibi bir gösteri sundu. Daha sonra TBMM Başkan Vekili Alptekin, Ankara Valisi Gür, ATO Başkanı Aygün, belediye başkanları ve milletvekilleri antikacıları gezdiler. Canlı müzik ve geleneksel yiyecek ve içecek ikramlarının bulunduğu gezi sırasında Altındağ Belediye Başkanı Kahraman, Alptekin, Gür ve Aygün'e el yapımı bakır birer sahanlık hediye etti. 
     
</TEXT>
</DOC>
