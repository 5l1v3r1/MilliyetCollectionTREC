<DOC>
<DOCNO> 167357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sontur14.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüm sürücüler dikkat Temmuz ve Ağustos ayındayız... 
</HEADLINE>
<TEXT>

     Temmuz-Ağustos aylarında kazaların artış gösterebileceği uyarısında bulunan yetkililer, sürücüleri aşırı hız yapmamaları ve trafik kurallarına daha fazla özen göstermelerini istiyor. 
     Konya Emniyet Müdürlüğü'nden yapılan açıklamada, yaz aylarının tatil ve turizm mevsimi olması nedeniyle bu dönemde şehirlerarası karayollarında trafik yoğunluğunun artacağı bildirildi. 
     İç Anadolu Bölgesi'nde hasat mevsiminin başlaması nedeniyle, yola çıkan tarım araçlarının da sürücüler için ciddi tehlike oluşturabileceği vurgulanan açıklamada, şu ifadelere yer verildi 
     ''Kazaların yüzde 59'u aşırı hız nedeniyle meydana gelmektedir. Bu nedenle kavşaklara, dönemeçlere, tepe üstlerine yaklaşırken ya da tünellere ve dar köprülere girerken sürücülerin hızlarını azaltması gerekir. Yollarda meydana gelen kazaların yüzde 28'i kural ihlalleri nedeniyle olmaktadır. Sürücülerimiz, temmuz ve ağustos aylarında her yıl kazaların artığını da göz önünde bulundurarak, öndeki aracı izlerken güvenli takip mesafesi bırakmalı, dönüş kurallarına uymalı, şerit ihlalleri yapmamalı ve kavşaklarda geçiş önceliği kurallarına dikkat etmelidir.'' Açıklamada ayrıca, aşırı hız ve kural ihlallerinden kaynaklanan kazaları asgari seviyeye çekebilmek için, il sınırları içindeki karayollarında 17 adet trafik kontrol ekibi, 14 adet video kameralı radar ekibi ile birlikte toplam 247 personelin görevlendirildiği belirtildi. 
     
</TEXT>
</DOC>
