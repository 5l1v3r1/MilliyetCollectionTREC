<DOC>
<DOCNO> 189958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sonspo30.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalkavan Yıldırım'a birkaç rakip çıkabilir 
</HEADLINE>
<TEXT>

     Fenerbahçe Kulübü eski yöneticilerinden Şadan Kalkavan, 2004 Şubat ayında yapılacak Olağan Genel Kurul'da bir kaç tane başkan adayının çıkabileceğini söyledi. 
     Kalkavan, kulüp başkanı Aziz Yıldırım'ın ''Aday çıksın görelim'' havasında olduğunu belirterek, ''Bir tane değil, bir kaç tane başkan adayı çıkabilir. Ama şu anda başkan adaylarını açıklamak için çok erken. Çünkü kongreye kadar yıpratılabilirler'' dedi. 
     Fenerbahçe'nin sahipsiz olmadığını göstermek için her ay kendi aralarında toplantı yaptıklarını anlatan Şadan Kalkavan, şöyle konuştu 
     ''Bugün de Erdoğan Şenay'ın yemeğinde biraraya geleceğiz. Başkan Yıldırım, bu toplantılardan rahatsız olmasın. Biz muhalefet yapmıyoruz. Fenerbahçe'nin sahipsiz olmadığını kanıtlamak için toplanmaya devam edeceğiz. Fenerbahçe yönetimi ve takımının başarılı olması için biraraya geliyoruz. Bu toplantıların yararı da görülmeye başlandı. Artık başkan soyunma odasına inmiyor, teknik direktörün işine karışmıyor.'' 
     
</TEXT>
</DOC>
