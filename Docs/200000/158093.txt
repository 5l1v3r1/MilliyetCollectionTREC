<DOC>
<DOCNO> 158093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sontur20.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Magandalar dekan dövdü... 
</HEADLINE>
<TEXT>

     Sakarya Üniversitesi Eğitim Fakültesi Dekanı Prof. Dr. Hakan Poyraz, Sağlık Yürüyüşü sırasında, araçlarına yol verilmesini isteyen 3 kişinin saldırısına uğradı. Olayda Poyraz ile Araştırma Görevlisi Hilal Süslü hafif yaralandı. 
     SAÜ ile Hendek Belediyesi'nin düzenlediği Salman Dede Sağlık Yürüyüşü sırasında, kortejden yolu açmasını isteyen Gürcan G, Gökhan B. ve Coşkun K. adlı gençler, kendilerine olumsuz yanıt veren Prof. Dr. Hakan Poyraz'a saldırdı. 
     Bu sırada olay yerinden geçen Hendek Belediyesi'ne ait 54 BP 002 plakalı otomobil de, kavgayı ayırmaya çalışan Araştırma Görevlisi Hilal Süslü'nün ayağının üzerinden geçti. 
     Hafif yaralanan Poyraz ve Süslü, Hendek Devlet Hastanesi'ndeki tedavileri sonrasında taburcu edildiler. 
     Olaydan sonra yakalanan zanlıların sorgulamaları sürüyor. 
     
</TEXT>
</DOC>
