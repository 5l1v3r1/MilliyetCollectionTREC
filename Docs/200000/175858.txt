<DOC>
<DOCNO> 175858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/yazar/altan.html </URL>
<DATE> 2003/08/15/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Türküm, doğruyum, çalışkanım... Düttürü, düttürü, düt... 
</HEADLINE>
<TEXT>

   
   Önceki akşam saat 21'de gözleri TV ekranına dikilmiş, Galatasaray - CSKA Sofya maçını izlemeye başlayan Ahmet Altan'la torunlarımdan Kerem Altan ve Ömer Altan, birden ayağa fırlayarak, "yaşa" diye naralandılar. 
   Daha maçın başında ilk golünü atmıştı Galatasaray yıldırımlı bir hücumla "Dakka 1 - Gol 1" deyimini gerçekleştirivermişti bir anda. 
   Ve hemen arkasından Hakan Şükür'ün 2. golü... 
   Ahmet Altan'la torunların yine bağırarak ayağa fırlamaları, "yaşaa"... 
   
   Biz maçı izlerken, Irak'a asker gönderip göndermeyeceğimiz sorunu usulca ortalıktan kaybolmuş, gece Marmara'sının ufuklarına doğru silinip gitmişti. 
   Irak'a asker gönderip göndermeyeceğimiz sorunu, çok kibar bir sorun... 
   Sabahın erken saatlerinde işlerine gidenler, dolmuş beklerken de ortalıktan silinip kayboluyor gece kulüplerinde çağdaş görüntülü genç kızlarla delikanlılar, ayakta karşılıklı dans sallantısına başladıklarında da... 
   
   Şaka bir yana ama, Irak'a asker gönderip göndermeyeceğimiz sorunu, yavaş yavaş İtalya'daki ünlü lotoya dönüyor... 
   Sizler ne diyorsunuz 
   - Gönderecek miyiz, göndermeyecek miyiz 
   Bir yanda Başkan Bush'un baskısı, bir yanda ulusal çıkarlar yani efendim Enver Paşa döneminde olduğu gibi, üst düzey yönetici takımın siyasal ve ekonomik alandaki çıkarları bir yanda da hukuksal tutarlılık... 
   Sokrat'ın dediği gibi 
   - Hukuk, örümcek ağına benzer sadece güçsüzler takılır o ağa güçlüler yırtıp geçerler... 
   
   Geçerler de nereye kadar geçerler Başları tepetaklak bir bela bataklığına saplanıncaya kadar... 
   "Kamu hukuku doktrinleri"nin çok geniş olan tarihsel yelpazesine bakıldığında insanlığın neden "hukuk"a gerek duymuş olduğunun gerekçeleri, bir bir çıkmaya başlar su yüzüne... 
   Devletler hukukuna uymak, yahut uymamak bir yaptırımcılığı var mıdır uyumamanın 
   20. yüzyılın ilk yarısında yaşanan iki dünya savaşı bir yaptırımcılık getirme dönemini başlattı, devletler hukukuna da... 
   
   Bu tür konular, bizim kamuoyunun beyinsel radarları dışında... 
   Neden dışında 
   Çünkü insanın uyumak, karın doyurmak, çiftleşmek gibi 3 temel güdüsü güvence altında değilse, beyinsel radarları çalışmaz. 
   30 yaşından küçük 40 milyon gencin, çiftleşme güdüsü ortak bir volkanlaşma içindeyken, devletler hukuku konusundaki teoriler, ıslak bir tuvalet kağıdına dönüşür onlar için ve kendilerinden beyinsel bahçelere karşı bir merak uyanması pek beklenemez... 
   Karnı açlar için de öyledir başını sokacak bir ev edinmek isteyenler için de... 
   
   Hürriyet'in dünkü manşetinde de, Adalet Bakanı Çiçek'in, Şükrü Küçükşahin'e yaptığı açıklamalarda hukukla ilgili şöyle bir "vülgarizasyon"u vardı "Vatandaş bana soruyor, hortumcu neden dışarıda - vatandaş 'bir teyp çalan içeri atılıyor, bankayı hortumlayan dolaşıyor. Çaldın mı, büyük çalacaksın' diye konuşuyor." 
   
   Adalet Bakanı Cemil Çiçek'in açıklamaları bendenize, Ziya Paşa'nın 130 yıl önce yazılmış "Terkibibend"inden birkaç beyti anımsattı 
   
   Af ile mübeşşer haberli ve güvenceli midir, 
   ashab-ı meratip üst düzey dostlar 
   Kanun-ı ceza acize mi has demektir 
   
   Milyonla çalan mesned-i izzetle serefraz 
   önemli kişi olduğu için başı dik 
   Birkaç kuruşun mürtekibi cayı kürektir. 
   birkaç kuruş yürüten ise çarpılır kürek cezasına 
   
   Zalimleri adlin ne zaman hak edecektir yerle bir edecek 
   Mazlumların çıkmaktadır göklere ahı 
   
   Yargıtay Başkanı Eraslan Özkaya da, adalet yılını açarken boşuna demedi 
   - Bizde hukuk bağımlıdır, diye... 
   Ve 21. yüzyılın başındayız... 
   Ve Adalet Bakanlığı'nın bütçeden aldığı pay binde 7.5... 
   3 bin de mahkeme binası eksiği var 370 bin resmi lojman varken... 
   
   Ve asla enseyi karartmayın. 
   Oldum bittim durum böyleydi. "Türk'e Türk progandası"yla perdeleniyordu tüm talanlar ve yalanlar... 
   Hızlanan küresel bir saydamlık sonucu, şimdi ortaya çıkmaya başladı Türkiye'nin gerçek durumu... 
   Evren, yamukluğu affetmez sonunda Türkiye'nin de yamukluğu düzelecektir biz isteriz ki, büyük bedeller ödenmeden olsun. 
   
      
   
</TEXT>
</DOC>
