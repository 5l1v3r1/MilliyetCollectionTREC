<DOC>
<DOCNO> 169140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sonspo11.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbolcular Kaya Peker ve Kerem Tunçeri kavgaya karıştı 
</HEADLINE>
<TEXT>

     İzmir'in Çeşme İlçesi'nde saldırıya uğrayan Efes Pilsen'in milli oyuncuları Kaya Peker, Kerem Tunçeri ve Kerem'in ağabeyi Kemal, özel bir hastanede tedavi oldu. 
     Saldırıdan sonra İzmir'deki Özel Sağlık Hastanesi'ne giden basketbolcuların kafalarına ve ellerine dikiş atıldığı bildirildi. Oyuncuların hastaneden rapor aldığı ve 15-20 gün tedavi olacakları kaydedildi. 
     Olayın ardından İzmir'e giden Kerem ve Kaya'nın menajeri Tolga Tuğsavul, olayın Çeşme'de sabaha karşı 5-6 saatlerinde gerçekleştiğini söyledi. Tuğsavul, olayı şöyle anlattı 
     ''Sabaha karşı Kerem, Kaya ve Kemal, kumrucuların olduğu meydana gitmişler. Aldığı alkolün etkisiyle rahatsızlanan Kemal, burada kusmaya başlamış. Çevrede bulunan bir grup 'Buraya kusulur mu ' demişler ve bunun üzerine tartışma olmuş. Grup daha sonra özür dilemiş. Oyuncular otoparka doğru yürürken, bu kez daha kalabalık bir grup ellerinde sopalarla basketbolculara saldırmış. Çocukların arabalarını da parçalamışlar. Polis de olay sırasında oradaymış ama grup kalabalık olduğu için müdahale edememiş, havaya ateş etmiş. Daha sonra çocuklar hastaneye getirilmiş.'' Tolga Tuğsavul, oyunculara ilk müdahalenin hastanede yapıldığını, şimdi tespit için Çeşme'ye gideceklerini söyledi. 
     Efes Pilsen Kulübü Genel Menajeri Engin Özerhun da çok üzücü bir olay yaşadıklarını belirterek, ''Hangi nedenle olursa olsun, çok üzücü bir durum. Umarım oyunculara fazla bir şey olmamıştır. Çok üzgünüz'' dedi. 

     
</TEXT>
</DOC>
