<DOC>
<DOCNO> 196457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/ekonomi/eko10.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Tazminatını getiren işçiye memurluk yolu 
</HEADLINE>
<TEXT>

   ÖNDER YILMAZ Ankara 
   
   Özelleştirme nedeniyle işini kaybeden işçilere memurluk yolu açılması Başbakan Tayyip Erdoğan'ın talimatıyla yeniden gündeme geldi. Maliye Bakanlığı'nın hazırladığı yasa tasarısına göre işçiler çalıştıkları kurumlardan alacakları tazminatları Emekli Sandığı'na yatırmaları halinde memur olabilecek. 
   Bu düzenlemeye Başbakan Yardımcısı Mehmet Ali Şahin karşı çıktı. Şahin, ilişiği kesilmiş işçilerin tazminatlarını Emekli Sandığı'na yatırma zorunluluğunun tasarıdan çıkarılmasını ve işçilerin memuriyete başladığı tarihten emekli olacakları döneme kadar kazandıkları tazminatın, emeklilik tazminatı olarak verilmesini talep etti. 
   Maliye, bu uyarılar doğrultusunda tasarı üzerindeki çalışmalarını sürdürüyor. 
   
   
</TEXT>
</DOC>
