<DOC>
<DOCNO> 156824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sondun29.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton "Demokratlar 2004'te seçimi kazanabilir" 
</HEADLINE>
<TEXT>

     Eski ABD Başkanı Bill Clinton, Demokratların kendi aralarında çekişmeyi bırakıp seçmene niçin kendilerinin yönetimde olması gerektiğini gösteren açık mesaj vermeleri durumunda, gelecek yıl yapılacak başkanlık seçimini kazanabileceklerini söyledi. 
     Clinton, AP'ye verdiği demeçte, Demokrat Parti'nin başkan aday adaylarının iyi bir başlangıç yaptıklarını, ama programlarını geliştirecek çok az zamanları olduğunu, gelecek yılın ilk yarısında sıkışık bir seçim kampanyası yaşayacaklarını belirtti. 
     Clinton, kendisinin başkanlığı kazanmasına yardım eden Demokrat Parti'ye yakın bir düşünce kuruluşu olan Demokrat Liderlik Konseyi ile yaptığı toplantıdan çıktıktan sonra açıklamasında, Demokrat Parti aday adaylarının oldukça iyi gittiklerini düşündüğünü belirterek, ''felsefelerini daha açık hale getirmeleri gerekir'' dedi. 
     Billi Clinton, başkan aday adaylarının niçin başkan olmak istediklerini açıkça anlatmanın yanı sıra ulusal güvenlikle ilgili çok açık bir programa sahip olmaları gerektiğini kaydederek, ''Demokratlar, ister savunma stratejisi, ister silah sistemleri veya dış politika olsun, ulusal güvenlik sorunlarını Cumhuriyetçilere bırakmamalıdır'' dedi. 
     ''Demokratların kendi aralarındaki kavgayı bırakıp, çabalarını asıl düşmanları Başkan George Bush ve Cumhuriyetçiler üzerine yoğunlaştırmaları gerektiğini'' belirten Clinton, ''Bush yenilebilir mi'' sorusu üzerine, gülerek, ''Her zaman yenilebilirsiniz. Beni 1996'da yenebilirlerdi'' dedi. 
     Clinton, 1992 ve 1996'da üst üste iki kez Demokrat Parti adayı olarak, başkan seçilmişti. 
     
</TEXT>
</DOC>
