<DOC>
<DOCNO> 183541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/spor/spo15.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Federasyona ceza    UEFA Disiplin Komitesi, Türkiye Futbol Federasyonu'na 4 bin 500 İsviçre Frangı yaklaşık 4 milyar 400 milyon TL para cezası verdi. Komitenin, 5 Eylül Cuma günü oynanan Portekiz - Türkiye Ümit milli maçında Türk takımının sahada idari yönden eksikleri bulunduğu için bu cezayı verdiği belirtildi. 
   
   Avrupalı atletler ENKA pistlerinde    AVRUPA Şampiyon Kulüpler Kupası Gençler Atletizm Şampiyonası bugün İstanbul'da ENKA Sadi Gülçelik Spor Sitesi Atletizm Pisti'nde yapılacak. Türkiye'yi ENKA'nın temsil edeceği yarışlarda Türkiye'nin yanısıra, Fransa, İspanya, Danimarka, Estonya ve Yunanistan'dan katılan 300 sporcu mücadele edecek. 
   
   Atıcıların Dünya sınavı    ÇEK Cumhuriyeti'nde 22 - 28 Eylül tarihleri arasında yapılacak Dünya Üniversiteler Atıcılık Şampiyonası'na katılacak milli takım belli oldu. Pilsen şehrindeki müsabakalarda Türkiye'yi Serdar Demirel, Oğuzhan Tüzün, Yeşer Aslanoğlu, İbrahim Kardaş, Nihat Gürer ve Duygu Mut temsil edecek. 
   
   6 taraftara 6 ay men    SAKARYA Emniyet Müdürlüğü, Vestel Manisaspor maçı sonrasında çıkan olaylarda gözaltına alınan 6 Sakaryasporlu taraftara, 6 ay maça gitmeme cezası verdi. 
   
   Süreyya yardıma koşuyor    AVRUPA Şampiyonu ve Dünya ikincisi atletimiz Süreyya Ayhan, bugün İngiltere'de katılacağı yol yarışıyla sezonu noktalayacak. Newcastle'daki 1 mil mesafeli Great North Koşusu'ndan elde edilecek gelir, lösemili ve kimsesiz çocuklara yardım amacıyla kullanılacak. İngiltere Kraliçesi II.Elizabeth'in davetlisi olarak yarışa katılan Ayhan, geçen yıl aynı yarışı ikinci bitirmişti. 
   
   Ömer sahada    FEDERASYON Tahkim Kurulu, Gaziantepspor'un Ömer'e verilen 1 maç oynamama cezasıyla ilgili yaptığı itirazı değerlendirip, yürütmeyi durdurma kararı aldı. Buna göre kaleci Ömer takımının Adanaspor ile yapacağı karşılaşmada forma giyebilecek. 
   
   Hitit başlıyor    TÜRKİYE Ralli Şampiyonası'nın 5. ayağını oluşturan 30.Hitit Rallisi, bugün Ankara'da başlayacak. Bilkent Oteli önünden saat 13.00'de start alacak olan sezonun ikinci toprak rallisinde ekipler, iki gün boyunca toplam 106.20 kilometrelik sekiz özel etapta mücadele edecekler. 
   
   Öztürk'e onur    KÜREK Federasyonu Başkanı Çetin Öztürk, Balkan Ülkeleri Kürek Birliği başkanlığına seçildi. Yunanistan Kürek Federasyonu Başkanı Dimitris Sakkas ile çekişen Öztürk, rakibine karşı üstünlük sağladı. Öte yandan Kıbrıs Rum Kesimi'nin birliğe üyelik talebi, Balkan ülkesi olmaması nedeniyle reddedildi. 
   
   Tekvandocular sıkıntılı gitti    DÜNYA Tekvando Şampiyonası'na katılacak olan Erkek ve Bayan Milli Takımımız Almanya'ya sıkıntılı gitti. 24 Eylül'de başlayacak şampiyonaya iyi hazırlanamadıklarını belirten Erkek Milli Takımı Kaptanı Bekir Aydın, kamplarda yeterince malzeme sağlanamadığı için verim almakta zorlandıklarını, sakatlıklar yaşadıklarını ifade etti. 
   
   
</TEXT>
</DOC>
