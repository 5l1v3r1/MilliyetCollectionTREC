<DOC>
<DOCNO> 155085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/soneko14.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İTO Başkanı Yıldırım, talep enflasyonuna dikkat çekti... 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, TÜFE'nin son üç aydır sürekli artış gösterdiğine dikkati çekerek, ''Önlem alınmazsa sonbaharda talep enflasyonu kapıda'' dedi. 
     Yıldırım, yaptığı yazılı açıklamada, Nisan ayı enflasyon oranının, 2001 yılı hariç 1998'den beri görülen en yüksek Nisan ayı rakamı olduğuna, Ocak ayından itibaren TÜFE'deki gerileme trendinin de sona erdiğine işaret etti. 
     Bu yıl dört aylık artışın TÜFE'de yüzde 9.5 olduğunu, bu artışın 2002 yılı ile aynı seviyede ve 1998-2001 yıllarındaki artış seviyelerinden daha belirgin şekilde düşük olduğunu kaydeden Yıldırım, şunları kaydetti 
     ''Nisan ayı enflasyon rakamlarını uzun süredir durgunluk yaşayan piyasalarda başlayan canlılık nedeniyle pozitif olarak yorumlarken, 12 aylık dönemde TÜFE'nin dikkatle izlenmesi gerektiğine inanıyoruz. Çünkü, 12 aylık ortalama bazında TÜFE'nin düşme trendinin 2003 başında sona ermesi ve son üç ay boyunca artış görülmesi endişe vericidir.'' Ekonomide yaşanan durgunluğun ardından görülen canlanmayla birlikte piyasalara, ertelenen taleplerin artık daha fazla yansıyacağını belirten Yıldırım, bugün gelinen noktada tek çarenin reel faiz makasını kapatmak ve artan talebi karşılayacak üretim kapasitesine ulaşmak olduğunu kaydetti. 
     Mehmet Yıldırım, açıklamasında, ''Acil olarak reel faizler düşürülüp, firmaların artan iç talebi karşılamak için kapasite kullanımı ve üretimi artırmaları sağlanmazsa, sonbahar aylarında talep enflasyonu kapımızda'' uyarısında bulundu. 
     Yıldırım, firmaların talep artışına karşı fiyat artışına gitme yerine, üretim veya iş hacmini artırması, bunun için de finansman dengesini iyileştirecek, maliyetlerini azaltacak önlemleri yürürlüğe koyması gerektiğini vurguladı. 
     
</TEXT>
</DOC>
