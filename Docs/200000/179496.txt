<DOC>
<DOCNO> 179496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sondun12.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
El Hekim yarın Necef'te toprağa veriliyor... 
</HEADLINE>
<TEXT>

     Bombalı saldırıya kurban giden Irak İslam Devrimi Yüksek Konseyi IİDYK lideri Muhammed Bagır El Hekim, yarın Necef'te toprağa verilecek. 
     Dünya Şiilerinin en büyük kaynağı sayılan ve Necef'teki Havze'nin sorumlusu olan Ayetullah Ali El Hüseyni El Sistani, yayımladığı fetvada, koalisyon kuvvetlerini güvenlik önlemleri almadığı için kınadı. 
     El Sistani, gerek Necef, gerekse tüm Irak'ta güvenliğin Iraklılar tarafından sağlanmasının gerekli olduğunu belirti. 
     Necef'te Cuma günü terör eylemine kurban giden El Hekim için yüz binlerce Iraklı yollara düşmüştü. 
     Öfkeli ve üzgün bir şekilde yürüyen yüz binlerce Iraklı, El Kazımiye'de İmam Musa'nın yatırını, Kerbela'da da İmam Hüseyin ile kardeşi Hazreti Abbas'ın yatırlarını ziyaret etti. 
     Cenaze alayına konuşan El Hekim'in kardeşi ve geçici Irak hükümet konseyi üyesi Abdülaziz El Hekim de, Irak'taki koalisyon kuvvetlerini güvenliği sağlamada yetersiz olduğu için kınayarak, güvenlik önlemlerinin Irak halkı tarafından sağlanmasını istedi. 
     Olayın büyük bir cinayet olduğunu vurgulayan El Hekim, Saddam yandaşlarının Iraklıların güvenlik içinde yaşamasını istemediklerini söyledi. 
     
</TEXT>
</DOC>
