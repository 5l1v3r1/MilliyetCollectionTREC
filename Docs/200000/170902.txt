<DOC>
<DOCNO> 170902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sondun15.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfowitz "Kitle imha silahlarını bulmak, ikinci planda" 
</HEADLINE>
<TEXT>

     ABD Savunma Bakan Yardımcısı Paul Wolfowitz, ABD Başkanı George Bush'un savaş nedeni olarak kullandığı Irak'ta kitle imha silahları konusunda, bu silahların bulunmasının şu anda ikinci planda olduğunu söyledi. 
     Wolfowitz, 5 günlük Irak ziyaretini tamamlamasının ardından Washington'a giderken "Air Force" uçağında gazetecilere yaptığı açıklamada, bu sorunu çözme görevinin Amerikan istihbarat birimlerinde olduğunu hatırlattı. 
     Paul Wolfowitz, "Kitle imha silahları konusunda değil, Irak'ın kendi ayakları üzerinde durması konusunda endişeliyim. Irak'a kitle imha silahlarını araştırmak için gelmedim" dedi. 
     Iraklıların Baas yanlılarının tehdit ve saldırılarına maruz kalma, elektriğin olmaması, işsizlik gibi gerçek problemleri olduğunu belirten Wolfowitz, Iraklıların da silahlara dair ilgilerinin az olduğunu söyledi. 
     Wolfowitz, kitle imha silahları konusunun önemli olmadığını söylemediğinin altını çizerek, bunun önemli, ancak acil olmadığını belirtti. 
     Amerikalı bakan yardımcısı, CIA'in yasadışı silahların araştırılması için görevlendirdiği eski BM denetçisi David Kay'le de görüştüğünü ve kendisine Irak'ın biyolojik, kimyasal ve nükleer silahlarla ilgili olarak Iraklı tutuklulardan bilgi almanın güçlüğünü aktardığını söyledi. 
     Ellerindeki Iraklı tutukluların eski arkadaşlarından korktuğunu belirten Wolfowitz, bu nedenle Kay'in çalışmalarının zahmetli bir süreç olacağını ifade etti 
     
</TEXT>
</DOC>
