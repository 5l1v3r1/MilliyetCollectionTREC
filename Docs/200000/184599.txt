<DOC>
<DOCNO> 184599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sonspo13.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Bilgili İstanbul'a 4 büyük stat fazla... 
</HEADLINE>
<TEXT>

     Beşiktaş Kulübü Başkanı Serdar Bilgili, ''İstanbul'da 4 büyük stat fazla rantabl değil'' dedi. 
     Serdar Bilgili, beraberinde kulüp yönetim kurulu üyeleri Hüsnü Güreli ve Deniz Atalay ile birlikte Gençlik ve Spor Genel Müdürü Mehmet Atalay'a yaptığı ziyarette, siyah-beyazlı kulübe, yeni açtığı amatör şubelerle ilgili spor teşkilatından altyapı desteği verilmesini istedi. 
     İstanbul'da halen faal olarak kullanılan 4 stadın rakam olarak fazla olduğunu, masrafları düşünüldüğünde de kulüpler için pek fazla yarar getirmediğini belirten Bilgili, ''BJK İnönü Stadı'nın kullanımı konusunda Glatasaray'a herhangi bir teklif götürmedik. Ancak sarı-kırmızılılardan bu yönde bir talep gelirse, buna da açığız'' diye konuştu. 
     Genel müdür Mehmet Atalay ise kabul sonrası yaptığı açıklamada, ''Kulüpler olduğu sürece biz de varız'' dedi. 
     Beşiktaş'ın, ortaya koyduğu yapılanma çalışmalarıyla Türkiye'nin gururu durumuna geldiğini belirten Atalay, ''Pek çok amatör kulübün kapandığı bu dönemde siyah-beyazlıların yeni branşlarıyla amatör spora verdiği destek taktir edilmelidir. Biz de bu konuda tedbiri alıp, desteğimizi esirgemeyeceğiz'' diye konuştu. 
     
     STAT KİRALARI 

     Atalay, stat kiraları konusunda hiçbir kulüple sorunlarının olmadığını ve tamamıyla mutabakat sağladıklarını söyledi. 
     Kulüplerin geçmişte kalan borçlarının silinmesinin mümkün olmadığını, yapılan program çerçevesinde de ödemelerin sürdüğünü ifade eden Atalay, sözlerini şöyle sürdürdü 
     ''Devlet bu konuda faydacı olmamalıdır. Kulüplerden maddi katkı beklememelidir. Kulüplere futbol konusunda yük getirirseniz, amatör branşlar pay alamadıkları için zor durumda kalırlar.'' Atalay, 3 büyük ve diğer kulüplerin ödedikleri vergilerin amatör branşlara aktarılması konusunda daha önceden taleplerinin olduğunu belirterek, bu konudaki çalışmalarının da sürdüğünü sözlerine ekledi. 

     
</TEXT>
</DOC>
