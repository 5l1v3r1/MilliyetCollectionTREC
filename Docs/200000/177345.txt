<DOC>
<DOCNO> 177345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/siyaset/siy05.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Financial Times'ın iddiası 
</HEADLINE>
<TEXT>
   Türkiye'den 30 bin asker 
   Erdoğan'ın Irak'a asker göndermek için taahhütte bulunduğunu belirten gazete, Türk ordusunun hazırlıklara başladığını yazdı 
   LONDRA ANKA 

   
   İngiltere'de yayımlanan Financial Times gazetesi, Başbakan Recep Tayyip Erdoğan'ın 30 bin kişilik askeri gücün Irak'a gönderilmesini TBMM'de oya sunmak için taahhütte bulunduğunu savunarak, "Türk ordusu da asker gönderme hazırlıklarına başladı" dedi. 
   Bağdat'ta BM'ye yönelik terörist saldırı sonrası Irak'a barış gücü göndermeyi düşünen ülkelerin durumuyla ilgili bir değerlendirme yayımlayan gazete, Hindistan ve Pakistan'ın saldırıdan etkilenmiş olabileceğini, ancak Erdoğan'ın barış gücü gönderme kararını TBMM'nin onayına sunma kararında olduğunu bildirdi. 
   Bombalamanın en güçlü politik etkisini Pakistan Devlet Başkanı General Pervez Müşerref üzerinde yapmış olabileceğinin ifade edildiği yazıda şöyle denildi 
   "Müşerref, Irak'a 12 bin kişilik bir birlik gönderip göndermeme konusunda parlamentonun onayını arama kararı almıştı. Bununla birlikte Erdoğan, 30 bine yaklaşan barış gücü birliği gönderilmesini TBMM'nin onayına sunmak için taahhütte bulunmuş, ordu hazırlıklara başlamış durumda. Analizciler, Irak'a birlik gönderecekleri belirtilen Hindistan ve Pakistan gibi ülkelerin bombalamadan sonra biraz daha isteksiz olabileceklerini söylüyor." 
   Gazetenin değerlendirmesinde Dünya Bankası'nın da bombalı saldırıdan sonra Bağdat'ta büro açma girişimini geçici süre için ertelediği ve kadrosunu Bağdat'tan Ürdün'e taşıma kararı aldığı belirtildi. 
   
   
</TEXT>
</DOC>
