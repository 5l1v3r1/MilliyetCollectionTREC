<DOC>
<DOCNO> 190270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/dunya/dun02.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İran nükleerde geri adım attı 
</HEADLINE>
<TEXT>

   Tahran, uranyum zenginleştirmeyi askıya aldı ve nükleer tesislerinin denetlenmesini kabul etti 
      DIŞ HABERLER SERVİSİ 

   
   İran, Birleşmiş Milletler'in BM nükleer tesislerini "sıkı ve habersiz" denetlemesine izin veren Nükleer Silahların Yayılmasını Önleme Anlaşması NPT ek protokolünü imzalamayı ve uranyum zenginleştirme programını askıya almayı kabul etti. 
   Uluslararası Atom Enerjisi Ajansı'nın UAEA verdiği ültimatom süresinin dolmasına 10 gün kala alınan karar, Fransa Dışişleri Bakanı Dominique de Villepin, İngiltere Dışişleri Bakanı Jack Straw ve Almanya Dışişleri Bakanı Joschka Fischer'in, Tahran'da Dışişleri Bakanı Kemal Harrazi, Cumhurbaşkanı Muhammed Hatemi ve Ulusal Yüksek Güvenlik Konseyi Genel Sekreteri Hasan Ruhani ile yaptıkları görüşmelerin ardından yayımlanan bir bildiriyle açıklandı. 
   Üç bakanın görüştüğü İran Ulusal Yüksek Güvenlik Konseyi Genel Sekreteri Hüccetülislam Hasan Ruhani, İran'ın uranyum zenginleştirme çalışmalarını "geçici" olarak askıya aldığını, ek protokolü imzalaması için de bazı şartları olduğunu söyledi ve bu şartların bir açıklamayla duyurulacağını belirtti. UAEA, İran'dan, 31 Ekim'e kadar gizlice nükleer silah geliştirmediğini kanıtlamasını istemişti. 
   İngiltere Dışişleri Bakanı Straw, Almanya Dışişleri Bakanı Fischer ve Fransa Dışişleri Bakanı De Villepin, krizin büyümesini önlemek amacıyla önceki gün İran'a gitti. İngiltere, Fransa ve Almanya geçen ay İran yönetimine, NPT'nin ek protokolünü imzalaması karşılığında barışçıl nükleer program konusunda teknik işbirliği önermişti. 
   
   
</TEXT>
</DOC>
