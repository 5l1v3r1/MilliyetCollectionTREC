<DOC>
<DOCNO> 199770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/soneko36.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İran Petrol Bakan Yardımcısı Petkim için karar vermemiz gerek 
</HEADLINE>
<TEXT>

     İran Petrol Bakan Yardımcısı ve İran Petrokimya Sanayi Milli Şirketi Başkanı Muhammed Rıza Nimetzade, özelleştirme kapsamında bulunan PETKİM'e talip olup olmayacaklarına karar vermeleri gerektiğini belirterek, bu konuda karar vermeleri halinde bu işi Türk firmalarıyla yapmak istediklerini söyledi. 
     Resmi bir ziyaret için Türkiye'de bulunan Nimetzade, TOBB Başkanı Rifat Hisarcıklıoğlu'nu ziyaret ederek bir süre görüştü. 
     Görüşme öncesinde basına bir açıklama yapan Nimetzade, İran'ın doğalgaz üretimi konusunda dünyada ikinci sırada olduğunu bu konudaki yatırımların artırılması için çalıştıklarını bildirdi. 
     Petrokimya ürünlerine Türkiye'de ihtiyaç olduğunu belirten Nimetzade, yatırımlar için hammadde sağlanmasına yönelik Türk işadamlarıyla görüşmeler yaptıklarını söyledi. 
     İran'ın petrokimya sanayinde büyük yatırımlar yaptığını ve 2004 yılında da üretilen maddelerin piyasaya sürüleceğini vurgulayan Nimetzade, bu amaçla Türkiye'de bir ofis açarak, hammadde kullanımına yönelik çalışmayı hedeflediklerini bildirdi. 
     Nimetzade, Türk işadamlarıyla istedikleri projeleri müzakere etmeye de hazır olduklarını kaydetti. 
     Bir gazetecinin Türkiye'nin, Rusya ile yaptığı anlaşma sonucunda doğalgaz fiyatlarında indirime gidildiğini hatırlatarak, İran ile de böyle bir indirimin mümkün olup olmayacağına nasıl baktıklarını sorması üzerine Nimetzade, şunları kaydetti 
     ''Gaz konusunda sorumlu olmadığımı öncelikle belirteyim. İran olarak Türkiye'nin, eski anlaşmalara ek olarak gaz ihtiyacını karşılamaya hazırız. Geçen sene sonlarında yapılan görüşmeler sonucunda fiyatta indirime gidildi. Ayrıca, başka gazlarla karşılaştırıldığında İran gazı daha ucuzdur.'' Gazetecilerin fiyatta indirim yapmayı düşünüp düşmedikleri yönündeki yoğun soruları üzerine Nimetzade, ''Sonuç olarak müzakere her zaman olmuştur bundan sonra da olacaktır. Bir karara bağlanacaksa bu yeni anlaşmalar çerçevesinde ek olarak eski anlaşmalara yeni fiyatlarla veya bu çerçevede müzakere edilebilir'' yanıtını verdi. 
     
     PETKİM'E TEKLİF VERME 
     Bir gazetecinin özelleştirme kapsamında bulunan PETKİM için HEMA Dişli ile ortak teklif vermeyi düşünüp düşünmediklerini sorması üzerine Nimatzade, ''Bizim ilk önce oraya talip olup olmayacağımıza karar vermemiz lazım. Eğer bu olursa Türkiye'deki firmalarla bu işi yapmak istiyoruz. Şu anda da bu konuda karar vermedik'' dedi. 
     
     HİSARCIKLOĞLU 
     TOBB Başkanı Rifat Hisarcıkloğlu da Türkiye'nin, İran ile tarihten gelen yakın ilişkileri bulunduğunu, bu ilişkilerin daha sağlam zemine oturtulması için ekonomik ilişkilerin geliştirilmesi gerektiğini kaydetti. 
     Türkiye'nin ihtiyacı olan enerjinin bir miktarını İran üzerinden sağlamasının enerji çeşitlenmesi açısından uygun olduğunu da belirten Hisarcıklıoğlu, Türk işadamları olarak İran'dan doğal gaz alınmasından memnunluk duyduklarını söyledi. 
     Hisarcıklıoğlu, ancak Türk ürünlerinin de İran'a satışının önündeki engellerin kaldırılması gerektiğini vurgularken iki ülke arasındaki dış ticaretin Türkiye aleyhine değil, iki ülke açısından eşit olması gerektiğini ifade etti. 
     Türk işadamları olarak önlerinin açılması halinde gerekeni yapmaya hazır olduklarında dikkat çeken Hisarcıklıoğlu, İranlı firmaların Türkiye'de yatırım yapmasından da memnuniyet duyacaklarını kaydetti. 
     
     İRAN SINIRINA 1200 MW KURULU GÜCE SAHİP DOĞALGAZ SANTRALI... 
     Nimetzade, TOBB'dan önce de Hema Dişli Grubu Yönetim Kurulu Başkanı Emin Hattat ile birlikte Enerji ve Tabii Kaynaklar Bakanı Hilmi Güler ile görüştü. 
     Hattat, basına kapalı görüşmeden sonra gazetecilere yaptığı açıklamada, İran ile üç proje konusunda anlaşma yaptıklarını, Türkiye'de İran ve Irak sınır bölgesinde 1200 megavat MW kurulu güce sahip bir doğalgaz santralı kuracaklarını söyledi. Toplam 800 milyon dolara mal olacak santralın hem doğalgaz hem de buharla çalışacağını, 2004 yılının Eylül ayında yapımına başlanacağını iki yıl içinde devreye gireceğini, İran'ın 1000 metreküpü 27 dolardan gaz sağlayacağını kaydetti. 
     
</TEXT>
</DOC>
