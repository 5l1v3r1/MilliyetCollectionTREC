<DOC>
<DOCNO> 193159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/siyaset/asiy.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtlerden Türkmen üyeye ölüm tehdidi 
</HEADLINE>
<TEXT>

   Irak Geçici Yönetim Konseyi'nin Türkmen üyesi Çabuk, Kerkük'ün denetimini tümüyle ele geçirmek isteyen Kürtler'in kendisini ölümle tehdit ettiğini söyledi 
      NAMIK DURUKAN Bağdat 

   
   Irak Geçici Yönetim Konseyi'nin tek Türkmen üyesi Songül Çabuk, "Kürtler beni öldürecek" dedi. 
   Kürtlerin Kerkük'ü tamamen denetim altına almak için Türkmenlere baskı uyguladığını söyleyen Çabuk, geçen hafta Kerkük kent merkezindeki evine gitmesini engellediklerini söyledi. Kürtlerin 'Evine gidersen seni öldürürüz' diyerek üzerine silah doğrulttuklarını anlatan Çabuk, "Bu askerlerin Kerkük valisinden talimat aldıklarını zannediyorum" diye konuştu. Kürtler 'Songül'ü öldüreceğiz' diye propaganda yaptıklarını kaydeden Çabuk, konuyu Irak Geçici Yönetim Konseyi'nin gündemine taşıyacağım bildirdi. 
   
   Türk askeri için oylama 
   Türkiye'nin Irak'a asker göndermesi konusunda konseyde ciddi tartışmalar yaşandığını kaydeden Çabuk, sözlerini şöyle sürdürdü 
   "Kürt kardeşlerimiz, daha çok Mesut Barzani ve Celal Talabani, Türk askerini istemiyor. Türk askeri gelirse Türkmenlerin haklarını kollayacağını söylüyorlar. Ancak ben Türkmenler adına Türk askerinin Irak'a gelmesinden yanayım." 
   
   'Talabani iyi bir insan' 
   Bu konuda bir hafta içinde konseyde oylama yapılacağını anlatan Çabuk, kararı Türk askerinin Irak'a gelmesini isteyen ABD'nin vermesi gerektiğini söyledi. Irak Geçici Yönetim Konseyi Başkanı Celal Talabani'nin Türkiye ziyaretine kendisinin de katılacağını kaydeden Çabuk, "Talabani iyi bir insan. Sadece Kürtler için değil tüm Irak halkı için çalışacağını umuyorum. Türkiye ile ilişkileri geliştirmekten yana" dedi. Songül Çabuk, ABD'nin Irak'taki yetkilerini yakında konseye devredeceğini ve daha özgür çalışacaklarını da söyledi. 
   
   'İslamcılar saldırıyor'    Irak Geçici Yönetim Konseyi Üyesi Songül Çabuk, Irak'ta ABD hedeflerine yönelik saldırıları daha çok İslamcı grupların gerçekleştirdiğini belirtti. Eylemlerin önlenebilmesi için güçlü bir ordu, sınırların kontrol altına alınması ve komşu ülkelerle işbirliği yapılması gerektiğini anlatan Çabuk, daha bağımsız karar almak için ABD'lilerle görüştüklerini kaydetti. 
   
   
   
</TEXT>
</DOC>
