<DOC>
<DOCNO> 180073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur09.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivas Kongresi'nde ABD mandası nasıl püskürtüldü 
</HEADLINE>
<TEXT>

     Amerikan mandası isteyenlerin yoğun girişimlerde bulundukları Sivas Kongresi'nde 4-11 Eylül 1919 , ''Milli sınırlar içinde bulunan vatan parçaları bütündür birbirinden ayrılamaz. Manda ve himaye kabul edilemez'' kararı alındı. 
     Mustafa Kemal Paşa, Erzurum Kongresi 7 Ağustos'ta sonuçlandıktan sonra üç hafta bu kentte kaldı. Mustafa Kemal ve beraberindekiler, Sivas Kongresi için 29 Ağustos'ta Erzurum'dan üç araçlık konvoyla yola çıktılar. Konvoy Erzincan'a uğradığında, İstanbul Hükümeti'ne bağlı Elazığ Valisi Ali Galip'in bölgede olduğu, ''Dersim Kürtleri''nin Erzincan boğazını tuttukları ve tehlike bulunduğu, yola devam edilmemesi istendi. Ancak Mustafa Kemal kararlıydı ve hafif makineli tüfekleri bulunan birkaç arkadaşı öndeki otomobile olacak şekilde yola devam kararı aldı. 
     Mustafa Kemal'in Nutuk'ta anlattığına göre, uzaktan ateş açılır, vurulan, ölen olursa onlarla ilgilenilmeyecekti haydutlar yolu keserse otomobillerden inilecek, çarpışılacak ve kalanlar kullanılabilecek durumdaki otomobillerle hızla ilerleyeceklerdi. 
     
     YEMİN EDİLİYOR 
     Kafile, herhangi bir saldırı olmaksızın 2 Eylül'de Sivas'a ulaştı. Halk, Mustafa Kemal ve beraberindekileri büyük ve parlak gösterilerle karşıladı. Kongre, Mektebi Sultani binasında 4 Eylül 1919 Perşembe günü, saat 14.00'te, geçici başkan Mustafa Kemal'in konuşmasıyla açıldı. Kongrenin başında, Mustafa Kemal'in başkan olmaması için girişimlerde bulunuldu, ancak bunlar sonuç vermedi. 5 Eylül'de yapılan ikinci genel toplantıda delegeler, ''Vatanın ve ulusun mutluluğundan başka hiçbir kişisel amaç gütmeyeceğime, İttihat ve Terakki Cemiyetinin canlandırılmasına çalışmayacağıma, herhangi bir siyasi partinin siyasi emellerine yardımcı olmayacağıma.'' yönünde yemin ettiler. 6 Eylül'de Kurban Bayramı dolayısıyla toplantı yapılmadı. 7 Eylül'deki üçüncü genel toplantıda ise Kongrenin hayırlı olmasını dileyen telgraflar okundu ve Erzurum Kongresi bildirisinin maddeleri ele alındı. Ayrıca Heyeti Temsiliye kurulması konusunda görüşmeler yapıldı. 
     
     AMERİKAN MANDASI GÜNDEMLE GETİRİLİYOR 
     Manda konusu, Kongrenin 8 Eylül saat 14.30'daki dördüncü genel toplantısında 25 kadar üyenin imzaladığı bir ''muhtıra'' ile gündeme geldi ve birçok üye söz aldı. Başkanlık kürsüsünde bulunan Mustafa Kemal, kimseye söz vermeden önce, manda yanlılarının Sivas'a gelmesini sağladıkları Amerikalı gazeteci ''Browne kozunu'' etkisiz kılan kısa bir konuşma yaptı. Mustafa Kemal, kongreye sunulan raporda, Browne'ın elli bin kişilik bir işçi ordusu getireceğini söylediğinin belirtildiğine işaret etti ve aslında Browne'ın ''yetkisiz'' birisi olduğunu vurgulayarak, şöyle dedi 
     ''Efendiler, Mr. Browne 'Ben hiçbir sıfatı resmiye ile görüşmüyorum, tamamiyle hususi bir surette görüşüyorum' diyor ve hatta Amerika'nın mandayı kabul edeceğini değil, belki etmiyeceğini söylüyor Onun için sözleri Amerika namına değil, kendi namınadır bu hususu nazarı dikkate almalıdır. Fazla olarak Mr. Browne'ın ifadesine nazaran mandanın ne olduğunu kendisi de bilmiyor 'Manda, siz ne derseniz odur ' diyor...'' Sivas Kongresi'ndeki bu tartışmalarda adı geçen Amerikalı gazeteci, Chicago Daily News gazetesi muhabiri Edgar Louis Browne'ın, Sivas Kongresi'ne gönderilmesine Halide Edip Adıvar Hanım önayak olmuştu. Halide Edip, Mustafa Kemal Paşa'ya yazdığı 10 Ağustos 1919 tarihli, Nutuk'ta da yer verilen mektubunda, ''Kongreye Amerikalı bir gazeteci göndermeyi bile belki başarabileceğiz'' diye yazmıştı. 
     Browne kozları, daha toplantının başında etkisiz kılınan mandacılar, tartışmaları uzattılar. Görüşmeler, 9 Eylül günü de sürdü ve Hüseyin Rauf Bey'in Orbay ''Amerikan Kongresi''ne mektup gönderilerek, bir heyet çağrılması önerisinin kabul edilmesiyle sonuçlandı. Mustafa Kemal, bu mektuba önem vermemiş manda tartışmalarının bitirilmesi ve Sivas Kongresi'nde tam bağımsızlığa doğru adımların bir an önce atılması için, bunu ''ortalama bir çözüm yolu'' olarak görmüştü. 
     
     ''YA İSTİKLAL, YA ÖLÜM'' 
     Heyecanlı manda tartışmalarının yaşandığı 8 Eylül akşamı, Mustafa Kemal Paşa'nın odasında yapılan toplantıda, Askeri Tıp öğrencisi Hikmet adlı genç, şöyle konuşuyordu 
     ''Paşam, delegesi bulunduğum Tıbbiyeliler, beni buraya bağımsızlık davamızı başarmak yolundaki çalışmaya katılmak üzere gönderdiler. Mandayı kabul edemem. Eğer kabul edecek olanlar varsa bunları her kim olursa olsun, şiddetle reddeder ve kınarız...'' Mustafa Kemal'in bu sözlere cevabı ise kesin ve kıvançlıydı 
     ''Evlat, gönlünü rahat tut. Gençlikle övünüyorum ve gençliğe güveniyorum. Biz, azınlıkta kalsak dahi mandayı kabul etmeyeceğiz. Parolamız tektir ve değişmez Ya istiklal, ya ölüm...'' Sivas Kongresi, 11 Eylül 1919 Perşembe günü saat 10.00'da başlayan sekizinci genel toplantı ile son buldu. Heyeti Temsiliye'ye 6 üye seçildi ve İradei Milliye gazetesinin yayınlanmasına karar verildi. Kongre Bildirisi'nde, bütün ulusal cemiyetlerin Anadolu ve Rumeli Müdafaai Hukuk Cemiyeti'' adı altında bir bütün oluşturdukları duyuruldu. 
     
</TEXT>
</DOC>
