<DOC>
<DOCNO> 198409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/soneko18.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsizlikte dördüncüyüz... 
</HEADLINE>
<TEXT>

     Türkiye'nin Ekonomik İşbirliği ve Kalkınma Örgütü OECD ülkeleri arasında işsizliğin en yoğun yaşandığı dördüncü ülke konumunda bulunduğu bildirildi. 
     Hak-İş'in 5-7 Aralık tarihlerinde Ankara'da yapılacak 10. Olağan Genel Kurulu'na sunulmak üzere hazırlanan çalışma raporunda işsizliğin tüm ülkelerin en önemli sorunların başında yer aldığı belirtilerek, 2003 yılı Ağustos ayı itibariyle işsizlik oranının OECD ülkelerinde yüzde 7.3, Avrupa Birliğinde yüzde 8.8 ve Türkiye'de ise yüzde 10 olarak gerçekleştiği kaydedildi. 
     Çalışma raporunda, Avrupa ülkelerinde 1960'lı yıllarda yüzde 3 düzeyinde olan işsizlik oranının 1970 yılından itibaren düzenli bir artış göstererek yapısal bir hal aldığı ve 1997 yılında AB işsizlik ortalamasının en yüksek seviyesi olan yüzde 10.6'ya çıktığı kaydedildi. 
     Avrupa ülkelerinde 1998 yılından itibaren azalma eğilimine giren işsizlik oranının 1999 yılında yüzde 9.2, 2000 yılında yüzde 7.8, 2001 yılında yüzde 7.4, 2002 yılında yüzde 7.7 ve 2003 Ağustos ayı itibarıyla yüzde 8.8 olarak gerçekleştiği vurgulanan raporda, Türkiye'de ise işsizlik oranının 2000 yılında yüzde 6.6, 2001 yılında yüzde 8.5, 2002 yılında yüzde 10.6 ve 2003 yılında Ağustos ayı itibariyle yüzde 10 olduğu belirtildi. 
     Hak-İş'in çalışma raporunda 2003 yılı Ağustos ayı itibariyle OECD ülkeleri içinde Polonya, Slovakya ve İspanya'nın ardından işsizliğin en yüksek yaşandığı dördüncü ülkenin Türkiye olduğu ifade edilerek, ''Gelişmekte olan ülkelerde işsizlik, açık ve gizli işsizlik olarak ortaya çıkarken, faal nüfusun genelde önemli bir bölümü de gelişmiş ülkelere göre düşük verimlilikle çalışmaktadır'' denildi. 
     
</TEXT>
</DOC>
