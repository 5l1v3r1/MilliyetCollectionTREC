<DOC>
<DOCNO> 162945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/soneko25.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇEAŞ'ta, hakim tespiti yapıldı... 
</HEADLINE>
<TEXT>

     Enerji ve Tabii Kaynaklar Bakanlığı'nın, sözleşmesini feshettiği Adana'daki Çukurova Elektrik'in, üst düzey yöneticilerinin talebi üzerine tesislere gelen Sulh Hukuk Mahkemesi Hakimi Murat Demirel, tespit işlemi yaptı. 
     Çukurova Elektrik yöneticilerinin, dün mahkemeye başvurada bulunarak, ''İşyerimiz işgal edildi, zorla dışarı çıkarıldık, hukuk dışı bir uygulamayla karşı karşıyayız, bu durumun işyerinde tespitini istiyoruz'' talebi üzerine tesise gelen Sulh Hukuk Mahkemesi Hakimi Murat Demirel, çalışmalarını tamamladıktan sonra gazetecilerin sorularına, ''Tespitimizi yaptık, başka bir şey açıklayamam'' şeklinde cevap verdi. 
     Tespit çalışmaları için Hakim Demirel ile birlikte tesislere giren Çukurova Elektrik Genel Müdürü Zafer Savrun ise Sulh Hukuk Mahkemesi'nin, taleplerini yerine getirdiğini belirterek, ''Hakim, 3 kişiden oluşacak bilirkişi heyetinin raporunu bekleyecek. Bilirkişi raporunun ulaşmasından sonra 5 gün içinde de kararını verecek'' dedi. 
     Savrun, şikayetlerinin ve bununla ilgili hukuki sürecin devam ettiğini vurgulayarak, şöyle konuştu 
     ''Bu süreçte aboneler ve müşteriler zarar görecek. Çünkü, şirket hiçbir işlem yapamıyor, faaliyetlerimizi sürdüremiyoruz. Şirkete ödeme yapamayanlar yarın gecikme faizi ile karşı karşıya kaldıklarında bunun sorumlusu kim olacak '' Savrun, elektrik üretimi, dağıtımı ve iletiminde hiçbir aksamaya meydan vermediklerini, TEDAŞ'a yüzde 28 ucuz elektrik temin ettiklerini, ancak buna rağmen zarar ettiklerini kaydetti. 
     Zafer Savrun, mahkeme sonuçlanıncaya kadar tesisleri terk etmeyeceklerini sözlerine ekledi. 
     Bu arada, Enerji ve Tabii Kaynaklar Bakanlığı Enerji İşleri Genel Müdürü Budak Dilli'nin de tesislerde bulunduğu ve çalışmaları takip etiği öğrenildi. 
     Öte yandan, bakanlık yetkililerinin ''görüşme'' talebi karşısında, ''Hukuk müşavirleri ve basın mensuplarının bulunduğu ortamda görüşmeyi kabul ederim'' şartı koyan Genel Müdür Savrun'a herhangi bir cevap gelmedi. 
     
</TEXT>
</DOC>
