<DOC>
<DOCNO> 150687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sondun24.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, Filistin topraklarından askerlerini çekmeye hazırlanıyor 
</HEADLINE>
<TEXT>

     İsrail, Filistin topraklarındaki askerlerini çekmeye hazırlanıyor. 
     İsrail Başbakanı Ariel Şaron'un sözcüsü Raanan Gissin, ilk Filistin Başbakanı göreve gelirken, İsrail askerlerinin muhtemelen gelecek haftanın başından itibaren çekileceğini söyledi. 
     Gissin, Şaron'un bir yardımcısının Amerikan yönetimi yetkilileriyle bu hafta Washington'da bir araya geldiğini, görüşmede Filistinli mahkumların serbest bırakılması konusunun da ele alındığını belirtti. 
     Haaretz gazetesinin haberinde de İsrail'in alacağı güven artırıcı önlemlerin, İsrail askerlerinin Filistin topraklarından aşamalı olarak çekilmesi, Filistinli mahkumların serbest bırakılması ve Filistin Yönetimi'ne vergi gelirlerinin aktarılmasını içerdiği kaydedildi. 
     ABD, İsrail'den Ebu Mazen olarak da bilinen Mahmud Abbas'ın başbakanlığını desteklemesini istiyor. Amerikan yönetimi, Ortadoğu yol haritasını Abbas başbakan olarak resmen göreve başlar başlamaz sunacağını bildiriyor. Abbas'ın, kabineyi en erken Pazar günü kuracağı sanılıyor. 
     Şaron, göreve gelir gelmez Abbas'la görüşme niyetinde olduğunu açıklamıştı. 
     





</TEXT>
</DOC>
