<DOC>
<DOCNO> 178731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sonspo07.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'u UEFA kupası heyecanı sardı... 
</HEADLINE>
<TEXT>

     Türkiye Kupası'nı geçen sezon müzesine götürerek UEFA Kupası'na katılma hakkı elde eden Trabzonspor'da, 4 sezonluk bir aradan sonra bu kupada mücadele edecek olmanın heyecanı yaşanıyor. 
     En son 1998-99 sezonunda UEFA Kupası'na katılan ve ön eleme turunda Polonya'nın TS Wisla Krakow takımına elenen Trabzonspor, söz konusu dönemden sonra UEFA Kupası'nda mücadele edememiş, yalnızca 1999-2000 sezonunda UEFA Intertoto Kupası'na katılmıştı. 
     UEFA Kupası'na 8 kez katılma başarısı gösteren Trabzonspor, bugüne dek en önemli başarısını ise 1991-92 ve 1994-95 sezonlarında 3. tura yükselerek elde etmişti. 
     UEFA Kupası 1. tur maçları kura çekimine giden bordo-mavili kulübün genel sekreteri Yusuf Ziya Yılmaz, Trabzonspor'un bu sezon iyi bir kadro oluşturduğunu ve Avrupa'da her takımın karşısında çıkıp oyununu oynayacak güçte olduğunu belirterek, şöyle konuştu 
     ''Geçen yıl iyi bir başarı göstererek Avrupa kupalarında mücadele etme hakkı kazandık. Epeyce bir aradan sonra yeniden Avrupa kupası maçları heyecanı yaşıyoruz. Seri başı olmadığımızdan dolayı zorlu rakiplerimiz var, ancak Trabzonspor, Avrupa'da büyük devleri yenen bir takımdır. Çıkıp mücadelemizi gösterip, gidebildiğimiz kadar üst turlara gitmek istiyoruz.'' 
     
</TEXT>
</DOC>
