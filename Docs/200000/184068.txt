<DOC>
<DOCNO> 184068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sondun08.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell'dan büyük gaf ABD, Yahudi-Hıristiyan bir ülkedir.. 
</HEADLINE>
<TEXT>

     ABD'yi ''Yahudi-Hıristiyan ülke'' olarak niteleyen ABD Dışişleri Bakanı Colin Powell, yaptığı hatayı fark ederek, lafı '' ABD çeşitli dinlerin ülkesidir'' diye çevirdi. 
     Amerikan anayasası, devletin resmi dini olmasını yasaklıyor. 
     Bir şov programında konuşan ve Irak'ta olması gereken yönetimle ilgili görüşlerini aktaran Powell, ''Irak'ın bir İslam ülkesi olmasını bekliyorum. Aynen bizim Yahudi-Hıristiyan...'' derken, yaptığı hatayı fark ederek, sözünü, ''Bundan sonrasını söylemek çok zor, ancak biz çeşitli dinlerin bulunduğu bir ülkeyiz'' diye sürdürdü. 
     Powell'ın bu sözlerinin, ülkedeki Müslüman Amerikalıları öfkelendirileceği sanılıyor. 
     Powell, egemenliğin Iraklılara devredilmesi konusunda Washington yönetimiyle Irak geçici yönetim konseyi arasında görüş ayrılığı bulunduğunu da belirtti. 
     Konseyin henüz ülkeyi idare etmeye hazır olmadığını, gerekli geliri ve kurumları henüz bulunmadığını, bunun birkaç hafta ya da ayda olmasını düşünmenin gerçekçi olmayacağını söyleyen Powell, ''Eğer bunu yaparsak, Amerikan Kongresi'nden böyle bir yönetim için 20 milyar dolar istememiz de çok zor olur'' diye konuştu. 
     Öte yandan Powell, aynı programda, İsrail hükümetinin, Filistin Yönetimi militanlara yasak getirinceye kadar Batı Şeria'daki Yahudi yerleşkeleri konusunda ABD'nin baskılarına boyun eğeceğini sanmadığını da söyledi. 
     Uluslararası toplum, Filistin topraklarına inşa edilen Yahudi yerleşkelerini yasadışı olarak niteliyor. ABD de önceleri yerleşkelerin yasadışı olduğunu belirtirken, şimdi bunları ''barışa yardımcı olmayacak unsurlar'' olarak niteliyor. 
     
</TEXT>
</DOC>
