<DOC>
<DOCNO> 154401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sondun01.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Affleck, Lopez'i aldatırsa iflas edecek... 
</HEADLINE>
<TEXT>

     Ünlü yıldız Jennifer Lopez, daha önce nişanlısı aktör Ben Affleck ile imzalamaya karar verdikleri evlilik öncesi anlaşmaya daha ağır hükümler getirdi. Affleck, eşini aldatırsa servetinin yarısını, yeni aldıkları malikaneyi ve evlilik süresince elde ettiği kazancı Lopez'e verecek. 
     Internetteki ''askmen'' ve ''msn'' sitelerinde yer alan habere göre, Affleck, Lopez'i aldatmayı neredeyse aklından bile geçirse varını yoğunu kaybedecek. 
     Daha önceki anlaşmada eşit hükümler yer almasına rağmen, Lopez bu sözleşmeyi beğenmeyerek yeni hükümler getirdi. 
     Buna göre, Lopez'i aldattığı ortaya çıkarsa Affleck, milyonlarca dolarlık servetinin yarısını, Georgia'da 10 milyon dolara yaklaşık 16 trilyon lira aldıkları malikaneyi, edinecekleri diğer gayrımenkulleri ve evlilik süresince elde ettiği kazancı gözünü kırpmadan eşine bağışlayacak. 
     Evliliklerinden sahip olacakları çocukların velayeti Lopez'e verilecek, Affleck'in asla çocuklarını görme şansı olmayacak. 
     Sözleşmede Jennifer Lopez'in Ben Affleck'i aldatması halinde neler olacağına ilişkin bir maddenin bulunmaması da dikkati çekti. 
     Jennifer Lopez, ilk evliliğini garson Ojani Noa, ikinci evliliğini dansçı Cris Judd ile yapmıştı. Kendisinden boşanması karşılığında ikinci eşi Judd'a 7.5 milyon dolar nafaka veren Lopez, daha boşanmadan Ben Affleck ile davetlere katılmaya başlamış ve nişan yüzüğü takmıştı. 
     

     
</TEXT>
</DOC>
