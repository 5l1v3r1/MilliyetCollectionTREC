<DOC>
<DOCNO> 167725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/guncel/gun10.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Destek vermemiz aptallık olurdu' 
</HEADLINE>
<TEXT>

     NAMIK DURUKAN Ankara 

     Kürdistan Yurtseverler Birliği KYB Ankara Temsilcisi Bahros Galali, 11 Türk askerinin gözaltına alınmasıyla ilgileri olmadığını söyledi. Galali, KYB lideri Talabani'nin Türkiye ziyareti öncesinde böyle bir operasyona destek vermenin "aptallık" olacağını vurguladı. Türkiye ile ilişkilerin iyileştiği dönemde yaşanan olayın kendilerini de üzdüğünü kaydeden Galali, "Türkiye ile ilişkilerimizi bozmak için bu tür iddiaları ortaya atıyorlar. ABD tüm Irak'a hükmetmek, ülkenin genelinde otoritesini hissettirmek istiyor" dedi. Bu arada İsrail bağlantılı Debkafile internet sitesi, ABD'nin biri Bağdat, diğeri Musul'da olmak üzere, yarım milyar dolar değerinde iki büyük istihbarat tesisi kurmaya başladığını ileri sürdü. 
     

</TEXT>
</DOC>
