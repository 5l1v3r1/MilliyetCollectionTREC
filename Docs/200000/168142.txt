<DOC>
<DOCNO> 168142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/ekonomi/eko01.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kim bu Türkler ' 
</HEADLINE>
<TEXT>

Kredi bankası Capitalia'nın Başkanı Geronzi, 'Hangi Türkler, kim tanıyor onları " diyerek Çukurova - Cragnotti arasındaki 'kurtarma' işbirliğinden duyduğu şüpheyi dile getirdi 
     Kredi bankaları, iflas eden İtalyan gıda devi Cirio'ya bağlı Cragnotti Partners Capital Investements C P ile Pamukbank'ı batıran ve BDDK ile anlaşıp 6.2 milyar dolarlık borcu 15 yıla yayan Çukurova Holding arasındaki işbirliğine şüpheyle yaklaşıyor. 
     C P ve Çukurova Holding, ortaklığın oluşması ve kredi bankalarının ikna edilmesi için görüşmelere devam ediliyor. 1 Temmuz'da açıklanan niyet mektubunun ardından C P ve Çukurova'nın hazırladığı ortaklık planı, Cirio'nun kontrolünü elinde bulunduran kredi bankaları tarafından masaya yatırıldı. 
     
     Sendikalar da karşı 
     Yaklaşık 300 milyon euro finansman yatıracağı söylenen Çukurova'nın, ortaklıkta yüzde 75 ile çoğunluğa sahip olacağı, gelen hazır paranın da tahvil değerlerinin yüzde 50'sinden vazgeçmeleri halinde eşit şartlarda hissedarlara dağıtılması öngörülüyor. 
     Cirio'da en fazla söze sahip kredi bankası Capitalia'nın başkanı Cesare Geronzi ise dün gazetecilerin kendisine yönelttiği "Türklerle yapılacak yeni planda bir gelişme var mı " sorusuna, alaylı bir şekilde "Hangi Türkler Kim tanıyor onları " yanıtını verdi. Son durumda, C P - Çukurova ortaklığına kredi bankaları şüpheli yaklaşırken Cisl, Uil, Cgil gibi ülkenin önde gelen işçi sendikaları da yayınladıkları ortak bildiride yeni kalkınma planının işten çıkarılmaları ön görebileceğinden buna karşı olduklarını duyurdu. 
     
Mehmet Emin Karamehmet İtalya'da      Pazar ve pazartesi günü yapılan toplantılara kredi bankaları Capitalia, Meliorbanca ve Cragnotti, C P'nin hukukçuları ile Çukurova Holding'in Başkanı Mehmet Emin Karamehmet dahil bazı üst düzey yöneticileri katılırken Çukurova'dan yöneticilerin dün İstanbul'a döndükleri, ama bugün yeniden Roma'ya gelmelerinin ön görüldüğü ifade edildi. İtalyan haber ajanslarında dün çıkan haberlerde, yarın Çukurova - C P görüşmesinin tekrar yapılacağı ve nihai kararın çıkmasının beklendiği kaydedildi. 
     
     Bankalar planı inceliyor 
     2002 Kasım ayının sonunda 1.32 milyar euroluk tahvil borçlarını ödeyemeyerek batan ve yapılan anlaşmayla kredi bankalarının kontrolü altına giren Cirio, geçtiğimiz 22 Mayıs tarihinde yeniden yapılanma planını açıklamıştı. Cragnotti'nin sürpriz bir şekilde Çukurova ile anlaştığını açıklaması üzerine şaşıran kredi bankaları, Cirio'nun eski sahibi olan Cragnotti'nin hazırladığı yeni planı incelemeyi sürdürüyor. 
     

</TEXT>
</DOC>
