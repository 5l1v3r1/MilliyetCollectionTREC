<DOC>
<DOCNO> 163822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/siyaset/siy05.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK'daki asker sayısı da tartışılıyor 
</HEADLINE>
<TEXT>

Hükümet 7. Paket'te MGK Genel Sekreterliği'ne sivil bir ismin atanması ile birlikte kuruldaki asker sayısını minimuma indirmeyi de planlıyor 
     BARKIN ŞIK Ankara 

     Başbakan Yardımcısı ve Dışişleri Bakanı Abdullah Gül'ün iki ay içinde yasalaştırmayı planladıklarını açıkladığı 7. Uyum Paketi'nde AB yolunda "sivilleşme" çerçevesinde tarihi adımlar atılmaya hazırlanılıyor. Hükümet, Milli Güvenlik Kurulu MGK Genel Sekreterliği'ne sivil bir ismin atanmasının yanı sıra kuruldaki asker sayısını minimuma indirmeyi de planlıyor. 
     6. Uyum Paketi'ni Meclis'e gönderen hükümetin teknik çalışması AB Genel Sekreterliği'nde yürütülen 7. Paket'teki en kritik unsur MGK'nın yapısına ilişkin olacak. 
     Adalet Bakanlığı'nın hafta sonuna kadar 7. Paket'le ilgili Genelkurmay Başkanlığı başta olmak üzere ilgili kuruluşlara görüş yazısı göndereceği de ifade edildi. 
     MGK'daki asker üye sayısının azaltılmasının, kurulda askeri kanadın sadece Genelkurmay Başkanı'nca temsil edilmesi formülüyle çözülebileceği konusunda fikir jimnastiği yapıldığı bildirildi. Askeri çevrelerin "önyargılı" olmadığı iddia edilen bu konuda eski Genelkurmay Başkanı Hüseyin Kıvrıkoğlu'nun bir önceki düzenleme sırasında yaptığı, "İsterse yüz sivil olsun" sözünün anımsatıldığı kaydedildi. 
     
     Orgeneral kadrosu sorunu 
     Ancak genel sekreterliğe sivil bir ismin atanmasının kadro açısından sorun yaratabileceği yolundaki bazı kaygıların askeri çevrelerde dile getirildiği belirtildi. Bazı haber kanallarında dün yapılan yorumlarda, böyle bir durumda mevcut orgeneral sayısında indirime gidilmesi ya da MGK Genel Sekreterliği görevi için ayrılan bir orgeneral kadrosunun, "komutan yardımcılığı" gibi başka bir göreve kaydırılmasının gündeme gelebileceği dile getirildi. 
     Başbakan Recep Tayyip Erdoğan, MGK'ya 1. derecede devlet memurları arasından sivil genel sekreter atanması yolunu açacak 7. Uyum Paketi için "Ulusal Program UP çerçevesinde Kopenhag kriterleri neyi gerektiriyorsa yapılacaktır. En geniş anlamda sivil toplum örgütleri, Çankaya, MGK arasında konsensus sağlanıp adım atılacaktır. Şimdi sırada 6. Paket var" dedi. 
     
     

</TEXT>
</DOC>
