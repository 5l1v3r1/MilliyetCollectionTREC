<DOC>
<DOCNO> 160034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sontur06.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehit pilotun annesinden Yunanlı pilota ''Biz sana ne yaptık '' 
</HEADLINE>
<TEXT>

     Ege Denizi'nde 1996 yılında düşen F-16 savaş uçağında şehit olan Pilot Yüzbaşı Nail Erdoğan'ın annesi Selvi Erdoğan, Yunan Pilot Thanes Grivas'a seslenerek, ''Biz sana ne yaptık Oğlumu niye vurdun'' diye sordu. 
     Şehit Pilot Yüzbaşı Nail Erdoğan'ın, Kayseri'nin Sarıoğlan İlçesi'ne bağlı Karaözü Beldesi'nde yaşayan annesi Selvi Erdoğan, A.A muhabirine, acısının şimdi daha fazla arttığını, olayın kendilerinden saklanmasına bir anlam veremediğini söyledi. Olayın ortaya çıkmasını sağlayan Yunanlı yetkililere teşekkür eden Selvi Erdoğan, şöyle konuştu 
     ''Oğlumun şehit olduğunu, 7 yıl önce komşularım gelip haber verdi. Nail'in uçağının denize düştüğünü söylediler. Olayın gerçek yüzünü şimdi öğreniyoruz. Şimdi acımız daha da büyüdü. Oğlumun uçağını vuran Yunanlı pilota soruyorum Biz sana ne yaptık Oğlumu niye vurdun Yaptığın yanlışı er geç anlayacak ve pişman olacaksın. Ama oğlum geri gelmeyecek. Kendini kahraman zannediyorsun ama hak ettiğin cezayı er geç alacaksın. Oğlumun 2 çocuğu yetim kaldı.'' Oğlunun şehit olmasından 8 ay sonra, eşi Kerim Erdoğan'ın, çektiği acılara dayanamayıp öldüğünü, kendisinin de sürekli hastalanıp sık sık doktora gittiğini belirten dertli anne, Yunan Hükümeti'ne karşı Avrupa İnsan Hakları Mahkemesi'nde AİHM açtıkları davayı kazanacaklarından umutlu olduklarını söyledi. 
     Yunan Hükümeti'nden de manevi tazminat istediklerini belirten Selvi Erdoğan, şöyle devam etti 
     ''İzmir'de oturan Avukat Mehmet Emin Keleş ve eşi, AİHM'e iki ayrı dava açtı. Mehmet Emin Keleş, liseyi oğlum Nail ile birlikte okumuştu. Yunanlı pilot Thanos Grivas hakkında savaş ve harp hali yokken bir insanın canına kıydığı ve adam öldürdüğü için cinayet suçlamasıyla dava açtık. Davaları kazanmak oğlumu geri getirmez ama Yunanlı pilotun cezalandırılmasını istiyorum. Oğlumun bir mezarı bile yok. Olaydan sonra Amerikalılar, oğlumun düştüğü uçağı denizden çıkartacaklarını söylediler ama uçak denizden çıkartılmadı.'' 
     
     NAİL ERDOĞAN'IN ADI, DOĞUM YERİNDEKİ LİSEDE YAŞIYOR 

     Öte yandan, Şehit Pilot Yüzbaşı Nail Erdoğan'ın adının, 1999'da, doğum yeri olan Karaözü Beldesi'ndeki liseye verildiği ve Karaözü Lisesi'nin adının, Kayseri Valiliği'nin kararıyla ''Şehit Pilot Yüzbaşı Nail Erdoğan Lisesi'' olarak değiştirildiği öğrenildi. 
     Şehit Pilot Yüzbaşı Nail Erdoğan'ın Kayseri Hava İkmal Bakım Merkezi'nde yapılan büstü de okul bahçesine dikildi. 
     
</TEXT>
</DOC>
