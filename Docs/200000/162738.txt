<DOC>
<DOCNO> 162738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sonspo03.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş Grup lideri olarak Portekiz'e gideceğiz... 
</HEADLINE>
<TEXT>

     Milli Takımlar Teknik Direktörü Şenol Güneş, Makedonya karşısında ilk yarıda istedikleri gibi oynayamadıklarını belirterek, ''Ancak ikinci yarıda hem oyuncu, hem de taktik değiştirdik. Hak ettiğimiz bir galibiyet aldık'' dedi. 
     Güneş, maç sonrası düzenlediği basın toplantısında, futbolcuların aşırı istekli ve motive olduğunu ifade ederek, ilk yarıda bunun gerginliğini yaşayıp oyuna hakim olamadıklarını, yedikleri gollerle de takımın dağıldığını söyledi. 
     Karşılaşmanın ikinci yarısında çok daha farklı bir oyun ortaya koydukların belirten Güneş, ''Devre arasında oyunculara olayın önemini anlatıp sakin olmalarını söyledik. Bu yarıda oyun anlayışımızda hırs, akıl ve bilgi vardı. Oyuna ikinci yarıda biz hakimdik. Çok pozisyon bulduk ama değerlendiremedik. Bazı oyuncularımızın yorulmaları rakibe şans tanıdı'' diye konuştu. 
     Makedonya'nın, Türkiye'yi yakından tanıması nedeniyle kendilerine karşı zor bir rakip olduğunu vurgulayan Şenol Güneş, şöyle konuştu 
     ''Bütün maçlarımızda ilk golü onlar atıyor. Deplasmanda ve büyük takımlara karşı iyi oynuyorlar. İngiltere karşısında bu anlayışla oynarlarsa puan alabilirler. Grupta her türlü sonuç alınabiliyor. Biz bir engeli aştık ama yarış devam ediyor. Şu anda ikinciliğimiz garanti. Liechtenstein ve İngiltere'yi yenip grup lideri olarak finallere gitmek istiyoruz.'' Şenol Güneş, bir gazetecinin ''Makedonya'ya teşvik primi verildiği'' şeklindeki söylentilerle ilgili sorusu üzerine, ''Onlar olağanüstü motivasyonla oynadılar. Oyuncularımız da bunları duyduğu için çok daha istekli oynadılar. Alınteri ve emeğimizle buralara geldik, bundan sonra da böyle olacak. Bizim dışımızdaki şeylerle ilgilenmiyoruz'' dedi. 
     Güneş, Konfederasyon Kupası'nın kadrosu ile ilgili yarın açıklama yapacağını belirterek, ''Devre arasında kamp yapmadık ve bazı oyuncuları göremediğim için sıkıntılar yaşadık. Konfederasyon Kupası'nı iyi değerlendireceğiz'' diye konuştu. 
     Kaptan Bülent Korkmaz da ilk yarıdaki oyunu unuttuklarını ifade ederek, ''Devre arasında Rüştü bize 'Galip gelmek isteyen arkamdan gelsin' dedi ve bizi ateşledi. Hiç rehavete kapılmadık. Sadece ilk yarıda gerginlik vardı. Tüm arkadaşlarımı kutlarım'' diye konuştu. 
     Bu arada, karşılaşmada sarı kart gören Emre Belözoğlu'nun cezalı duruma düştüğü bildirildi. 
     Makedonya Milli Takımı Teknik Direktörü Nikola Ilievski ise ilk yarıda iyi mücadele ettiklerini, ancak ikinci yarıda Türkiye'nin üstün bir oyun ortaya koyduğunu ifade ederek, ''Eksiklerimiz olmasaydı sonuç farklı olabilirdi. Türkiye galibiyeti hak etti. Hatta 2-3 yüzde yüz gol pozisyonunu değerlendiremedi. Türkiye'yi tebrik ederim'' dedi. 
     
</TEXT>
</DOC>
