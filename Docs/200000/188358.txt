<DOC>
<DOCNO> 188358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sonspo10.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuna Adaylar futbolcular ve hocamızla ilgili açıklama yapmasın 
</HEADLINE>
<TEXT>

     Trabzonspor Kulübü Asbaşkanı Erol Tuna, tüm çalışmalarının Olağanüstü Genel Kurul sonrası Trabzonspor'u yeni yönetime en iyi şekilde devretmek için olduğunu söyledi. 
     Erol Tuna, 26 Ekim tarihine kadar görevlerini eksiksiz yerine getireceklerini ifade ederek, ''Bütün amacımız Trabzonspor'u en iyi şekilde devretmek. Hem takım hem de kulüp anlamında çok iyi bir çizgiye geldik. Kulübümüzün büyük sorunları halledildi. Görevimiz de buydu zaten. Gelecek olan yönetimi bu açıdan şanslı buluyorum'' dedi. 
     
     ADAYLAR AÇIKLAMALARINA DİKKAT ETMELİ 
     Trabzonspor başkanlığı için adaylığını açıklayan kişilerin, futbolcular ve teknik heyetle ilgili açıklamaları hakkında uyarıda bulunan Tuna, bunun Trabzonspor'a zarar vereceğini söyledi. 
     Tuna, Trabzonspor'un önünde önemli maçlar olduğunu belirterek, ''Moral ve motivasyona en çok ihtiyacımız olduğu dönemde başkan adaylarının futbolcular ve hocamızla ilgili açıklamalardan kaçınması camiamızın yararına olacaktır. Alınacak kötü sonuçlar tüm camiayı üzecektir'' diye konuştu. 
     
     ÜYELER SEÇİCİ OLMALI 
     Başkanlığa aday olmayacağını daha önce açıkladığını ve herhangi bir yönetimde de yer almayı düşünmediğini belirten Erol Tuna, artık profesyonellere daha fazla yer verilmesi gerektiğini ifade etti. 
     Yönetim kurulu üyelerinin belirlenmesinde kongre üyelerinin çok seçici olması gerektiğini savunan Tuna, şunları söyledi 
     ''Yönetim kurulu üyeliğine Trabzonspor için üretken olacak isimler tercih edilmeli. Trabzonspor'da başkanlık sorun olmaz, ama yönetimde sorun olabilir. Patronların yanı sıra profesyonellere sorumluluk verilmeli. Mesleğinde başarılı insanların kulübümüze hizmet etmesine fırsat tanımalıyız.'' 
     
     VİLLARREAL MAÇI 
     Erol Tuna, UEFA Kupası 1. Turu'nda İspanya'nın Villarreal takımı ile yapacakları rövanş maçı için de iddialı konuştu. 
     Bordo-mavili camianın 5 yıl aradan sonra katıldığı Avrupa kupası mücadelesinin büyük önem taşıdığını anlatan Tuna, ''Takımımız tur için çok istekli. Zaten işin zor kısmını geride bıraktık. Avantaj bizden yana, ama rakibimizin İspanya ligindeki durumu çok iyi. Biz alnımızın akıyla çıkacağımıza inanıyoruz'' diyerek sözlerini tamamladı. 
     
</TEXT>
</DOC>
