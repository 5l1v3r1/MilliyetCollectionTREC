<DOC>
<DOCNO> 152588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sonspo03.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Botaşspor final sarhoşu... 
</HEADLINE>
<TEXT>

     Türkiye Bayanlar Basketbol Ligi play-off yarı final serisinin son maçında Fenerbahçe'yi 85-62 yenerek, rakibine 3-2 üstünlük sağlayan ve finalde Erdemirspor'un rakibi olan BOTAŞ Spor'da büyük sevinç yaşanıyor. 
     BOTAŞ Spor Kulübü Basın Sözcüsü Halim Kılınç, yaptığı açıklamada, Fenerbahçe karşısında mükemmele yakın bir oyun sergilediklerini ve maçın umduklarından kolay geçtiğini söyledi. 
     Fenerbahçe'nin çok çabuk çözüldüğünü ve son 2 maçta BOTAŞ Spor'un üstünlüğünü kabul ettiklerini belirten Kılınç, ''Rakibimiz fazla direnemedi. Sergilediğimiz iyi oyunu sürdürdüğümüz sürece hiç bir takımın bize üstünlük sağlayamayacağını düşünüyorum'' dedi. 
     Kılınç, geldikleri yerin ve yakaladıkları başarının ortada olduğunu ifade ederek, şöyle konuştu 
     ''Şimdi finalde Erdemirspor ile karşılaşacağız. Fenerbahçe karşısında olduğu gibi Erdemirspor'a karşı da seriye 1-0 geride başlayacağız. Ancak, yakaladığımız bu tempo ve kaliteli oyun anlayışıyla Erdemirspor'u da yenip şampiyonluk kupasını Adana'ya getireceğiz. İyi oynayan oyuncularımız kupayı kazanmayı çok arzu ediyorlar. Camia olarak bu sezon şampiyon olmaya kararlıyız. İnşallah bunu başaracağız.'' 
     





</TEXT>
</DOC>
