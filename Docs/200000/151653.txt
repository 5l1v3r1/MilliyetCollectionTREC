<DOC>
<DOCNO> 151653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sonspo14.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Akçaabat Sebatspor'da hedef 'garanti'... 
</HEADLINE>
<TEXT>

     İkinci Futbol Ligi A Kategorisi'nde Süper Lig'e çıkma mücadelesi veren Akçaabat Sebatspor, ligde art arda yapacağı 3 maçtan galibiyetle ayrılarak, Süper Lig'e çıkmayı garantilemenin hesabını yapıyor. 
     Kulüp Asbaşkanı Veli Sezgin, Erzurumspor galibiyeti ile ligde 4 hafta önce elde ettikleri avantajı tekrar yakaladıklarını belirterek, ''Şimdi sırasıyla Gümüşhane Doğanspor'la sahamızda, Antalyaspor ve Vestel Manisaspor ile deplasmanda karşılaşacağız. Önümüzdeki bu 3 maçı alarak Süper Lig'i garantilemek istiyoruz'' dedi. 
     Sezgin, Gümüşhane Doğanspor ile hafta sonunda yapacakları karşılaşmanın kolay olmayacağını ifade ederek, ''Gümüşhane Doğanspor ile yaptığımız maçlarda galibiyete ulaşmakta zorluk çekmişizdir. Rakibimiz de geçen hafta Vestel Manisaspor'u yenerek önemli bir moral elde etti. Ancak biz de iyi takımız ve bu karşılaşmadan galibiyetle ayrılmak zorundayız'' diye konuştu. 
     





</TEXT>
</DOC>
