<DOC>
<DOCNO> 166049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/sonspo09.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş kaleci Cordoba'nın da işini bitirdi.. 
</HEADLINE>
<TEXT>

     Beşiktaş Kulübü İkinci Başkanı Hüsnü Güreli, bonservisini aldıkları Kolombiyalı kaleci Oscar Cordoba ile 3 yıllık sözleşme yapmak istediklerini söyledi. 
     Hüsnü Güreli, Ümit Aydın ile Gökhan Zan'ın imza töreni sonrasında düzenlediği basın toplantısında, kaleci Cordoba'nın bonservisini Arjantin'in Boca Juniors takımından 1 milyon 600 bin dolar karşılığında aldıklarını ifade ederek, ''Bizim zaten Cordoba ile 750 bin dolar karşılığı 1 yıl daha sözleşmemiz bulunuyor. Cordoba şu an milli maçlar nedeniyle Fransa'da. Döndükten sonra 3 yıl için anlaşmak istiyoruz'' dedi. 
     Basın mensuplarının iç transferde Ali Eren ile henüz sözleşme imzalanmadığını hatırlatması üzerine de Güreli, ''Ali Eren Beşiktaş'a uzun yıllar hizmet etti. Teknik heyetimizle de görüşüp, önümüzdeki hafta içinde yapacağımız yönetim kurulu toplantısında bu futbolcunun durumu netlik kazanacak'' diye konuştu. 
     Güreli, Altaylı İbrahim için 1-1.5 ay önce yönetici Emin Önal vasıtasıyla Altay'a öneri götürdüklerini ifade ederek, şunları söyledi 
     ''Biz 300-400 bin dolarlık bir teklif götürmüştük. Ancak bu futbolcuya ihtiyaçları olduğunu, verecek dahi olsalar 1.5 milyon dolar isteyeceklerini söylediler. Bu nedenle görüşmemiz sona erdi. Şu anda da herhangi bir görüşmemiz yok.'' Yabancı futbolcu konusunda aceleci davranmadıklarını ve transfer piyasasında fiyatların düşmesini beklediklerini anlatan Güreli, bu konuda da teknik direktör Mircea Lucescu'nun direktifleri doğrultusunda hareket edeceklerini söyledi. 
     Güreli, geçen sezon Malatyaspor'da forma giyen Timuçin ile ilgili haberlerin gerçeği yansıtmadığını vurgulayarak, ''Biz Timuçin ile hiçbir zaman ilgilenmedik. Daha sonra, başkanımız Serdar Bilgili'nin yönetim kurulu toplantısını terkettiği şeklinde tatsız bir haber çıktı. Bunlar gerçek değil'' dedi. 
     
     DEMİRÖREN ''HEDEF AVRUPA'DA BAŞARI'' 

     Asbaşkan ve futbol şubesi sorumlusu Yıldırım Demirören ise yeni sezon için çalışmalara bu akşam başlayacaklarını hatırlatarak, ''Geçen sezon başarılıydık. Şimdi hedefimiz Avrupa'da da başarılı olmak'' dedi. 
     Çok iyi bir kadro oluşturduklarını kaydeden Demirören, ''Artık hedefimiz Avrupa Şampiyonlar Ligi'nde çeyrek final oynamak. Ayrıca birkaç sezon üstüste şampiyonluğa ulaşmak'' diye konuştu. 
     
</TEXT>
</DOC>
