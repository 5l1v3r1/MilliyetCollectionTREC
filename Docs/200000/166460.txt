<DOC>
<DOCNO> 166460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sontur18.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlıktan hakim ve savcılara uyarı ''İş takibi yapmayın'' 
</HEADLINE>
<TEXT>

     Hakim ve savcıların büyük iş yükü ve düşük maaşları gündemden düşmüyor. Ancak Adalet Bakanlığı'nın bugün yayınladığı bir genelge sorunun üzücü ve düşündürücü boyutlarını tüm çıplaklığı ile gözler önüne serdi. Bakanlık bazı hakim ve savcıların iş takibi yaptıklarının saptandığını açıklayıp, hakim ve savcıları, iş takibi yapmamaları, tavassut aracılık girişiminde bulunmamaları konusunda uyardı. Hakim ve savcılar, görev yaptıkları yerden bir başka yere atanmak için denedikleri yollar konusunda da bakanlık tarafından uyarıldılar. 
     Adalet Bakanlığı Müsteşar Vekili Hakim Bülent Gökgöz'ün imzasıyla 26 Haziran tarihli iki adet genelge yayımlandı. 
     Cumhuriyet başsavcılıkları, DGM Cumhuriyet başsavcılıkları ve bölge idare mahkemeleri başkanlıklarına gönderilen genelgede, hakim ve Cumhuriyet savcılarının atama, yetki ve benzer taleplerini nasıl yapacaklarının ilgili genelgelerle açıklandığı anımsatıldı. Genelgede, bu genelgelerde, mesleğin tarafsızlığına gölge düşürecek biçimde tavassut girişiminde bulunulmaması gerektiğinin belirtildiği ifade edildi. 
     Genelgede şöyle denildi 
     ''Bazı hakim ve savıların usulsüz raporlar almak suretiyle görev yerlerini terk ederek iş takibi yaptıkları, tavassut girişiminde bulundukları üzüntüyle gözlenmektedir. 
     Anayasamızın 140. maddesinin ikinci fıkrasında da belirtildiği gibi, 'mahkemelerin bağımsızlığı ve hakimlik teminatı esaslarına göre görev ifa eden' hakim ve Cumhuriyet savcılarımızın, Anayasa ile güvence altına alınan yargı bağımsızlığı ve hakimlik güvencesi ilkelerinin de bir gereği olarak atama, yetki ve benzer taleplerini, yasa ve yönetmelik hükümlerine uygun olarak, aracı koymaksızın ve iş takibine dönüştürmeksizin, ağır ceza Cumhuriyet başsavcılığı veya adli ve idari yargı adalet komisyonu başkanlıkları aracılığıyla bakanlığa iletmeleri gerekmektedir.'' Genelgede, aksine davranış sergileyerek tavassut yoluna başvurup hakim ve Cumhuriyet savcılığı unvanı ile bağdaşmayan davranışlar içine girenler hakkında disiplin yönünden gerekli işlemlerin uygulanacağı ifade edildi. 
     
     ADALET BAKANI VE HSYK ÜYELERİNİN İSMİNİ KULLANANLAR 

     Adalet Bakanlığı'nca yayımlanan ve diğer genelgeye ek olarak Adli Tıp Kurumu Başkanlığı'na da gönderilen genelgede, son zamanlarda Cumhuriyet savcılıkları, mahkemeler ve ceza infaz kurumlarında dava ve işleri veya ilişkileri bulunan bazı kişilerin, Adalet Bakanı, HSYK üyeleri ile bakanlık üst düzey yöneticilerinin isimlerini, makam telefonlarını vererek çeşitli taleplerde bulundukları, iş takibi yaptıkları, hatta bilgi, belge istedikleri konusunda duyumlar alındığı kaydedildi. 
     Adalet Bakanı, HSYK üyeleri ve bakanlık üst düzey yöneticilerinin bu kişilerle ve bu taleplerle hiçbir ilgisi bulunmadığı vurgulanan genelgede, bu çeşit isteklerle gelen veya telefon ve faksla başvuranların, kimin adını kullanarak tavassut talep ettiklerinin tespiti ile bildirilmesi istendi. 
     Bilgi ve belge istenmesi halinde ise isteyen makamlardan ve kişilerden teyit alınmadan ve teşkilat rehberindeki telefon ve faks numaraları kontrol edilmeden kesinlikle belge ve bilgi verilmemesi istenilen genelgede, şöyle denildi 
     ''Gerçek ve yasal olmayan başvuruları yapan kişilerin tespiti ile yasal gereğine tevessül olunmasını, konunun yargı çevrenizdeki hakim, Cumhuriyet savcılıkları, cezaevi personeli ile diğer tüm ilgililere duyurulmasını önemle rica ederim.'' 

     
</TEXT>
</DOC>
