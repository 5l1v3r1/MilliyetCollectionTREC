<DOC>
<DOCNO> 164823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/guncel/gun05.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınav stresi bitti sıra sonuçlarda 
</HEADLINE>
<TEXT>

Yabancı Dil Sınavı sonuçları adaylara temmuz ayı sonunda, 2003 ÖSS sonuç belgesiyle duyurulacak. O zamana kadar strese devam 
     MEHMET AKİF ERDEM İstanbul 

     Üniversitelerin yabancı dille ilgili bölümlerinde okumak isteyen adayların sınavı dün yapıldı. Öğrenciler bir yükseköğretim kurumuna girmek için ter dökerken, aileleri de dışarda heyecan içinde beklediler. Birçok okulda da çocuklarını bekleyen velilerin, gürültü yaparak öğrencilerin dikkatini dağıtmamaları için sınav süresince bahçede beklemelerine izin verilmedi. 
     
     TEMMUZ SONU AÇIKLANACAK 
     Öğrenci Seçme ve Yerleştirme Merkezi’nce gerçekleştirilen sınava 41 bin 970 aday başvurdu. Sınav saat 09.30’da başladı ve adaylara soruları yanıtlamaları için 150 dakika süre verildi. 
     Sınav Almanca, Fransızca ve İngilizce dillerinde gerçekleştirildi. Sınavda, adaylara kelime ve dil bilgisi, okuduğunu anlama ve Türkçe’den yabancı dile, yabancı dilden Türkçe’ye çeviri ile ilgili sorular yöneltildi. 
     2003 - YDS sonuçları adaylara 2003 - ÖSS sonuç belgesiyle duyurulacak. 2003 - ÖSS’nin Temmuz ayı sonunda açıklanması planlanıyor. 
     

</TEXT>
</DOC>
