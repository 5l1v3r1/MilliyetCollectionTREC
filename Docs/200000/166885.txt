<DOC>
<DOCNO> 166885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sonspo14.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergün Penbe Her zaman örnek oldum... 
</HEADLINE>
<TEXT>

     Galatasaraylı milli futbolcu Ergün Penbe, ''6. FIFA Konfederasyon Kupası'nda A Milli Takımı'nın formasını giyen genç oyunculara, her zaman öncü ve örnek olmuşumdur'' dedi. 
     Babasını ziyaret amacıyla Zonguldak'ın Kilimli Beldesi'ne gelen Ergün Penbe, gazetecilerle bir süre sohbet ederek soruları yanıtladı. 
     Penbe, ''Konfederasyon Kupası maçlarında oynayan genç futbolcuların performansı ile Okan'ın kaçırdığı penaltı konusunda ne düşünüyorsun '' biçimindeki sorulara yönelik şu açıklamayı yaptı 
     ''Genç futbolcu kardeşlerimiz, yarınlar için umut vaadediyor. Bunların hepsi milli takımda görev almak isterler. Tecrübe olması, önlerinin açılması bakımında oynamalarını isterim. Ancak bu, hocaların takdiriyle olur. Gençlerimizin hırs ve azmi gurur verici. Ben 6. FIFA Konfederasyonu Kupası'nda A Milli Takımı'nın formasını giyen genç oyuncularımıza her zaman öncü ve örnek olmuşumdur. Zaten öyle de olmamız gerekiyor. 
     Her futbolcu penaltı kaçırabilir. Okan'ın penaltıyı gole çevirememe gibi bir korkusu olması sözkonusu değil. Bunu yapmak medeni cesaret ister ve Okan bunu gösterdi, fakat talihsiz bir olay yaşandı. Çok güvendiğiniz, iyi dediğiniz futbolcu da penaltı kaçırabilir. Ancak turnuva, bizim açımızdan güzel geçti ve üçüncülüğü elde ettik. İleriki günlerde İngiltere ile yapacağımız maç çok önemli. Saha ve seyirci avantajını iyi kullanarak İngiltere'yi yenmek ve bu gruptan lider olarak çıkmak istiyoruz.'' Penbe, kendisine gelebilecek transfer önerileriyle ilgili soruyu ise şöyle yanıtladı 
     ''Kulüpler genellikle genç futbolcuları transfer etmeye daha meyilli. Bana herhangi bir teklif gelmiş değil. Ama kulübe gelip gelmediğini bilmiyorum ve zaten sözleşmem de devam ediyor. Böyle bir teklif olursa da hocamın iznini alırım. Fakat hocam derse ki senin kalmanı istiyorum , seve seve kalırım. Sağlığım ve vücudum elverdiği sürece yani 36-37 yaşıma kadar futbol oynamayı istiyorum. Çünkü, bu benim mesleğim ve severek yapıyorum.'' Ümit Davala'nın transferiyle ilgili görüşü sorulan Penbe, geçmişte yurtdışında da oynayan Davala'nın futbola iyi hizmetler sunduğunu, verdiği karara ise saygı duyulması gerektiğini kaydetti. 
     Ergün, İkinci Futbol Ligi B Kategorisi'nde yer alan Zonguldakspor ile ilgili soruyu, ''Zonguldakspor benim memleketimin takımı. Elbette Birinci Süper Lig'e çıkmasını isterim. Bunu başaracaklarına da inanıyorum. İleride şartlar ne gerektirir bilemem ama inşallah temennimiz gerçek olur'' diye yanıtladı. 
     Penbe, futbolu bıraktıktan sonra teknik direktörlük yapmak isteyip istemeyeceği yolundaki soruya da, ''Geçmiş dönemlerde antrenörlük belgesi aldım. Futbol hayatıma nokta koyduktan sonra antrenör olarak görev yapabilirim ancak teknik direktörlüğü asla yapamam'' dedi. 
     
</TEXT>
</DOC>
