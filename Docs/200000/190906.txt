<DOC>
<DOCNO> 190906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/yasam/ayas.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Başlarına oturacak 
</HEADLINE>
<TEXT>

   Bataklık üzerine yapılan okul günden güne çatlıyor. Korku içindeki öğrenciler 'Çökecek' diyor ama Milli Eğitim Müdürü'ne göre 'binanın zemini oturuyor...' 
      FAHRETTİN GÖK Van DHA 
   
   Van'da geçen yıl öğrenime açılan Vali Haydar Bey Lisesi'nin zeminin çökmesi ve duvarlarının çatlaması öğrencileri korkutuyor. 
   Zemindeki çökmenin, okulun 40 dönüm kurumuş bataklık alan üzerine yapılması nedeniyle meydana geldiği ve lisenin tamamen çökme riski taşıdığı öne sürüldü. 
   Görme engelliler için 1993'te temeli atılan ve daha sonra pansiyonlu liseye dönüştürülen okul, 2.5 trilyon harcamayla 9 yılda tamamlandı. Bünyesinde 53 öğrencili Fen Lisesi de bulunan ve 1500 öğrencinin öğrenim gördüğü okulun, derslik, pansiyon ve sosyal tesis bölümlerinin duvarlarında çatlaklar oluştu, zeminde çökme meydana geldi. 
   
   'Bir gün çökecek ama...' 
   Okulda inceleme yapan teknik heyet, duvarlardaki çatlakların ve zemindeki çökmelerin önemli bir sorun yaratmadığı yönünde görüş bildirdi. Ancak, öğrenciler, yetkililerin duyarsız kaldığını savunarak, "Okulun durumu içler acısı. Her an çökebilir endişesi taşıyoruz. Okulun tuvaletleri, zemindeki çökme sonucu yıktırılıp yeniden yaptırıldı" dedi. 
   Milli Eğitim Müdürü İbrahim Çamurcu ise çökme ve çatlakların, binanın oturmasından kaynaklanan bir durum olduğunu öne sürerek, "Birileri bundan bir şeyler çıkarıp Milli Eğitim'in adını karalamaya çalışıyor. Okulda tehlikeli bir durum söz konusu değil" diye konuştu. 
   
   40 bin okula deprem testi yapılamıyor...    BAHAR ATAKAN 
   Milli Eğitim Bakanlığı'nın MEB , ödeneksizlik nedeniyle 42 bin eğitim kurumundan sadece 1797'sine depreme karşı güvenlik testi yaptırabildi. Bakan Hüseyin Çelik'in, okullar için inceleme ve güçlendirme emri vermesinin üzerinden altı ay geçti ama 40 bin 203 eğitim kurumuna depreme karşı güvenlik testi yaptırılamadı. Çünkü, okulların bu testlerden geçmesi için 1 katrilyon lirayı aşkın ödeneğe ihtiyaç var. Oysa MEB'in 2004 yatırım bütçesi 1.2 katrilyon lira olarak belirlendi. 
   
   
</TEXT>
</DOC>
