<DOC>
<DOCNO> 184199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/ekonomi/eko01.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Chevrolet Türkiye'ye Daewoo ile dönüyor 
</HEADLINE>
<TEXT>

   General Motors'un üçte ikisini satın aldığı Koreli üretici Daewoo'nun yeni modelleri, Türkiye'de de "Chevrolet" markasıyla satılmaya başlanacak 
      LEVENT KÖPRÜLÜ 
   
   Amerikan otomotiv devlerinden General Motors'un GM , zor durumdayken üçte ikisini devraldığı Daewoo'nun ürünleri, Türkiye'de "Chevrolet" markasıyla satılacak. Chevrolet markası da böylelikle uzun bir aradan sonra Türkiye'ye resmen girmeye başlayacak. 
   Yeni Opel Signum'un tanıtımında soruları yanıtlayan Opel Türkiye Genel Müdürü Peter Fahrni, GM ile birlikte çalışmaların sürdüğünü belirterek, Daewoo'nun, ülkemizde "Chevrolet" markasıyla satılacağını söyledi. Avrupa'da GM ve Daewoo operasyonlarını yürüten GM DAT ile 2003'ün sonuna kadar operasyonu tamamlayacaklarını belirten Fahrni, kurulacak yeni şirketin Chevrolet'nin tüm araçlarını ithal etmeyeceğini hatırlattı. İsim değiştirme operasyonu, ilk kez Türkiye ile birlikte Romanya, Polonya, Bulgaristan ve Ukrayna'da gerçekleşecek. 
   
   Yeni Opeller geliyor 
   Opel olarak 2003 sonu itibariyle binekte ikinci, ticaride ise beşinci marka olma hedefini koruyacaklarını belirten Fahrni, yeni Signum, yakında getirecekleri hafif ticari araç Vivaro ve 2004'ün ilk yarısında ithal edecekleri yeni Astra ile gelecek yıl yüzde 10 pazar payı elde etmeyi planladıklarını söyledi. 
   
   Dizeli daha çok isteniyor    Opel'in Türkiye'de satışa sunduğu yeni lüks aracı Signum, 50 ile 90 milyar TL arasında değişen fiyatlara sahip. Ülkemize 1.8 lt. 122 HP Turbo, 2.0 lt. 175 HP Turbo, 2.2 155 HP doğrudan püskürtmeli benzinli, 3.2 lt. 211 HP V6 ve 3.0 lt. 177 HP'lik V6 dizel motor seçenekleri ve dört donanım paketiyle getirilen Signum'dan, şu ana kadar beş adet satılmış. En çok talep de, 89 milyarlık dizel seçeneğine olmuş... Station, lüks sedan ve coupe özelliklerini bir arada taşıyan Signum, çok zengin donanım seçeneklerine sahip. 
   
   
</TEXT>
</DOC>
