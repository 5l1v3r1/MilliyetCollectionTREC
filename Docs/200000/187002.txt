<DOC>
<DOCNO> 187002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sondun31.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta ABD askerlerine saldırılar sürüyor 
</HEADLINE>
<TEXT>

     Irak'ın başkenti Bağdat'ın güneyinde yola yerleştirilen bombanın patlaması sonucu 2 Amerikan askeri ile bir Iraklı çevirmenin öldüğü bildirildi. 
     Amerikan Merkez Komutanlığı'ndan yapılan açıklamada, başkent Bağdat'ın 40 kilometre kadar güneyindeki El Hasva'da dün meydana gelen patlamada da 2 askerin yaralandığı belirtildi. 
     Bir askerin öldüğü Rammadi saldırısından bir saat sonra meydana gelen olayda ölen askerlerin 82. Hava İndirme Tümeni'nden olduğu kaydedildi. 
     Bağdat'ın 110 km batısındaki Rammadi yakınlarında dün düzenlenen bombalı saldırıda, 3. Zırhlı Piyade Alayı'ndan bir asker ölmüş, bir asker de yaralanmıştı. 
     Bu arada bugün, Tikrit'in merkezine yakın bölgede seyreden Amerikan konvoyunun yakınında, yola yerleştirilen bombanın patlaması sonucu 3 askerin hafif yaralandığı bildirildi. 
     
     ESKİ ÖZEL GÜÇLER SUBAYI YAKALANDI 
     Öte yandan, Amerikan birliklerinin Bağdat'ın kuzeyindeki Bakuba kentinde sabahın ilk saatlerinde düzenleği operasyonla, eski Irak ordusuna bağlı bir özel güçler subayını yakaladığı bildirildi. 
     Amerikalı askeri yetkililer, ABD güçlerine karşı örgütlü saldırılara yardım ettiği iddia edilen eski Iraklı subayla birlikte 6 kişinin de yakalandığını kaydettiler. 
     ABD 4'üncü Piyade Tümeni sözcülerinden Binbaşı Josslyn Aberle, operasyonda bir bavul dolusu bomba yapımı malzemeyle birlikte hafif silahlar, el bombası, çeşitli pasaportlar, büyük miktarda cephane ve para ele geçirildiğini söyledi. 
     Aberle, Almanya, Rusya ve diğer bazı ülkelerden olan pasaportların hepsinin yakalanan eski Iraklı subaya ait olduğunu belirtirken, yakalanan Iraklının kimliğini açıklamadı. 
     
</TEXT>
</DOC>
