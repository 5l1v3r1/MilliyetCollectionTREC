<DOC>
<DOCNO> 194583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/soneko25.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yakıt pili geliştirilmesi için imzalar atıldı... 
</HEADLINE>
<TEXT>

     Koç Topluluğu'nun dev sanayi şirketleri Ford Otosan, Tofaş ve Arçelik ile Türkiye Teknoloji Geliştirme Vakfı TTGV ve TÜBİTAK Marmara Araştırma Merkezi MAM arasında yakıt pili teknolojisi projesi imzalandı. 
     Dünyada henüz gelişmekte olan ve üzerinde son yıllarda yoğun olarak çalışılan bu alternatif enerji teknolojisi için Türkiye'de ortak çalışmayı sağlayacak projeyle, hidrojenden elektrik enerjisi üreten yakıt pili sisteminin geliştirilmesi amaçlanıyor. 
     Proje Koordinatörü Dr. Murat Yıldırım, İstanbul'da projenin imzalandığı toplantıda yaptığı konuşmada, yüksek verimde çalışan enerji dönüşüm sistemi olan yakıt pillerinin, cep telefonlarında kullanılabilecek kadar az veya bir kente yetebilecek kadar fazla güç üretebilecek kapasitede tasarlanabildiğini, ulaşım, evsel ve endüstriyel uygulamalarda geniş kullanım alanına sahip olabileceğini söyledi. 
     Dünyada 2004 yılına kadar 2.4 milyar dolarlık yakıt pili pazarı oluşacağına işaret eden Yıldırım, rakamın 2010 yılında 23 milyar dolara ulaşmasının beklendiğini kaydetti. 
     Yıldırım, projenin yakıt pili üretiminde Türkiye'de bir başlangıç olacağını vurgulayarak, 8 aylık ön çalışma döneminde rekabet öncesi işbirliği disiplininin geliştirileceğini, teknolojinin tam anlamıyla öğrenileceğini, plan ve program yapılacağını, elemanların uzmanlaşacağını söyledi. 
     Uzun vadede ilk aşamada 1.5 kW polimer elektrolik membran PEM tipi yakıt pili sisteminin kurulmasının hedeflendiğini belirten Yıldırım, ayrıca yakıt pil modülü ve sistem alt bileşenlerinin temin edileceğini, performans testlerinin tamamlanacağını, modül kalitatif ve kantitatif analizleri yapılacağını bildirdi. 
     Murat Yıldırım, proje sonunda durum değerlendirmesi yapılacağını, evsel ya da araç kullanımı için sistem entegrasyonu aşamalarına geçiş olanaklarının araştırılacağını kaydetti. 
     Proje Koordinatörü Yıldırım bir soru üzerine, projenin 6. Çerçeve Programı'na dahil olmadığını, 8 aylık ilk aşamadaki maliyetin KDV hariç 96 bin dolar olduğunu söyledi. Yıldırım, herhangi bir ürünün ortaya çıkması halinde bunun patent hakkının TÜBİTAK MAM'a ait olacağını, ticari ürüne dönüşmesi halinde de firmalarca kullanılabileceğini belirtti. 
     
     ''YAKIT PİLİ SAYESİNDE BOR YATAKLARI KULLANILABİLİR'' 

     TÜBİTAK MAM Başkanı Prof. Dr. Naci Görür de, projenin yakıt pili konusunda Türkiye'de ilk olması açısından önemine dikkat çekerek, yakıt pilinin geliştirilmesiyle Türkiye'deki dünyanın en zengin bor yataklarının kullanımının da mümkün olabileceğini söyledi. 
     Bor madeninin bileşiminde hidrojen bulunduğuna ve değişik türevler oluşturmak suretiyle enerji kaynağı olarak kullanılabileceğine işaret eden Prof. Dr. Görür, ''Elektrokimyasal cihaz olan yakıt pilleri, hidrojeni bir gaz bileşeni haline getirip elektrik enerjisine dönüştüren sistem'' dedi. 
     Ford Otosan Genel Müdür Yardımcısı Ufuk Güçlü de, 20-25 yıl sonra yakıt pili lisansıyla araç üretmek ve bu teknolojinin uygulamalarını dünyayla beraber geliştirmek için projenin başarılı olması dileğinde bulundu. 
     Projenin iki önemli noktası bulunduğuna değinen Güçlü, Türkiye'de ilk defa rakip firmalar biraraya gelerek ortak bir stratejik çalışma platformu oluştururken, diğer taraftan da 25 yıl sonrası için kullanılması mümkün olabilecek bir teknoloji için bugünden yatırım yapıldığına dikkat çekti. 
     
     REKABET ÖNCESİ STRATEJİK İŞBİRLİĞİ 

     Tofaş AR-GE Direktörü Doç. Dr. Orhan Alankuş da, AB ülkelerinde ABD ve Japonya ile aralarındaki AR-GE harcamaları açığını kapatmak için şirketlerin birlikte hareket ettiklerine işaret ederek, ''Biz de bu yaklaşımla TÜBİTAK MAM'ın bu projeyi önermesiyle, rekabet öncesi stratejik işbirliği projesine imza koyduk'' dedi. 
     Arçelik Araştırma ve Teknoloji Geliştirme Merkezi Müdürü Yalçın Tanes ise Türkiye'de artık şirketlerin teknoloji takipçisi ve kopyacısı olmayı reddettiklerini vurguladı. 
     Projede birlikte çalışmaya ilişkin çalışmaların yaklaşık bir yıldır devam ettiğini belirten Tanes, ''Çünkü artık teknoloji değil bir kişi, grup veya şirket, şirketler tarafından çok yönlü olarak oluşturulabilecektir. Bunun yolu da beraber çalışmaktan geçmektedir'' dedi. 
     Tanes, çalışma sonunda ortaya çıkacak ürünün patentine dair bir soruyu yanıtlarken, pazara çıkacak üründe her firmanın kendi politikası doğrultusunda çalışma yapıp bunu ürününe yansıtacağını söyledi. 
     
</TEXT>
</DOC>
