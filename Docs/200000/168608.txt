<DOC>
<DOCNO> 168608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/ekonomi/eko03.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Güler Anlaşma yok, formülde ısrarlıyız 
</HEADLINE>
<TEXT>

Mavi Akım sorunu için dün Ankara'ya gelen Gazprom Başkanı açıklama yapmadan giderken Enerji Bakanı, 'Anlaşma yok, formülde ısrarlıyız' dedi 
     ANKARA Milliyet 

     Enerji ve Tabii Kaynaklar Bakanı Hilmi Güler ile Rus doğalgaz firması Gazprom Yönetim Kurulu Başkanı Aleksey Miller arasındaki Mavi Akım Projesi ile ilgili görüşmeden sonuç alınamadı. 
     Rus heyet, açıklama yapmadan Türkiye'den ayrılırken, Güler, görüşmelerin süreceğini, Türk tarafının formül üzerinde ısrarlı olduğunu söyledi. Güler, tahkim sürecinin devam ettiğini de kaydetti. 
     
     'Formül görüşülüyor' 
     Güler, "Görüşmeler devam edecek, o şekilde anlaştık. Geçmişte yapılan ülkemiz aleyhine görülen anlaşmalar milletimizin çıkarları doğrultusunda düzeltilmeye çalışılıyor" dedi. Güler, "Kontrat maddeleri üzerinde tartıştık. Bu görüşmelerden sonra iki tarafın da kendi arasında değerlendireceği epey bir malzeme oluştu" diye konuştu. 
     Güler, ağustosa kadar anlaşma olmasını ümit ettiğini belirtti. Uzlaşmadan yana bir tavır içinde bulunduklarını kaydeden Güler, formülde ısrarlı olduklarını, formül üzerinde görüşmenin devam ettiğini söyledi. 
     
Tahkimsiz çözmek istiyorlar      Mavi Akım çerçevesinde Gazexport şirketinin sözleşmede fiyat hesaplama formülünün yanlış olduğunu belirtmesi üzerine başlatılan görüşmelerde anlaşma sağlanamamış ve tahkim süreci başlamıştı. Gazprom 1. Başkan Yardımcısı Yuri Kamarov, fiyatta ve gaz miktarında iyileştirme yaptıklarını ama Türk tarafının anlaşma formülünde yapılan bir yazım hatasını düzeltmemekte ısrar ettiğini savunmuştu. Kamarov, bununla birlikte sorunu tahkimsiz çözmek istedikleri mesajını vermişti. 
     

</TEXT>
</DOC>
