<DOC>
<DOCNO> 165361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/soneko08.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Nisan ayında 13 bin 716 yeni taşıt trafiğe katıldı... 
</HEADLINE>
<TEXT>

     Trafiğe kaydı yapılan motorlu taşıt sayısı, bu yılın Nisan ayında toplam 13 bin 716 adet oldu. 
     Kaydı yapılan araçlar içinde, 6 bin 337 adet ve yüzde 46.2 oran ile otomobil, ilk sırada yer aldı. 
     Devlet İstatistik Enstitüsü DİE , 2003 Nisan ayı motorlu kara taşıtları istatistiğini açıkladı. 
     Buna göre, Nisan ayında trafiğe kaydı yapılan araçlar arasında otomobili yüzde 32.8 ile kamyonet, yüzde 12.1 ile motosiklet, yüzde 2.6 ile kamyon izledi. Nisan ayında trafiğe kaydolan araçların yüzde 6.3'ünü ise minibüs, otobüs, yol ve iş makineleri ile özel amaçlı taşıtlar oluşturdu. 
     Nisan'da, 2 bin 13 taşıtın ise trafikten kaydı silindi. 2002 yılı Nisan ayında ise 9 bin 82 adet taşıtın trafiğe kaydı yapılırken, 1,056 taşıtın ise trafikten kaydı silinmişti. 
     
     OCAK-NİSAN DÖNEMİ 
     2003 yılının Ocak-Nisan döneminde trafiğe kaydı yapılan araç sayısı 49 bin 634 olurken, 5 bin 458 adet aracın trafikten kaydı silindi. Geçen yılın aynı döneminde trafikten kaydı silinen araç sayısı 3 bin 984 adet, trafiğe kaydı yapılan araç sayısı ise 27 bin 546 adet oldu. 
     
     YÜZDE 61.5'İ OTOMOBİL 
     Ayrıca, bu yılın Nisan ayı sonu itibariyle trafiğe kayıtlı araçların yüzde 61.4'ini otomobil, yüzde 14'ünü motosiklet, yüzde 11.9'unu kamyonet, yüzde 5.3'ünü kamyon ve yüzde 7.4'ünü ise minibüs, yol ve iş makineleri, otobüs ile özel amaçlı taşıtlar oluşturdu. 
     Nisan ayında, tescil belgesi alan taşıtlar Adana, Ankara, Antalya, Bursa, Denizli, Gaziantep, Hatay, Mersin, İstanbul, İzmir ve Muğla illerinde yoğunlaştı. Seçilmiş bu illerdeki taşıt sayısının toplam içindeki payı ise yüzde 72.1 oldu. 
     Otomobil, minibüs, otobüs, kamyonet ve kamyon gibi taşıtların kullanım şekline göre yüzde 96.8'i özel, yüzde 2.4'ü ticari, yüzde 0.8'i de resmi olarak kullanılıyor. 
     Öte yandan, Nisan'da trafikten ilk defa tescil belgesi alan otomobillerin markalarına göre yüzde 16.1'ini Opel, yüzde 14.7'sini Renault, yüzde 13.5'ini Volkswagen, yüzde 10.6'sını Tofaş Murat-Fiat , yüzde 8.9'unu Peugeot, yüzde 7.4'ünü Toyota, yüzde 28.8'ini de diğer markalar oluşturdu. 
     
</TEXT>
</DOC>
