<DOC>
<DOCNO> 184530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sondun17.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kelly ailesinin avukatı Kimseden öç almaya çalışmıyoruz... 
</HEADLINE>
<TEXT>

     İngiltere'de Dr. David Kelly'nin ölümüyle ilgili soruşturmada son sözlerini söyleyen Kelly ailesinin avukatı, olayda hükümetin ve Savunma Bakanlığı'nın yaptığı hataların ortaya çıkarılmasını, başka kişilerin de bu hatalara kurban gitmemesini istediklerini söyledi. 
     Avukat Jeremy Gompertz, ailenin kimseden Kelly'nin başına gelenlerden dolayı intikam almaya çalışmadığını, hükümetin olayda ikiyüzlü bir tutum izlediğinin bilinmesinin kendilerine yeteceğini ifade etti. 
     Savunma Bakanlığı'nın da sistematik hatalar yaptığını savunan Gompertz, hiçbir kurumun rolünü kabul etmeye yanaşmamasının Kelly ailesine üzüntü verdiğini söyledi. Avukat Gompertz, bazı tanıkların ifadeleri sırasında ailenin büyük yara aldığını da ifade etti. 
     Yaşanan trajedide basına da büyük bir pay düştüğünü öne süren Gompertz, özellikle BBC'nin Today adlı programının, ortaya attığı iddialar ve bunların yayınlanış biçimiyle sonuçta büyük bir paya sahip olduğu görüşünü savundu. Ailenin avukatı, basınla ilişki kurmanın Dr. Kelly'nin işinin bir parçası olduğunu, bu konuda uygulanan kurallarda ise büyük boşluklar bulunduğunu kaydetti. 
     Kelly'nin BBC muhabiri Andrew Gillighan ile genel bir sohbet yaptığını, ancak bu toplantıda Irak dosyasından söz edildiğine dair bir kanıt bulunmadığını belirten Avukat Gompertz, ''Dr. Kelly'nin böyle bir görüşme için izin alması gerekmiyordu. Alsa da kimsenin reddetmesi söz konusu değildi. Ayrıca Dr. Kelly bu görüşmeyi gizlemeye de çalışmadı'' dedi. Andrew Gillighan'ı ''güvenilmez'' olmakla suçlayan avukat Jeremy Gompertz, Savunma Bakanı Geoff Hoon'un da olaydaki rolünü inkar etmesini eleştirdi ve ''Sayın Bakan Dr. Kelly'nin adının ortaya çıkmasında büyük bir role sahipti'' diye konuştu. 
     Başbakan Tony Blair'in danışmanı Alastair Campbell'in parlamento komisyonları tarafından sorgulanan Dr. Kelly'ye ''dersinin iyi belletildiğini'' günlüğüne not ettiğine dikkat çeken avukat, ''Bir tanığa bir şeyleri belletmek suçtur. Ona ancak psikolojik açıdan destek verilebilir, ders değil, bu da hükümetin oynadığı rolün yanlışlığını gösteriyor'' şeklinde konuştu. 
     
</TEXT>
</DOC>
