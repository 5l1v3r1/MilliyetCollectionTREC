<DOC>
<DOCNO> 158971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/yazar/sazak.html </URL>
<DATE> 2003/05/26/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Sertab'ın başarısı 
</HEADLINE>
<TEXT>

     Eurovision'da birinci olduk 
     Sertab ve dansçıları, 1980'lerin ABBA'sını çağrıştıran ses ve sahne başarılarıyla Eurovison Şarkı Yarışması'nı kazanmakla kalmadılar, uykusuz gecelerde 'sıfır puan' çekmekten yorgun düşen 'siyah beyaz' televizyon kuşağının makus talihini de yendiler. 
     Eurovision denilince akla gelen ilk isimlerden biri Bülent Özveren'dir. 
     TRT'de yapımcı - sunucu olarak 1975 yılında Eurovisyon yarışmalarını başlatan Özveren'in, Sertap Erener birinci olunca 'bu günleri gösterdiği için Tanrı'ya şükretmesi' boşuna değildi. 
     28 yılda ne skandallar yaşandı, ne şöhretler harcandı Eurovision uğruna... 
     Opera'cı Çetin Alp'ın 'müzikten anlamayan' Avrupalılar yüzünden Türkiye'ye dönüşte 'müziksever vatandaşlarımızın hücumuna uğramasını' kim unutabilir. Eurovision'da kaybetti diye 'dayak yedi' sanatçımız. 
     1975'te daha ilk yarışmacı Semiha Yankı, Lahey'de sahne aldığı geceden itibaren Eurovison bir müzik etkinliği olmaktan çıktı, 'kazanmak ve kaybetmek' üzerine kurulu ulusal gurur mücadelesine dönüştü. 
     Türkler en güzel besteyle yarışmaya katılıyor ancak 'Denmark... Finland... Nederland' gibi ülkeler nedense 'one point'ten fazla vermiyorlardı 
     Sertab Erener 21 ülkeden 167 puan toplayarak 'Eurovision'u kazanırken' Avrupa'da 'istenmeyen Türkler'in kaderini de değiştirdi. Bize bunu yapmayacaktın Sertap, yıllardır neden kaybettiğimizi sorgularken sığındığımız son kaleyi de yıktın 'Türk'ün Türkten başka dostu yoktur' demeye kendimizi alıştırmaya başlamışken müzikte, sporda, sanatta başarıyı getiren faktörlere yeni baştan kafa yormaya başlayacağız. 
     İsteyince oluyormuş 
     2004'te AB müzakeleri de başlarsa, 2007'de gelsin tam üyelik. 
     Oysa neler yaşanmış 28 yıllık Eurovision tarihinde. Radyo televizyon gazeteciliğinin duayenlerinden Taner Dedeoğlu'nun TRT yıllarını anlatan 'Anılarla Televizyon' kitabından öğreniyoruz 
     1975'te 'Seninle Bir Dakika' bestesiyle sonunca olunca TRT üç yıl yarışmadan çekilmiş. 1976'da Türkiye'nin katılmadığı yarışmada Yunanistan'a sıra gelince naklen yayın kesilmiş, Ayten Alpman'ın 'Bir Başkadır Benim Memleketim' şarkısı çalınmaya başlamış. 
     Sertab'a önceki gece Güney Kıbrıs'tan 8, Yunanistan'dan 7 puan geldi 
     1980'de Ajda Pekkan'ın seslendirdiği 'Petrol' ise BM nezdinde taşıdığı önem ve notalara gizlenen kriz öngörüsüne karşın, orkestra provalarında bile anlaşılamamış, Fas ve İtalya'dan aldığı 12 puanla sonuncu olmuştu. 
     Eurovision'da 28 yıl sonra İngilizce bir parçayla da olsa 'anlaşılmak' güzel bir duygu. 
     Sertab'ı, Demir Demirkan'ı ve TRT ekibini kutluyoruz. 
     Şampiyon Beşiktaş'ı da... 
     
     

</TEXT>
</DOC>
