<DOC>
<DOCNO> 191838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/soneko29.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
CeBIT Bilişim'de basının ilgisi cep telefonlarında birleşmiş 
</HEADLINE>
<TEXT>

     2-7 Eylül tarihleri arasında, Beylikdüzü TÜYAP’ta gerçekleşen CeBIT Bilişim Eurasia’da, medyanın en çok cep telefonlarına ilgi gösterdiği ortaya çıktı. MTM Medya Takip Merkezi’nin yaptığı araştırmaya göre, 1-15 Eylül 2003 tarihleri arasında, TV kanalları, toplam 480 haberle, yayınlarının yaklaşık 44 saatini fuarda sergilenen cep telefonu markalarına ayırdı. Aynı tarihler arasında yazılı basında ise toplam 194 habere yer verildi. 
     Avrasya’nın en büyük teknoloji platformu CeBIT Bilişim Eurasia, 2-7 Eylül tarihleri arasında, 163.724 ziyaretçiyle bir rekora imza attı. 21 ülkeden toplam 752 firmanın katıldığı bu dev fuarı 1616 basın mensubu takip etti. Basın ilgisinin bu kadar yoğun olduğu fuar ile ilgili haberler incelendiğinde, en çok cep telefonlarıyla ilgili haberlere yer verildiği tespit edildi. 
     Araştırmada, TV’de en çok yer alan markanın Siemens Mobile olduğu tespit edildi. Siemens Mobile tam 173 haberle yaklaşık 12 saat TV kanallarında yer aldı. İkinci sırada 144 haberle Nokia yer alırken, onun da haber süresi yaklaşık 12 saat oldu. Sony Ericsson 77 haber ve yaklaşık 10 saatlik yer alış süresiyle, üçüncü sırada yer alabildi. 
     Yazılı basındaki haber dağılımında da Siemens Mobile liderliğini sürdürdü. 71 haberle birinci sıraya yerleşen Siemens Mobile’ı, 38 haberle Nokia takip etti. Sony Ericsson ise 32 haberle yine üçüncülüğünü korudu. 
     
</TEXT>
</DOC>
