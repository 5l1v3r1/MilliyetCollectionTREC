<DOC>
<DOCNO> 176369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/ekonomi/eko07.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yumurtalı protesto 
</HEADLINE>
<TEXT>

      FATİH KARAÇALI, AYCAN DEMİREL Adana DHA 
   
   Genç Parti GP Genel Başkanı Cem Uzan dün babası Kemal ve kardeşi Hakan Uzan'la bazı yakınlarının polis tarafından arandığı saatlerde, özel bir uçakla Adana'ya geldi. 
   GP 4. Bölge Toplantısı'nın düzenlendiği Büyük Sürmeli Oteli'ne giden Uzan'a kaldırım kenarında toplanan İmarbankzede ve ÇEAŞ'tan atılan işçiler, yumurta atmaya başladı. Uzan hızlı adımlarla otele girdi. Yumurtalardan bazıları Uzan'ın otomobiline isabet etti. Uzan'a "Ne yüzle geldin" diye bağıran protestocular, "En büyük Devlet", "Hırsız Uzan" sloganları attı. Polisin müdahale ettiği grup İnönü Caddesi'ne doğru kaçarak olay yerinden uzaklaştı. 
   Medya mensupları, Uzan'ın otele girişinden sonra lobide bekletildi. Bu sırada Mali Şube Müdürlüğü'nden bir güvenlik ekibi ellerindeki 14 kişilik listeyle otele gelerek bu kişilerin Uzan'la gelip gelmediklerini inceledi. Ancak polisin aradığı listedeki kişilere otelde rastlanmadı. 
   
   
</TEXT>
</DOC>
