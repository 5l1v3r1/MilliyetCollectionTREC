<DOC>
<DOCNO> 155740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/siyaset/siy05.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer, atamaların hesabını çıkardı... 
</HEADLINE>
<TEXT>

Atama kararnamelerini imzalamadığı için karşı karşıya kaldığı eleştirilere Cumhurbaşkanı Sezer’den ayrıntılı açıklama geldi 
     ANKARA Milliyet 

     Cumhurbaşkanı Ahmet Necdet Sezer, 58 ve 59. hükümetlerin onay için Köşk’e sunduğu atama kararnamelerini imzalamadığı için karşı karşıya kaldığı eleştirilere yanıt verdi. 
     Cumhurbaşkanlığı Özel Kalem Müdürü ve Dışişleri Başdanışmanı Sermet Atacanlı’nın verdiği bilgiye göre, 58. ve 59. hükümet döneminde 23’ü Bakanlar Kurulu kararı, 729’u ortak karar olmak üzere toplam 752 atama kararnamesi Çankaya Köşkü’nün onayına sunuldu. Bu kararnamelerden 539’unun onaylandığını, 181’inin çeşitli gerekçelerle geri gönderildiğini kaydeden Atacanlı, 11 kararnamenin geri çekildiğini, 21’inin ise incelendiğini söyledi. Sezer, İslami basında yer bulan Çankaya Köşkü’nde kadrolaşma iddilarına da yanıt verdi. "İşte Sezer Kadrolaşması" başlığıyla gündeme gelen haberde adı geçen tüm personelin durumunu isimleriyle tek tek açıklayan Atacanlı, söz konusu 46 görevliden sadece 4’ünün Sezer’in doğrudan seçimiyle atandığını söyledi. 
     
Çocuklar protokolde      Cumhurbaşkanı Ahmet Necdet Sezer, dün GAP konulu resim, şiir ve kompozisyon yarışmasında dereceye giren öğrencileri ağırladı. Küçük konuklarıyla yakından ilgilenen Sezer, protokol sıralarını da öğrencilere ayırdı. Sezer’in tören boyunca çocuklarla yakından ilgilenmesi dikkat çekti. Gözleri konuşmaların yapıldığı kürsüdeyken, yanındaki çocuğun yüzünü okşayan Sezer’in çocuk sevgisi objektiflere böyle yansıdı. Sezer, dereceye giren öğrencilere armağanlar verdi ve birlikte anı fotoğrafı çektirdi. 
     

</TEXT>
</DOC>
