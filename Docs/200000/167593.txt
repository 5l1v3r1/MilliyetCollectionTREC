<DOC>
<DOCNO> 167593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/spor/spo15.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Gençler'de çifte imza      İDDİALI bir kadro oluşturan Gençlerbirliği, dün Bursaspor'dan Erkan ve Belçika'nın Genk takımından Josip Skoko'ya imza attırdı. Her iki oyuncuyla da üçer yıllık sözleşme yaptı. Skoko'nun Katar'dan aldığı toplam 3.5 milyon Euro'luk teklife rağmen Kırmızı - Siyahlılar'ı tercih ettiği öğrenildi. Erkan için de Bursaspor'a 300 bin dolar ödendiği ifade edildi. 
     
Adanaspor topla buluştu      KIZILCAHAMAM'DA kamp yapan Adanaspor, dört gün süren kros ve kondisyon çalışmalarının ardından dün ilk kez topla buluştu. Herşeye sıfırdan başladıklarını söyleyen Teknik Direktör Yılmaz Vural, ilk etap çalışmalarını yine de arzulanan seviyede tamamladıklarını belirtti, "Artık, ağırlık topla teknik, taktik üzerine olacak" dedi. 
     
Samsunspor FIFA yolunda      SAMSUNSPOR, faksla sözleşme imzalattıkları Brezilyalı Jilson'un kampa gelmemesi nedeniyle FIFA'ya gidiyor. Buharene takımında forma giyen sol kanat oyuncusu Jilson ile 3 yıllık sözleşme imzalayan Kırmızı - Beyazlılar'ın bu futbolcuya yarına kadar süre verdikleri öğrenildi. 
     
Judoda 11 madalya      JUDO Kuraş Aikido Vuşu Federasyonu'nun düzenlediği 17. Uluslararası Boğaziçi Judo Turnuvası, dün İstanbul'da başladı. 14 ülkeden 170 sporcunun katıldığı turnuvanın ilk gününde Türkiye 11 madalya kazandı. Burhan Felek Spor Salonu'nda yapılan müsabakalarda sporcularımız bayanlarda 3 altın, 4 gümüş, 4 bronz madalya elde ederken, erkeklerde ise sadece 1 bronz madalya alabildi. 
     
İzmir farkı      BEDENSEL Engelliler Spor Federasyonu tarafından düzenlenen Tekerlekli Sandalye 1. Basketbol Ligi'nde play - off yarı final maçları dün İzmir ve İstanbul'da oynanan bir karşılaşma ile başladı. İzmir Belediye, İstanbul SSK'yı 74 - 29, İzmir Rehabilitasyon, Beşiktaş Engelliler Spor Kulübü'nü 58 - 53 yendi. 
     
Büyükler berabere      KÜREKTE Büyükler Türkiye Kupası Yarışları, Sapanca Gölü'nde başladı. 18 kulüpten 600 sporcunun katıldığı yarışmaların ilk gününde Fenerbahçe ile Galatasaray 4'er, Beşiktaş 2 ve Türkiye Denizcilik İşletmeleri de 1 birincilik kazandı. Bugünkü finaller sonrası, dereceye giren sporcular arasından Dünya Kupası seçmeleri de yapılacak. 
     
Dünya turu      YASİR KAYA 

     Bolton'un isyanı 
     İNGİLTERE Premier Ligi takımlarından Bolton, Hakan Şükür'le ilgilendiğini resmen açıkladı, ama ilginç bir konuya da değindi. "Hakan Şükür listemizde" diyen teknik direktör Sam Allardyce, golcü oyuncuya doğru yoldan ulaşma konusunda sıkıntı yaşadıklarını söyledi. "Hakan'ı temsil ettiğini söyleyen 5 menajer var" diyen Allardyce "Hangisinin gerçek menajeri olduğunu anlayabilirsek pazarlıklar başlayacak" ifadesini kullandı. 
     
     Özel muhabir 
     İNGİLİZ Daily Mirror gazetesi bir ilki gerçekleştirdi ve tek futbolcu için özel muhabir çalıştırmaya başladı. Stephen Moyes, bundan böyle İspanya'da yaşayacak ve adım adım David Beckham'ı takip edecek. Beckham ve eşiyle ilgili haberler, İngiltere'de okunma ve izlenme rekorları kırıyor. Moyes'ın ilk özel haberi ise Beckham'ın, Real Madrid taraftarlarına tanıtıldığı törende, sahaya atlayarak ünlü yıldıza sarılan çocukla yaptığı röportaj oldu. 
     
     Chelsea fırtınası 
     RUSYA'NIN ikinci zengin adamı Roman Abramovich tarafından satın alınan Chelsea, transfer piyasasına hızlı girdi. Abramovich teknik direktör olarak Claudio Ranieri'nin yerine bir başka İtalyan Fabie Capello'yu istediğini söylerken, futbolculardan Ronaldinho, Kluivert, Davids,Rivaldo ve Shevchenko'nun adı da Londra ekibinin transfer listesinde geçiyor. 
     
     Transfer gündemi 
     37 yaşındaki kaleci Taffarel, İtalya Serie A takımı Reggina'dan teklif aldı. 
     Dennis Bergkamp, Arsenal'le anlaşamaması halinde futbolu bırakacağını açıkladı. 
     Çin'de oynayan 36 yaşındaki Paul Gascoigne, Newcastle Menajeri Bobby Robson'u arayarak kendisini transfer etmesini istedi. 
     Real Madrid'le yolları ayrılan 35 yaşındaki Fernando Hierro, Benfica'dan teklif aldı. 
     Barcelona, Milanlı Rui Costa'yla ilgilendiğini resmen açıkladı. 
     

</TEXT>
</DOC>
