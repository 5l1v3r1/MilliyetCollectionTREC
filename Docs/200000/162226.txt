<DOC>
<DOCNO> 162226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sondun28.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hillary Clinton "Eşimi hiç aldatmadım" 
</HEADLINE>
<TEXT>

     ABD'nin eski Başkanı Bill Clinton'ın eşi olan New York Senatörü Hillary Rodham Clinton, ''Yaşayan Tarih'' isimli kitabını, satın alanlar için imzalarken, ''Bill Clinton'u hiç aldatmadığını'' söyledi. 
     Hillary Clinton'ın, New York 5. caddedeki Barnes and Noble kitabevinde 1 saat olarak planlanan imza günü, yoğun talep nedeniyle 2.5 saate uzadı. 
     Yaklaşık 1200 kişinin, satın aldığı kitabı Hillary Clinton'a imzalatabilmek için geceyi sokakta geçirdiği belirtildi. 
     Düzenlediği basın toplantısında aldatma ve sadakat ile ilgili sorularla karşılaşan Hillary Clinton, ''Kamu görevine seçtiğimiz insanlar aziz değil. Bu nedenle kamu görevi yapan kişilerin özel hayatlarının mutlaka teşhir edilmesi gerekmediği kanısındayım. Her evlilikte, karşı taraftan af dilenmesini gerektirecek şeyler olduğunu düşünüyorum'' diye konuştu. 
     Hillary Clinton, ''Siz eşinizi hiç aldattınız mı '' sorusuna ise ''Hayır'' cevabını verdi. 
     
</TEXT>
</DOC>
