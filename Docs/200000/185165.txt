<DOC>
<DOCNO> 185165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sontur09.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenme güçlüğü de genetik... 
</HEADLINE>
<TEXT>

     Çocukların, okula başlamalarıyla birlikte fark edilmeye başlanan öğrenme güçlüğü sorununun eğitimle çözümlenebileceği bildirildi. 
     Çukurova Üniversitesi Ç.Ü Tıp Fakültesi Çocuk Ruh Sağlığı ve Hastalıkları Anabilim Dalı Öğretim Üyesi Doç. Dr. Rasim Somer Diler, öğrenme güçlüğünün Türkiye'de yapılmış geniş kapsamlı bir araştırma bulunmamasına rağmen sıkça karşılaşılan bir sorun olduğunu söyledi. 
     Diler, bir çocuğun ''zekası normal ya da normalin üstünde olmasına rağmen, dinleme, düşünme, anlama, kendini ifade etme, okuma yazma veya matematik becerilerinde yaşıtlarına ve zekasına oranla düşük başarı gösterme'' olarak tanımlanan öğrenme güçlüğünün çocuğun doğumu ile başladığın kaydetti. 
     Diler, ''Bebek, anne karnındayken bazı nöronal sinir hücrelerinin uygun yerlere göç ederek yerleşmesi gerekirken, bu süreç bazen eksik kalabilmekte ve bu da öğrenme güçlüğüne neden olmaktadır'' dedi. 
     Beynin sağ ve sol yarımküreleri arasında koordinasyon eksik olarak tamamlandığında da öğrenme güçlüğünün ortaya çıktığını vurgulayan Diler, şöyle konuştu 
     ''Anne-babalarında ya da kardeşlerinde öğrenme güçlüğü olan çocukların, aynı sorunu yaşama olasılıkları diğer çocuklara oranla yüzde 5- 12 daha fazladır. Çift yumurta ikizlerinde öğrenme güçlüğü bulunma ihtimali tek yumurta ikizlerinden daha yüksektir.'' 
     
     SOSYAL YAŞAMI DA ETKİLİYOR 
     Diler, dil gelişimi ve kullanımı, konuşma, okuma-yazma, matematik becerilerini etkileyen bir sorun olan öğrenme güçlüğünün, bireyin sadece eğitimi ile sınırlı kalmadığını meslek, sosyal ilişkiler, günlük aktiviteler, benlik saygısını da olumsuz yönde etkilediğini bildirdi. 
     Ailelerin, çocuklarında öğrenme güçlüğünden şüphelendiklerinde bu sorunu önce öğretmeni ile paylaşmaları, devam ettiği takdirde tanı ve tedavi için çocuk psikiyatrisi uzmanına başvurmalarını öneren Diler, şöyle devam etti 
     ''Öğrenme güçlüğünü ortadan kaldıracak bir ilaç tedavisi bulunmamaktadır ancak, sorun eğitimle çözümlenebilir. Bu eğitim okulda verilenden çok farklıdır. Tedavi, çocuğun motor koordinasyon becerilerinin geliştirilmesini içermektedir.'' Diler, ilaçlı tedavisi mümkün olan dikkat eksikliği ve hiperaktivite bozukluğunun, öğrenme güçlüğü ile karıştırılmaması gerektiğini belirterek, bazı ailelerin komşunun çocuğunun kullandığı ilacı kullanma gibi yanılgıya düştüklerine de tanık olduklarını anlatı. 
     
</TEXT>
</DOC>
