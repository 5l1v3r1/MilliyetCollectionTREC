<DOC>
<DOCNO> 181211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sondun04.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Eski denetçisi Blix Irak, Aralık'ta doğru söylemiş olabilir 
</HEADLINE>
<TEXT>

     BM silah denetçilerinin eski başkanı Hans Blix, Irak'ın Aralık ayında BM Güvenlik Konseyi'ne kimyasal, biyolojik ya da nükleer silahı olmadığını açıkladığında doğru söylemiş olabileceğini ifade etti. 
     İsveçli Blix, dün akşam Amerikan CNN televizyonuna verdiği demeçte, ''Bu uzun dönemin ardından, 1991 yazında biyolojik ve kimyasal silahlarını imha ettiğini açıklayan Irak'ın doğruyu söylemiş olabileceğini düşünme eğilimindeyim'' dedi. 
     Irak'ta 2002 sonu ve 2003 başında 3.5 ay süreyle denetçilerin çalıştığını ve kitle imha silahı bulamadıklarını hatırlatan emekli diplomat Blix, Irak'ta devrilen rejimin eski üyelerini sorgulama imkanına sahip olan Amerikalı ve İngiliz uzmanların aylardır Irak'ın her tarafını gezerek kitle imha silahı aradıklarına işaret etti ve ''Bizden bulmamızı istediği şeylerin sonuçta kitle imha silahı olmadığını düşünmekten kendimi alamıyorum'' dedi. 
     Irak'ın devrik devlet başkanı Saddam Hüseyin, kitle imha silahlarıyla ilgili 12 bin sayfalık açıklamayı 7 Aralık'ta sunmuş, ancak İngiltere ve ABD raporun eksik ve yanlış olduğunu ileri sürerek, Bağdat'ı BM Güvenlik Konseyi'nin 1441 sayılı kararı uyarınca silahsızlanmamakla suçlamıştı. 
     Ardından ABD ve İngiltere bu argümanları Mart ayında Irak'a savaş başlatılmasını haklı çıkarmak için kullanmıştı. ABD Başkanı George Bush'un Irak'ta ''zafer ilan etmesinin'' üzerinden 4 ay geçmesine karşın kitle imha silahları bulunamadığı gibi, silah denetçilerinin eski başkanı Blix'in Irak'ın doğru söylemiş olabileceğini belirtmesi dikkati çekiyor. 
     
</TEXT>
</DOC>
