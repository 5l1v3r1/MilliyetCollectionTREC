<DOC>
<DOCNO> 158799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/yasam/yas01.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yaşargil' piyangosu Nazlı ve Ayşe'ye vurdu 
</HEADLINE>
<TEXT>

Gazi Yaşargil, Türkiye'de sadece dört ameliyat yapacaktı. 25 dosya gönderildi. Seçilen ikisi, öldürücü tümör bulunan iki küçüğe aitti... 
     SEMRA KARDEŞOĞLU İstanbul 

     Mersin'de yaşayan 10 yaşındaki Nazlı Ergüven, 6 ay öncesine dek sağlıklı bir çocuktu. Her şey aniden başlayan baş ağrısı, baş dönmesi ve nöbetlerle değişti. Yapılan incelemelerde, Nazlı'nın beyninin en hassas bölümlerinden biri olan ve akciğer ile kalbini yöneten bölgesinde bir tümör bulundu. Tedaviye başlandıysa da tümörün büyümesi engellenemedi. Ameliyat olmazsa, Nazlı kaybedilecekti. 
     Aynı günlerde Nazlı'dan bir yaş küçük Ayşe Erdoğmuş'un Diyarbakır'daki evinde de zor günler başlamıştı. Üçüncü sınıf öğrencisi Ayşe sağlıklı bir çocukken baş dönmesi, dengesizlik, çift görme, konuşma ağırlaşması gibi şik yetlerle doktora götürüldü. Tetkikler, Nazlı gibi Ayşe'nin beyninde de bir tümörü gösteriyordu. Onun için de çare ameliyattı. 
     
     'Yüzyılın bilim adamı' 
     İki küçüğe 'can verecek' güzel haber ise kısa süre önce ulaştı. İki küçük kız, şimdi Ankara Bayındır Hastanesi'nde sabırsızlıkla ameliyat gününü bekliyor. 
     Çünkü ameliyatlarını 'Nöroşirürjide yüzyılın adamı' seçilen dünyaca ünlü Türk beyin cerrahı Prof. Gazi Yaşargil yapacak. Ayşe ve Nazlı, ABD'den Ankara'ya dün gelen Yaşargil'in 25 hasta arasından seçtiği ve Türkiye'de ilk kez ameliyat edeceği dört kişiden ikisi. Bayındır Hastanesi Nörolojik Bilimler Merkezi Direktörü Prof. Dr. Haluk Deda, konuyla ilgili şu bilgileri verdi 
     "Gazi Yaşargil, Türkiye'de hiç ameliyat yapmadı. Hep bunun içinde ukde olduğunu söylerdi. Bilgilerini Türk beyin cerrahları ile paylaşmak istiyordu. Merkezimizdeki ameliyathane Türkiye'nin en gelişmişleri arasında. Çalışmasına uygun olduğu için bu isteğini hastanemizde gerçekleştirecek." 
     
     Ücret alınmayacak 
     Yaşargil'in en hassas dört hastayı seçtiğini kaydeden Deda, ameliyatları Türkiye'nin dört yanından gelen 100 genç beyin cerrahının izleyeceğini belirterek, "Yaşargil, yaklaşık beş saatlik ameliyatlar sonrasında konferans verecek. Ameliyatlardan ücret talep etmedi. Biz de hastalardan ücret almayacağız" dedi. 
     

</TEXT>
</DOC>
