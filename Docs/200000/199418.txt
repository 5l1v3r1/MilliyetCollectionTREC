<DOC>
<DOCNO> 199418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/siyaset/siy09.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li Çavuşoğlu'na Azeri suçlaması 
</HEADLINE>
<TEXT>

   Azeri basın temsilcileri, PACE üyesi Mevlüt Çavuşoğlu'nun seçimdeki yolsuzlukları görmezden geldiği iddiasıyla Erdoğan'a başvurdu 
      CENK BAŞLAMIŞ Moskova 

   
   Muhalif Azeri basınının temsilcileri, Avrupa Konseyi Parlamenter Meclisi PACE Türk grubu üyesi AKP Antalya Milletvekili Mevlüt Çavuşoğlu'nun seçim dönemindeki usulsüzlükleri görmezden gelmek için Azerbaycan iktidarından 1.2 milyon dolar rüşvet aldığı iddialarının soruşturulması için Başbakan Recep Tayyip Erdoğan'a başvurdu. 
   Çavuşoğlu ise, "Ortada para alacak bir şey yok" dedi. Bak Haber, Azatlık ve Yeni Müsavat gazetelerinin genel yayın yönetmenleri Aydın Kuliyev, Ganimet Zahidov ve Kabil Abbasoğlu imzasıyla Erdoğan'a gönderilen mektupta, Çavuşoğlu'nun rüşvet aldığı söylentilerine açıklık getirilmesi istendi ve şöyle denildi 
   
   'Azeri iktidarını kurtardı' 
   "Çavuşoğlu, Avrupa Konseyi'nin seçimlerde yaşanan ihlallerle ilgili raporunu imzalamaktan kaçınmıştır. Açıklamaları, Azerbaycan'daki demokratik çevreler ve aydınlar tarafından anlaşılmaz ve Türkiye'ye özgü geleneklere ters olarak değerlendirilmiştir. Ayrıca basında iktidardan 1. 2 milyon dolar rüşvet aldığı yolunda haberler çıkmıştır." 
   PACE'nin 25 Kasım'da Maastricht'te yapılan toplantısında, Azerbaycan'daki seçimlerde yaşanan ihlallerle ilgili rapor, gözlemci heyeti üyesi Çavuşoğlu'nun muhalefeti üzerine gündeme alınmamıştı. Rus basını bu haberi, "Çavuşoğlu, PACE'de Azeri iktidarını kurtardı" başlığıyla verdi. 
   
   'İddiaların mantığı yok'    MEVLÜT Çavuşoğlu ise Fransız, İspanyol ve İsviçreli parlamenterlerle birlikte konseye sundukları raporda, Aliyev ailesi lehine haksız rekabet yaratacak noktaların yanı sıra muhalefetin de hatalarını tespit ettiklerini bildirdi. Muhalefetin seçim kaybedilirse olay çıkarılacağı yolundaki planlarına dikkat çeken Çavuşoğlu, "Muhalefet yanlısı gazeteler, hakkımda kampanya başlattı. Daha önce 500 bin dolar aldığımı söylüyorlardı şimdi değerim artmış. İddiaların mantığı yok" dedi. 
   
   
   
</TEXT>
</DOC>
