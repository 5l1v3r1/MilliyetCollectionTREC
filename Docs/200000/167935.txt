<DOC>
<DOCNO> 167935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/spor/aspo.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şükür kavuşturana 
</HEADLINE>
<TEXT>

UEFA Kupası’nın kazanılmasının ardından Galatasaray’a veda eden Hakan Şükür yuvaya döndü. Golcü futbolcu, "Fiyatımı yönetim belirlesin" diyerek boş mukaveleye imza attı. Cim - Bom, Abdullah’la da bir yıllık anlaşma yaptı 
     ERHAN TELLİ 

     3 yıllık hasret bitti 
     GALATASARAY’IN UEFA Kupası’nı kazanmasının ardından Sarı - Kırmızılı takımdan ayrılan Hakan Şükür üç yıl sonra yuvaya döndü. Tecrübeli golcü dün akşam saatlerinde Florya’da Başkan Özhan Canaydın ve yöneticilerle biraraya geldi ve hiç bir maddi koşulu konuşmadan kendisini tekrar Galatasaraylı yapan imzayı attı. Boş mukaveleyi imzalayarak "Fiyatımı yönetim ve Fatih hocam takdir etsin diyen" Hakan Şükür daha sonra antrenmana çıktı. Sözleşmesinde süresi boş bırakılan yıldız oyuncu, "Futbolu Galatasaray’da bırakacağım" diye konuştu. 
     
     İdmana çıkarken ağladı 
     İDMANA çıkışında oldukça duygulu anlar yaşayan Hakan Şükür’ün gözyaşlarına hakim olamadığı görüldü. Transferini en yakın arkadaşlarından bile saklayan Hakan Şükür’ü karşılarında gören Sarı - Kırmızılı futbolcular da büyük bir şaşkınlığın ardından yıldız oyuncuyu tebrik etti ve etrafında sevgi yumağı oluşturdu. Milli futbolcu sezon hazırlıklarına yeni başlayan Volkan Aslan ve sakatlığı süren Baliç ile birlikte 15 dakika süren bir düz koşu yaptı. İdmanı izleyen taraftarlar da Hakan’a uzun süre sevgi gösterisinde bulundu. 
     
     Abdullah da Galatasaray’da 
     FENERBAHÇE ile yollarını ayıran Abdullah da eşi ile birlikte dün akşam Florya’ya geldi ve Cim-Bom’la bir yıllık sözleşme imzaladı. Fatih Terim’in ısrarla istediği Abdullah’ın da boş mukaveleye imza attığı belirtildi. Bu sabah idmana çıkacak iki futbolcu ardından takımla birlikte Avusturya kampına gidecek. Yönetici Özer Saraçoğlu, Anderson veya Frank De Boer’i mutlaka transfer edeceklerini söyleyerek "Hakan’ı forvet bölgesini doldurmak için değil. Tekrar kazanmak için transfer ettik" dedi. Saraçoğlu’nun iki oyuncudan birinin işini bitirmek için bugün yurtdışına çıkacağı öğrenildi. 
     
Yolculuk Avusturya’ya      CİM-BOM’UN Avusturya kampı bu akşam başlayacak. 18 Temmuz’a kadar Insbruck’ta kalacak Galatasaray, beş hazırlık maçı yapacak. 18 Temmuz’da Danimarka’ya geçecek olan Sarı-Kırmızılılar, Kopenhag turnuvasında ter dökecek. 22 Temmuz’daki Türkiye dönüşünün ardından 26 Temmuz’da Almanya’ya giderek 100. yıl kutlamalarında Hertha Berlin’le hazırlık maçı yapacak Aslan, 28 Temmuz’da İstanbul’a dönecek. Galatasaray 31 Temmuz - 3 Ağustos arasında Amsterdam Turnuvası’nda, Inter ve Liverpool ile karşı karşıya gelecek. 
     
Umudumuz kombine’      GALATASARAY’IN gelecek sezonda maçlarını oynayacağı Olimpiyat Stadı’nın 80 bin kişilik kombine biletleri dün satışa çıktı. Yönetim, bilet satın almak isteyenler için Ali Sami Yen Stadı önünden ücretsiz otobüs seferleri düzenledi. 11.00 - 16.00 arasında yapılan satışlara göre 600 kapalı, 900 numaralı, 1800 açık tribün bileti satıldığı bildirildi. Kapalı ve numaralı alanlara 1500 açık tribün bileti hediye edildiği de vurgulandı. 
     

</TEXT>
</DOC>
