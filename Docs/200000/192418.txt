<DOC>
<DOCNO> 192418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sondun04.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ''Irak'a Türk askeri gönderilmesi fikrinden vazgeçilmedi'' 
</HEADLINE>
<TEXT>

     ABD Dışişleri Bakanlığı sözcüsü Richard Boucher, Irak'a Türk askeri gönderilmesi fikrinin geri çekilmediğini, bundan vazgeçilmediğini, sonunda tüm tarafları tatmin edecek bir anlaşmaya ulaşılabileceğine inandıklarını bildirdi. 
     Boucher, düzenlediği basın toplantısında, Irak'a Türk askeri gönderilmesi fikrinin halen geçerli olup olmadığı yönündeki soru üzerine, bu fikirden vazgeçilmediğini belirterek, ''Bu konuda yeni bir haber yok, ancak halen üzerinde çalışılan bir şey'' dedi. 
     Richard Boucher, Türk hükümeti ve Irak Geçici Hükümet Konseyi GHK ile görüşmelere devam ettiklerini ifade ederek, ''Türkiye'nin teklifini takdir ediyoruz ve bu avantajı nasıl değerlendireceğimize bakıyoruz'' diye konuştu. 
     Boucher, Türkiye'nin, Irak'ın istikrarına önemli katkıda bulunabileceğine güçlü bir şekilde inandıklarını ifade ederek, ''Sonunda tüm tarafları tatmin edecek bir anlaşmaya ulaşılabileceğine dair umudumuzu koruyoruz'' diye konuştu. 
     Richard Boucher, ABD'nin Irak'taki sivil yöneticisi Paul Bremer'in, Osmanlı İmparatorluğu'nun Irak'ta ''sömürgeci güç'' olduğu yönündeki sözlerine ilişkin bir soruya da, ''Bremer isterse bu soru hakkında konuşabilir, bunu açıklayabilir'' yanıtını verdi. 
     Bremer, Irak'a Türk askeri gönderilmesi konusunda bu ülkede hassasiyet bulunduğunu belirterek, buna gerekçe olarak, Osmanlı İmparatorluğu'nun 400 yıl boyunca bölgede ''sömürgeci güç'' olarak bulunmasını göstermişti. 
     
</TEXT>
</DOC>
