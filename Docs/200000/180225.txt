<DOC>
<DOCNO> 180225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sondun06.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
McCain Türk askerleri, 15 ülkenin tümeninden daha üstündür... 
</HEADLINE>
<TEXT>

     ABD'de iktidardaki Cumhuriyetçi Parti'nin etkili isimlerinden Senatör John McCain, Türk askerlerinin barış gücü görevlerindeki başarılarını överek, ''Türkiye, Pakistan ve Hindistan'dan gelecek birlikler, şimdiki koalisyonda 15 ülkeden kurulu tümenden çok daha üstündür'' dedi. 
     Arizona Eyaleti Senatörü McCain, Amerikan ABC televizyonunda Irak konusunda konuşurken, ''Türkiye veya Pakistan'dan Irak'a asker gelse yararı ne olur'' diye sorulması üzerine şu yanıtı verdi 
     ''Bu birliklerin üstlenebileceği görevler arasında asayişin sağlaması ve boru hatlarının korunması yer alabilir. Türk, Pakistan ve Hint askerleri iyidir. Hele şu andaki koalisyonda 15 ülkeden gelen askerlerle kurulu tümenden çok daha üstündür, dolayısıyla önemli bir yükü kaldırabilir. Ancak ABD'nin komutada merkezi ve kilit rolünü mutlaka sürdürmesi gerekir.'' Cumhuriyetçi Parti'nin bir başka önemli senatörü Lindsah Graham de, gazetecilere açıklamasında, ''Irak halkının yeni bir başlangıç yapabilmesi için, Müslüman ülkelerin Irak'taki varlığını sağlamamız gerekli. Türkiye gibi ülkelerin katılımını sağlayabilirsek, bu iki anlama gelir Birincisi Iraklılar, komşularının kendilerini düşündüğünü anlar, ikincisi de, İslam dünyası, Saddam Hüseyin, Taliban ve El Kaide'nin yöntemlerine karşı olduğunu gösterir.'' 

     
</TEXT>
</DOC>
