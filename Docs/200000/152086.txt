<DOC>
<DOCNO> 152086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/soneko11.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi iade sistemi değişiyor... 
</HEADLINE>
<TEXT>

     Bazı Vergi Kanunlarını değiştiren, bu çerçevede vergide yeni bir sistem getiren Vergi Kanunu, bugünkü Resmi Gazete'de yayımlandı. 
     Bazı hükümleri bugün, bazıları ise 1 Temmuz 2003 ve 1 Ocak 2004 tarihlerinde yürürlüğe girecek olan ''Bazı Kanunlarda Değişiklik Yapılması Hakkında Kanun'' ile gelir vergisi oranları, bugünden geçerli olmak üzere yeniden düzenlendi. 
     Buna göre gelir vergisinde ilk oran işçi ve memurlar dışındaki kesimler için yüzde 15 yerine 20'den başlayacak ve yüzde 45'de sona erecek. Ücret gelirlerinin vergilendirilmesinde ise vergi oranları 5 puan indirilmek suretiyle uygulanacak. 
     
     VERGİ İADESİ DEĞİŞİYOR 

     2004 yılı başından itibaren ücretlilerin vergi iadesinde de yeni sistem devreye girecek. 
     Yeni sistemde, işçi ve memurların yanı sıra emekliler de yılda 1 kez fatura ve fiş verecek. Ancak emekliler, 3 ayda bir avans niteliğinde iade almaya devam edecek. 
     İşçi ve memurlar ise eğitim, sağlık, gıda, giyim ve kira harcamaları için verecekleri belgelerin 3 milyar liraya kadarki bölümü için yüzde 8, 3 ile 6 milyar lira arası için yüzde 6, 6 milyar liranın üstü için de yüzde 4 vergi iadesi alacak. 
     
     YATIRIM İSTİSNASI 

     Yatırım indirimi istisnasını da yeniden düzenleyen Kanun ile yatırım indiriminden yararlanmak için teşvik belgesi alma zorunluluğu kaldırılıyor. İstisna tutarının hesaplanmasında, amortismana tabi iktisadi kıymetin bedeli esas alınacak. Yatırım indirimi oranı ise yüzde 40 olacak. tomatik olarak yapılan ve yüzde 19.8 olan istisna stopajı da son bulacak. 
     Aynı şekilde 5 milyar liradan az olan iktisadi değerler, daha önce kullanılmış olan iktisadi kıymetler, gayri maddi haklar, mal üretimi ile doğrudan ilgisi olmayan eşya, bedelsiz iktisap edilen iktisadi kıymetler, inşa edilen binalar, arazi veya arsalar, binek otomobili ve benzeri kara taşıtları, motorlu deniz araçları ve hava taşıtları ile yurt dışındaki yatırımlarda kullanılmak üzere alınan iktisadi kıymetler için, yatırım indirimi hesaplanmayacak. 
     Yatırım indirimi istisnasına konu olan iktisadi kıymetleri, aktife alındıkları tarihten itibaren iki yıl içinde elden çıkaran mükellefler, bunlarla ilgili yatırım indirimi istisnası haklarını kaybedecekler. 
     Antrepolar büyük gümrük depoları aracılığıyla mal satan ihracatçılar da ihracat yapmış sayılarak vergi iadesinden yararlanacak. 
     KDV iadesi alacak işletmelerin SSK prim borçları da, vergi iadesi alacağından mahsup edilebilecek. 
     
     BEYANA TABİ GELİRLER 

     Yeni düzenleme uyarınca, tek işverenden alınan ücretler, gerçek usulde vergilendirilmeyen zirai kazançlar, bireysel emeklilik sisteminden elde edilen gelirler, istisna tutarını geçmeyen gelirler, beyan dışı kalacak. 
     Beyan eşiği, 2003 yılı için 8.5 milyar liradan 12 milyar liraya çıkacak. Beyana tabi gelirler için beyan sınırı ise 600 milyar lira olarak uygulanacak. 
     Dava vekilleri, müşavirler, kurumlar ve tüccarlarla serbest meslek erbabının ticari ve mesleki işlerini takip eden ve konser veren müzik sanatçılarının kazançları ile diş protezciliğinden elde edilen kazançlar ticari kazanç olarak nitelenerek vergilendirilecek. 
     
     SPORCULARA MUAFİYET 

     Yeni Kanuna göre, sporculara, 2007 sonuna kadar ücret olarak yapılan ödemeler gelir vergisinden müstesna tutulacak. Bu ücretler üzerinden yüzde 15 oranında gelir vergisi tevkifatı yapılacak. Bu oran, Bakanlar Kurulu'nca yüzde 25'e kadar artırılabilecek veya yarısına kadar indirilebilecek. 
     
     FON PAYI KALKIYOR 

     Gelir ve kurum kazançlarının vergilendirilmesinde, yüzde 10'luk fon payı kalkacak. 
     Kurum kazançları dağıtımı halinde ödenen gelir vergisi ile birlikte yüzde 65'e ulaşan vergi yükü, yeni bir mekanizma ile yüzde 45'e inecek. Ancak kurumlar vergisinde yüzde 25 olan geçici vergi oranı yüzde 30'a çıkacak. 
     3 aydan fazla elde tutulan borsaya kayıtlı hisse senetlerinin satış kazancının vergilendirilmemesi uygulaması devam edecek. Benzer uygulama borsaya kayıtlı olmayan hisse senetleri için de geçerli olacak. Elde tutma süresi bunlar için bir yıl olarak uygulanacak. 
     Buna göre, borsada kayıtlı olmayan ve bir yıldan fazla elde tutulan hisse senetlerinin satışından doğan kazanç vergilendirilmeyecek. 
     
     EĞİTİM VE SAĞLIK HARCAMALARI İÇİN İNDİRİM 

     Kamu kurumlarına bağışlanan okul ve 100 yataktan az olmamak üzere öğrenci yurdu kalkınmada öncelikli yörelerde 50 yatak inşası dolayısıyla yapılan harcamalar, bu tesisler için yapılan bağış ve yardımların tamamı, kurum kazancının tespitinde hasılattan gider olarak indirilebilecek. 
     Gelirin yüzde 5'i ile sınırlı olmak kaydıyla eğitim ve sağlık harcamaları da gelir vergisi matrahından indirilecek. 
     
     VERGİ ÖDEME DÖNEMLERİ DEĞİŞİYOR 

     Söz konusu düzenleme, bazı vergilerin beyanname verme ve ödeme dönemlerinde de değişiklik yaptı. 
     Buna göre, her ayın 20'sinde verilen muhtasar beyanname ile 25'inde verilen katma değer vergisi beyannameleri birleştirilecek ve yeni beyanname her ayın 23'ünde verilecek. 
     2004 başından itibaren kurumlar vergisi mükellefleri halen 3 taksitte tahsil edilen vergiyi beyannamenin verildiği ay olan Nisan'da, gelir vergisi mükellefleri de beyanname ayı Mart ile Temmuz'da ödeyecek. 
     
     İSTEĞE BAĞLI SİGORTALILIK 

     İsteğe bağlı sigortalılık başvurusu için, en az bin 80 gün prim ödemiş olma koşulu aranacak. 3 ay süreyle prim ödemeyenlerin sigortalılıkları sona erdirilecek, ancak yeni bir dilekçe halinde sigortalılığa devam edilebilecek. İsteğe bağlı sigortalıların emekli oldukları zaman sağlık hizmetlerinden yararlanabilmeleri için ise prim kesinti oranı yüzde 20'den 30'a çıkarılacak. 
     Bireysel emeklilik sisteminden emeklilik hakkı kazananlar ile bu sistemden ölüm, maluliyet veya tasfiye gibi zorunlu nedenlerle ayrılanlara yapılan ödemelerin yüzde 25'i, gelir vergisinden müstesna tutulacak. Ayrıca diğer sigorta şirketlerine 10 yıl süreyle prim ödeyenler ile ölüm, maluliyet veya tasfiye gibi zorunlu nedenlerle ayrılanlara yapılan ödemelerin yüzde 10'u ve tek primli yıllık gelir sigortalarından yapılan ödemeler de gelir vergisine tabi olmayacak. 
     Bir başka düzenlemeyle de, çalışma gücünün asgari yüzde 80'ini kaybedenler birinci derece, yüzde 60'ını kaybedenler ikinci derece, yüzde 40'ını kaybedenler ise 3. derece sakat olarak tanımlanacak. Sakatlık indirimi 1. derece sakatlar için 440 milyon, 2. derece sakatlar için 220 milyon, 3. derece sakatlar için de 110 milyon lira olacak. 
     





</TEXT>
</DOC>
