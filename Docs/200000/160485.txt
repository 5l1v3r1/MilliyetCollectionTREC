<DOC>
<DOCNO> 160485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/yazar/sazak.html </URL>
<DATE> 2003/06/02/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Medyada rönesans 
</HEADLINE>
<TEXT>

     Bu saptamayı Le Monde Diplomatique'in Şubat sayısında Eric Klinenberg Amerikan medyasına dönük bir eleştiri olarak yapmış. 
     Üzerinde düşününce 1990'larda medyada yaşanan patlamanın ABD gibi Türkiye'yi de ilgilendiren kimi yapısal sorunlarını tartışmanın zamanının geldiği anlaşılıyor. 
     Ertuğrul Özkök'ün Hürriyet'te 'bankalarda hortumlanan 22 milyar doların niye üzerine gidilmediği' konusunda kimi yazarlara yaptığı çağrı da bu tartışmayı tetikleyecek niteliktedir. 
     Özkök, 'bankaları hortumlayan' kişilerin üzerine niye gidilmediğini sorgulamakta haklı. Biraz geç kalmış olsa da Hürriyet Genel Yönetmeni'nin yaptığı çağrıya medyanın geleceğini düşünen gazeteciler ve meslek örgütleri katkıda bulunmalıdır. 
     Medyada yozlaşma nasıl başladı 
     Bağımsız gazetecilikten uzaklaşma nasıl oldu 
     Eskiden düşüncelerinden ötürü hapse giren gazeteciler, banka sahibi, yönetim kurulu üyesi olup nasıl cezaevine düştüler 
     Gazete sahiplerinin çoğu bugün niye yurtdışına çıkamaz haldeler Bu kriminal durum neden doğdu 
     1990'lı yıllarda medya sektörü dünyanın her yanında büyüdü. Teknolojiler yenilendi. Sermaye yapıları değişti. Ancak medya şirketleri geliştikçe, 'gazetecilik refleksi'nde aşınma başladı. 
     Türkiye'de geçen on yılda 'medya siyaset ticaret' üçgenindeki ilişkiler, haberciliği değil, sermaye hareketlerini öne çıkardı. Bugün bankalarda batan milyarlarca dolara bakın, hemen hepsi medyaya girmiş gruplardır 
     Ancak sorun 'medyaya sermaye girişinden değil, medya gücünü ranta dönüştürme' uğraşından kaynaklanmıştır. 
     Salt gazetecilik yaparak ayakta kalabilecek medya grubu 'Benim de bir bankam olsun' diye ortaya çıkınca ilk krizde batmıştır. 
     Bir gazete kendi gelirleriyle, ilanı ve satışıyla ayakta durmazsa batar. Ya da Özkök'ün eleştirdiği kimi banka sahipleri gibi, 'devleti hortumlamak' zorunda kalır. Sektör ne yazık ki böyle daraldı. Binlerce arkadaşımız işinden oldu. 
     Melih Aşık'ın çok haklı biçimde değindiği gibi, 2001 krizi patlamadan önce ve sonrasında 'bankalarda hortumlanan paralar' küçümsenmese 22 milyar dolarlık rakam ortaya çıkmazdı. Soygun bu kadar büyümezdi. Cumhurbaşkanı Sezer'e, Temizel'e destek verilmeliydi. 
     Etikçiler ile 'tetikçiler' arasındaki fark o zaman belli olurdu. 
     Yine de geç kalınmış sayılmaz. 
     Medya - siyaset - ticaret üçgenindeki 'negatif sinerji' 2000'lere girerken gazeteciliğe büyük darbe vurdu. Habercilikteki 'bağımsız duruş' kayboldu. Bazı değerler aşındı. 
     Medyada bir 'rönesans' gerekiyor. Bunu savunmalıyız. 
     
     

</TEXT>
</DOC>
