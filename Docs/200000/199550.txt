<DOC>
<DOCNO> 199550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sonspo06.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
''Yaşayan efsane'' Hakan Şükür... 
</HEADLINE>
<TEXT>

     Galatasaray'ın İtalyan Juventus'u dün 2-0 yendiği maçtaki golleri atarak sarı-kırmızılıların Avrupa Şampiyonlar Ligi'nde yoluna devam etmesini sağlayan ''Kral'' Hakan Şükür, şu an faal futbol yaşamını sürdüren futbolcular içinde her kategoride en golcü futbolcu unvanına sahip. 
     ''Yaşayan Efsane'' Hakan Şükür, Avrupa kupalarında ve Milli Takım'da gelmiş geçmiş en golcü futbolcu unvanını elinde tutarken, halen futbol oynayanlar içinde de ligde en fazla skor üreten oyuncu durumunda bulunuyor. 
     
     AÇIK ARA FARK ATTI 

     Hakan Şükür, Avrupa kupalarında ve Milli Takım'da, takipçilerine de açık ara fark attı. 
     Avrupa kupalarında bugüne kadar 65 maça çıkan Hakan, Juventus maçında attığı 2 nefis golle birlikte 32 gol sayısına ulaştı. Hakan Şükür'ü, Avrupa kupalarında 24 gollü Hami ve 16'şar golle Oktay ve Arif izliyor. 
     Milli Takım'da 89 maçta 41 golü bulunan Hakan Şükür'e yaklaşmak neredeyse mümkün bile değil. Erişilmesi güç rekorları kırmaya devam eden Hakan Şükür, Letonya maçında attığı golle, 20 golü bulunan Lefter Küçükandonyanadis ile arasındaki farkı artırdı. Milli Takım'da, Metin Oktay ve Cemil Turan'ın ise 19'ar golü bulunuyor. 
     
     FAAL EN GOLCÜ FUTBOLCU 

     Hakan Şükür, 46 yıllık Türkiye Birinci Süper Lig'de halen futbol yaşamını sürdüren oyuncular arasında, oynadığı 3 maçta 200 golle en önde gidiyor. 
     Ligde futbolu bırakan futbolculardan Tanju Çolak 240 gol ile lider durumda bulunurken, Hami Mandıralı 219, Metin Oktay 217 ve şu an teknik direktörlük yapan Aykut Kocaman da Hakan Şükür gibi 200 gole sahip. 
     Ligde Sakaryaspor, Bursaspor ve Galatasaray formalarını giyen 32 yaşındaki Hakan Şükür, Tanju Çolak'ın rekorunu kırmaya en büyük ve tek aday. 
     
</TEXT>
</DOC>
