<DOC>
<DOCNO> 154421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sondun21.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumların KKTC'de konaklamasına Rum siyasiler ve kilise karşı.. 
</HEADLINE>
<TEXT>

     KKTC Bakanlar Kurulu'nun KKTC'ye geçen Rumlara 3 gün konaklama izni vermesinin ardından Rumların KKTC'deki otellerde konaklamaya başlamasına, Rum yönetiminin yanı sıra Rum kilisesi de karşı çıktı. 
     Rum vatandaşlarının, Rum yetkililerin tüm telkinlerine rağmen pasaport göstererek, KKTC'ye geçmelerine ve buradaki otellerde konaklamalarına, Rum yetkililer ve kilise ateş püskürüyor. 
     Gerek Rum liderliği ve kilisesi, gerek medya, engel olamadıkları bu durum yüzünden pasaport ibraz ederek geçiş yapan ve otellerde konaklayan Rumları hedef tahtası yaptılar. 
     Fileleftheros gazetesine göre, Baf Metropoliti Hrisostomos, ''Yunan Kara Kuvvetleri Koruyucu Meleği Ay Yorgi Günü'' münasebetiyle Baf'taki Rum Milli Muhafız Ordusu Acemi Er Eğitim Merkezi'nde yaptığı konuşmada '' İşgal bölgelerinde yiyip içip eğlenme akıl almaz bir şey'' dedi. 
     ''Pasaport ibraz etmeye mecbur olsalar bile ata yadigarı evlerini görmek tutkusuyla 'işgal' altındaki bölgelere geçen Rum göçmenlerin bu davranışının kabul edilebilir olduğunu'' söyleyen Hrisostomos, eğlenmek için gazinoların ziyaret edilmesinin ve Kıbrıslı Rumlara ait olduğunu iddia ettiği otellerde konaklamalar yapılmasının ise ''tamamen akıl almaz bir şey'' olduğunu iddia etti. 
     Hrisostomos, KKTC'yi ziyaret eden Rumlardan Kıbrıslı Türklere Güney'deki mallarının onları beklediği, aynı şekilde Rumların Kuzey'deki mallarını talep etmekte oldukları mesajını götürmelerini istedi. 
     Rum yönetiminin, Kıbrıslı Türklerin ''desteklenmesine'' yönelik ''önlemlerini'' de yorumlayan Metropolit Hrisostomos şöyle konuştu 
     ''Kıbrıslı Türklere yardım etmek ve onlara dayanışma göstermek ödevimizdir. Mısırlı veya Suriyeli istihdam etme yerine Kıbrıslı Türkleri istihdam edebiliriz. Birlikte vatanımızı yeniden birleştirelim.'' Bu arada, Simerini gazetesine göre, Limasol bölgesi Rum Otelciler Birliği, Rumların KKTC'de konaklamalarına sert tepki gösterdi. 
     Bölge Komitesi Başkanı Iraklis Irakleus, ''geçişlerin başlamasından sonra Paskalya dolayısıyla yaptıkları hazırlıkların boşa gittiğini'' belirterek, ''Rum otellerinde çok az rezervasyon yapıldığını, turist getiren yabancı acentelerin, turistlerin KKTC'de konaklayıp konaklayamayacağını sormaya başladıklarını, bunun sevindirici haber olmadığını'' söyledi. 
     Öte yandan, Demokratik Seferberlik Partisi DİSİ milletvekili Lefteris Hristoforu, düzenlediği basın toplantısında, Kıbrıslı Rumların KKTC'ye yönelik ''ibadet nitelikli'' ziyaretlerinin, turistik ziyarete dönüşmesinin, KKTC'yi turistik bir yer olarak gösterdiğini, yabancı turistlerin, ''Rumlar orada kaldığına göre biz neden kalmayalım'' mesajını alacağını belirtti. 
     Hristoforu, bunun Rum turizmi ve ekonomisine getireceği etkilerden öteye yasal ve siyasal düzeyde de etkileri olacağını kaydetti. 
     Hristoforu, ''son gelişmelerin Rum yönetimini uykuda yakaladığını ve Rum yönetiminin girişim yapma yeteneğini kaybettiğini, yarış bayrağını KKTC Cumhurbaşkanı Rauf Denktaş'a teslim ettiğini'' belirtti. 
     Komünist AKEL partisi Politbüro üyesi Yannakis Kolakasidis de, ''Anlaşılmaz, kabul edilmez ve eleştiri konusu olan, halkın bir bölümünün zihniyetidir. Bunların 'işgale' boş vererek gelişmeleri turizm, eğlence ve kumar olarak gören çok küçük bir azınlık olmalarını temenni ederiz. Bu zihniyet son yıllarda, Rum toplumunda yaratılan yozlaşmanın bir örneğidir. Burada, 'işgalin' kabulü ve 'işgal' olgularıyla uzlaşma şeklinde yanlış mesajların gönderilmesi tehlikesi yatıyor'' diye konuştu. 
     Demokratik Parti DİKO Başkan Yardımcısı Aristos Hrisostomu ise bazı Rumların KKTC'yi ziyaret etme yöntemlerini eleştirerek, bu kişilerin gazinolarda sabahladıklarını, balık yemeye gittiklerini böbürlenerek anlatmalarının bir ''tahrik'' olduğunu savundu. 
     Sosyal Demokratlar Hareketi KİSOS Başkan Yardımcısı Sofoklis Sofokleus da, ''geçişlerin serbest bırakılmasıyla iki toplumun bir arada yaşamayacağı duvarının yıkıldığını'' ileri sürerek, KKTC makamlarının bir adım ileri giderek Rumların gecelemelerine izin vermesinin ''Denktaş rejiminin yasallaşmasını hedeflediğini'' iddia etti ve şunları söyledi 
     ''Bu konuda tutumumuzu açıkça ortaya koyarak, Denktaş rejiminin yasadışı olarak 'işgal' altında bulundurduğu otellerde gecelemenin akıl almaz bir şey olduğunu söylemeliyiz.'' DİSİ Meclis Grup Sözcüsü Dimitris Silluris ise ''geçişlerin serbest bırakılmasıyla Kıbrıslı Rum ve Türklerin bir arada yaşayabildiğinin kanıtladığını, ancak bazı Rumların düşüncesiz bir şekilde KKTC ekonomisini desteklediğinin açık olduğunu'' kaydetti ve şunları savundu 
     ''Bu şekilde 'sahte' devlet ekonomisini desteklersek ve Kıbrıs'ta dolaşmamız için 5 kapı bulunduğuna göre Türk ordusunun varlığı ve yeşil hat dolayısıyla bölünmüş olmadığını kabul edersek, o zaman Kıbrıs bölünmüş olarak kalacak ve yegane kolaylık birkaç saat için dolaşma hakkı olacak. Yani iyi komşuluk ilişkileri mi yaratacağız Ve soruyoruz, Denktaş'ın elde etmeye çalıştığını başarmasına yardımcı olacak mıyız Yani, 'Kıbrıs Cumhuriyeti' vatandaşları olarak birlikte yaşama yerine, yan yana barış içinde mi yaşayacağız '' 
     
</TEXT>
</DOC>
