<DOC>
<DOCNO> 173730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/soneko20.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Şartlar oluştuğunda enflasyon hedeflemesi kararı verilir 
</HEADLINE>
<TEXT>

     Devlet Bakanı Ali Babacan, enflasyon hedeflemesi konusunda kendilerini ne zaman hazır hissederlerse, o zaman Merkez Bankası ile oturup ne zaman gerçekleştireceğine ilişkin kararı beraberce vereceklerini açıkladı. 
     Babacan, Hazine Müsteşarlığı'nda ekonomi muhabirleriyle düzenlediği sohbet toplantısında, 2004 yılından sonra Uluslararası Para Fonu IMF ile ilişkilerin nasıl süreceğine ilişkin olarak, IMF ile henüz bir görüşmede bulunmadıklarını söyledi. 
     IMF ile ilgisi olmayan ülkelerin bile yılda bir kez bu kuruluşla görüşmeler yaptığının altını çizen Babacan, IMF'yi göndereceğiz, kovacağız gibi sözlerin konudan, detayından haberdar olmadan yapılan açıklamalar olduğunu, burada bakış açısının önemli olduğunu vurguladı. 
     IMF'den kredi kullanmayı bir hastalık işareti olarak gördüklerini söyleyen Bakan Babacan, ''Türkiye ekonomisini sağlıklı yapıya kavuşturmak istediğimize göre, 2004'ten sonra stand-by istemiyoruz'' diye konuştu. 
     Bu konunun belki gelecek yıl ortalarında konuşulabileceğini söyleyen Babacan, konuşmak için henüz erken olduğunu söyledi. 
     
     ENFLASYON HEDEFLEMESİ 
     Enflasyon hedeflemesine ilişkin olarak da buna geçmek için belli şartların oluşması gerektiğini belirtirken, şartlar oluşmadan önce geçildiğinde mahsurlar olabileceğine işaret etti. 
     Babacan, ''Enflasyon hedeflemesi konusunda ne zaman kendimizi hazır hissedersek, o zaman Merkez Bankası ile oturup ne zaman gerçekleştireceğimizin kararını beraberce vereceğiz'' dedi. 
     
     IMF İLE GİMAT ZİYARETİ 
     IMF Heyeti ile GİMAT'a gerçekleştirilen ziyarete ilişkin de Babacan, olup bitenleri içinde yaşayanlardan dinlemek ve gözlemenin çok önemli olduğuna dikkat çekerek, ekonomi yönetiminin gerçeklerden kopuk olmaması gerektiğini söyledi. 
     Hükümete güven ve sevginin seçimlerin ardından artarak devam ettiğini de söyleyen Bakan Babacan, halk ve iş dünyasının güveni olmayan bir programın başarıya ulaşmasının mümkün olmadığının altını çizdi. 
     IMF'den dilimler halinde gelen kredi rakamlarının tek başına büyük anlamı olmadığını ifade eden Babacan, ancak bunun sembolik anlamı olduğuna işaret etti. 
     
     YATIRIM ORTAMININ İYİLEŞTİRİLMESİ 
     Yatırım Promosyon Ajansı'nın kuruluşunun gecikip gecikmediği yönündeki soru üzerine Babacan, Yatırım Ortamının İyileştirilmesi Kurulu YOİK kapsamındaki çalışmaların pek çok bakanlığı ilgilendirdiğini belirtirken, bazı yasal düzenlemelerin vakit almasının doğal olduğunu söyledi. 
     YOİK kapsamındaki yasal düzenlemeler üzerindeki çalışmaların son noktaya gelmek üzere olduğunu da açıklayan Ali Babacan, ''Sanırım Meclis açıldıktan sonra bir kaç ay içinde gündeme gelen yasal düzenlemelerin tamamı bitmiş olacak. Ama YOİK çalışmaları devam edecek bir süreç'' diye konuştu. 
     Bundan sonraki YOİK toplantısının 26 veya 27 Ağustos tarihlerinde gerçekleştirileceğini ve bu toplantıya Türkiye'de yatırım yapmış çeşitli sektörlerden yabancı yatırımcıların da davet edileceğini anlatan Babacan, bunların sorunlarını ve çözüm önerilerini dinleyeceklerini ifade etti. 
     
     ''ARTIK BORÇLARI ÖDEMEYE BAŞLAMAMIZ LAZIM'' 
     IMF ile 2004 sonrasında stand-by yapılmaması konusundaki soru üzerine Babacan, IMF ile yeni stand by konusunu hiç görüşmediklerini tekrarladı. 
     Ancak, Türkiye'nin zaten kotasının üzerinde kredi kullandığını, bunun üzerinde yeni bir krediye IMF'nin de sıcak bakacağını düşünmediğini kaydeden Babacan, ''Artık bu borçları ucundan ödemeye başlamamız lazım'' dedi. 
     Tayland'ın IMF'ye olan borcunun son taksiti ödediğini geçtiğimiz günlerde açıkladığını hatırlatan Babacan, ''İnşallah, kendi iktidarımız döneminde bu borcu ödedik demeyi çok isteriz'' diye konuştu. 
     
     BORÇLANMA FAİZLERİNİN YÜKSEKLİĞİ 
     Hazine'nin borçlanma faizinin hala yüksek olduğu hatırlatılarak, güvene rağmen bunun neden sağlıklı bir zemine oturmadığının sorulması üzerine de Babacan, bir ülkenin borcunun, toplam kamu borcunun GSMH oranı ile elde edilen rasyoya göre değerlendirildiğini söyledi. 2001 yılı sonunda yüzde 92 seviyelerinde olan bu rasyonun 2003 sonu itibariyle yüzde 69.6'ya kadar ineceğini tahmin ettiklerini açıklayan Babacan, Mastricht kriterlerinin de yüzde 60'lar düzeyinde olduğuna işaret etti. 
     Bu rasyonun hızla inişinde faiz dışı fazla, büyüme ve TL'nin değerlenmesinin önemli etkisi bulunduğunu söyleyen Babacan, ''Nominal faizlerin düşüşü yavaş yavaş olacak, birden hızlı bir düşme sıhhatli de değil, beklemiyoruz da'' diye konuştu. 
     Bu konuda biraz sabırlı olunması gerektiğini söyleyen Babacan, doğruları yapmaya devam ettikleri sürece faiz oranlarındaki düşüşün kaçınılmaz olduğunu vurguladı. 
     Borç stoğunu azaltmanın kararlılık isteyen bir süreç olduğuna dikkat çeken Babacan, Türkiye'nin son dönemde en yüksek faiz dışı fazla veren ülkelerden biri olduğunu söyledi. 
     ''Biz çocuklarımızın daha sıhhatli yapıya sahip bir ekonomi bırakmak istiyoruz'' diyen Babacan, iktidarları döneminde Türkiye'nin çok daha sağlam temeller üzerine oturmuş bir ülke haline gelmesini istediklerini söyledi. 

     
</TEXT>
</DOC>
