<DOC>
<DOCNO> 187781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/soneko30.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Ek verginin iptali yeni kaynak bulmamızı gerektiriyor 
</HEADLINE>
<TEXT>

     Maliye Bakanı Kemal Unakıtan, Ek Motorlu Taşıt Vergisi'nin iptalinin, yeni bir kaynak bulunmasını gerektirdiğini söyledi. 
     Rıza Moghadam başkanlığındaki IMF heyeti ile yapılan ve yaklaşık 3,5 saat süren görüşmenin ardından gazetecilerin sorularını yanıtlayan Unakıtan, IMF ile karşılıklı anlayış içinde görüşmelerin devam ettiğini belirtti. 
     ''Umarım ki en kısa zamanda görüşmeler bitmiş olur'' diyen Unakıtan, görüşmelerde hem 2003, hem de 2004 bütçesini ele aldıklarını vurguladı. 
     Bu konularda güzel neticelere varacaklarını ifade eden Maliye Bakanı, hem teknik anlamda hem de bakan düzeyinde devam eden temaslarda, iki tarafında sorunların halli için uğraştığını söyledi. 
     Maliye Bakanı, 2004 bütçesi ile ilgili bir soru üzerine de en önemli hedeflerinin, yüzde 6,5'luk faiz dışı fazlayı tutturmak olduğuna dikkat çekti. 
     Unakıtan, ''Bu 'olmazsa olmaz' şartımızdır. Haliyle bunu elde etmek için ne gerekiyorsa o tedbiri alırız, yerine getiririz. Fakat yüzde 6,5'tan vazgeçmeyiz'' diye konuştu. 
     ''Kit ürünlerine zam var mı '' sorusuna, ''Yok, yok hayır'' yanıtını veren Unakıtan, ''Ek Taşıt Vergisi'nin iptali, yüzde 6.5'luk faiz dışı fazla hedefini tehlikeye sokmadı mı '' sorusu üzerine de ''Şimdi bu vergilerin iptali yeni bir kaynak bulmamızı gerektiriyor. Onların çalışmaları yapılıyor zaten şu anda'' yanıtını verdi. 
     Bu arada Unakıtan, IMF heyeti Başkanı Rıza Moghadam ile yarın siteler esnafını ziyaret edeceklerini bildirdi. 

     
</TEXT>
</DOC>
