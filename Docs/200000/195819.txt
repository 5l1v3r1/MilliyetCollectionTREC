<DOC>
<DOCNO> 195819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/ekonomi/eko07.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Devlet POAŞ'ta zarar etmedi' 
</HEADLINE>
<TEXT>

   Maliye Bakanı Kemal Unakıtan, İş - Doğan ortaklığı ile POAŞ arasında özelleştirme bedeli için yapılan yeni ödeme planının devleti zarara uğratmadığını söyledi 
      ANKARA ANKA 
   
   Maliye Bakanı Kemal Unakıtan, İş - Doğan ortaklığının POAŞ'ın özelleştirme bedeline ilişkin yeni ödeme planı ile Özelleştirme İdaresi Başkanlığı'nın ÖİB ve devletin zarara uğratılmasının engellendiğini bildirdi. 
   CHP Adana Milletvekili Kemal Sağ, Maliye Bakanı Kemal Unakıtan'ın yanıtlaması istemiyle verdiği soru önergesinde, İş - Doğan ortaklığının 'borç ötelemesi'ne ilişkin iddiaları sordu. 
   Bakan Unakıtan, soru önergesine verdiği yanıtta, Petrol Ofisi sermayesinde bulunan ÖİB'e ait yüzde 25.8 hissenin 31 Temmuz 2002'de imzalanan sözleşme çerçevesinde, İMKB Toptan Satışlar Pazarı'nda hisse senedi satışı yöntemiyle özelleştirildiğini anımsattı. Unakıtan, bu satış işleminin, ihale yoluyla değil, 4046 sayılı yasanın "Hisselerin yurt içi ve yurt dışında halka arz, borsada satış, menkul kıymetler yatırım fonları veya menkul kıymetler yatırım ortaklarına satış suretiyle özelleştirilmeleri sermaye piyasası mevzuatına tabiidir" hükmü uyarınca İMKB usul ve esasları çerçevesinde gerçekleştirildiğini bildirdi. 
   
   'ÖYK yetkisinde' 
   Unakıtan, 31.07.2002 tarihli hisse satış sözleşmesine göre, satış bedelinden vadeye bağlanan 271 trilyon 258 milyar 179 milyon liradan, 8 Ağustos 2003 tarihinde ödenmesi gereken ilk taksit tutarının 77 trilyon 502 milyar 336 milyon lira olduğunu anımsattı. Bakan Unakıtan, Petrol Ofisi'nin henüz ilk taksit vade tarihi gelmeden, toplam bakiye borcun yeniden vadelendirilmesini talep ettiğini ve Özelleştirme Yüksek Kurulu'nun ÖYK yetkisini kullanarak, şirket sermayesinde bulunan yüzde 25.8'lik hissenin satış bedelinden bakiye idare alacağının yeni bir ödeme planı dahilinde tahsiline karar verdiğini bildirdi. 
   
   
</TEXT>
</DOC>
