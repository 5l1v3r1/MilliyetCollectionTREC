<DOC>
<DOCNO> 183649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/ekonomi/eko02.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolu vurdu, 1.3 trilyon aldılar 
</HEADLINE>
<TEXT>

   Başak Sigorta, Manisa'da dolu felaketine uğrayan 107 üzüm üreticisine toplam 1 trilyon 350 milyar lira ödedi 
      EVREN KASIRGA Manisa DHA 
   
   Manisa'da üzüm bağlarını sigortalatan 107 üreticiye, dolu felaketindeki zararları için toplam 1 trilyon 350 milyar lira ödendi. Başak Sigorta İzmir Bölge Müdürlüğü yetkilileri, Saruhanlı'nın Hacırahmanlı Beldesi'ndeki üreticilere çeklerini törenle verdi. 
   Geçen mayıs ayında etkili olan sağanak yağış ve dolu faleketi, Hacırahmanlı, Alaşehir ve Sarıgöl'de yüzlerce dönüm bağa zarar verdi. Felaketten iki ay önce bağlarını sigortalatan 107 üreticinin zararı karşılandı. Üreticiler çeklerini Başak Sigorta İzmir Bölge Müdürlüğü Zirai Sigorta Müdürü Rüstem Güngör ve Manisa Acente Yetkilisi Hüseyin Karaköse'den aldı. Güngör, "Toplam 107 üreticiye 1 trilyon 350 milyar lira ödüyoruz. Üreticilerimizin milyarlarca liralık zararına karşılık yüzleri gülüyor. Bütün üreticileri tarım sigortası yaptırmaya çağırıyoruz" dedi. 
   Bağındaki zararı için 56 milyar lira alan İbrahim Şatır, "Bu yıl hiç ürün yok. Eğer sigorta yaptırmamış olsaydık, halimiz haraptı. Felaket olmasaydı, ürünümüzü yeni çıkarmıştık, fiyat oluşması için piyasanın oturmasını bekliyor olacaktık. Bu yıl üzümü peşin satmış gibi olduk" diye konuştu. 
   
   'Herkes sigorta yapsın' 
   Manisa Ziraat Odası Başkanı ve Türkiye Ziraat Odaları Birliği TZOB Yönetim Kurulu Üyesi Nuri Sorman da tüm üreticileri tarım sigortası yaptırmaya çağırdı. Sorman, şöyle konuştu 
   "Sigorta için verilen prim, yaklaşık 100 kilo üzümde 3 kilo değerinde. Prim, ürün hasat edildikten sonra ödeniyor. Don, dolu, fırtına, aşırı yağış üreticinin kabusu. Bir yıl beklenen ürün, bir anda telef oluyor. 25 Mayıs'taki sağanak yağış ve dolu felaketinde binlerce dönüm arazide bağlar zarar gördü. Üretici bu yıl ürün alamadı. Ama bağlarını sigortalatan üzüm üreticilerinin zararları karşılandı" dedi. 
   
   
</TEXT>
</DOC>
