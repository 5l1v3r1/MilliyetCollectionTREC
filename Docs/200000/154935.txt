<DOC>
<DOCNO> 154935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sontur27.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Cannes Film Festivali'nin gözdesi ''Uzak''a biraz daha ilgi... 
</HEADLINE>
<TEXT>

     Ulusal Sinema Platformu, Kültür ve Turizm Bakanlığı'ndan, Cannes Film Festivali'ne yarışma filmi olarak seçilen ''Uzak''a ilgi göstermesini istedi. 
     Aralarında Sinema Eseri Sahipleri Birliği SESAM , Sinema Oyuncuları Derneği SODER , Çağdaş Sinema Oyuncuları Derneği'nin de ÇASOD yer aldığı 11 kurumdan oluşan Ulusal Sinema Platformu'ndan yapılan yazılı açıklamada, 14-25 Mayıs tarihleri arasında gerçekleştirilecek Cannes Film Festivali'ne ilişkin bilgi verildi. 
     Festivale, bu yıl Türkiye'den yarışma filmi olarak seçilen Nuri Bilge Ceylan'ın yönettiği ''Uzak'' adlı filmin gideceği belirtilen açıklamada, festivalde açılacak Türk Film Standı için henüz harekete geçilmediği kaydedildi. 
     Avans ödenerek yeri ayırtılan Türkiye standının, kaynak bulunamadığı için 50 metrekarelik alanda boş dört direkle temsil edileceği kaydedilen açıklamada, Cannes Film Festivali'nde ''Uzak'' filminin tanıtımı için en az 50 milyar liralık bir bütçeye ihtiyaç bulunduğu belirtildi. 
     Festivalin Türkiye için bulunmaz bir tanıtım ve pazarlama şansı olduğu ifade edilen açıklamada, ''Türkiye sinemasının boş bir Türkiye standıyla varolması, gerçekten sinemamızın önemsenmeyişini ve kimsesizliğini bir kez daha ortaya koyuyor'' denildi. 
     
</TEXT>
</DOC>
