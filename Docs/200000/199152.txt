<DOC>
<DOCNO> 199152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/guncel/gun20.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Şimdiden kömür tozu yuttular    ZONGULDAK'taki ilköğretim okulu öğrencileri, Dünya Madenciler Günü etkinlikleri kapsamında Türkiye Taşkömürü Kurumu TTK Üzülmez Müessese Müdürlüğü'ne ait eğitim ocağını gezdi. Madenci baretleri takarak ocağa giren öğrenciler, kömür ocaklarının jeolojik yapısı ve çalışma koşulları hakkında bilgi aldı. İlk kez ocağa girdiklerini ve çok heyecanlandıklarını söyleyen öğrenciler, "Yeraltı ürkütücü. Buralarda çalışıp para kazanarak çocuklarının öğrenimini sağlamaya çalışan işçilerin kazandığı para onlara helal olsun. Çünkü, dünyanın en zor mesleğinin maden işçiliği olduğunu öğrendik" dedi. 
   
   Ağlatan veda    Mısır'da otobüslerinin Nil Nehri'ne uçması sonucu hayatını kaybeden Kasım ve Ayşe Vurgun çiftiyle, avukat Bülent Baran dün gözyaşları içinde son yolculuklarına uğurlandı.Baran için Erenköy Galippaşa Camii'nde ikindi namazının ardından düzenlenen cenaze törenine, kızı Dicle ve eşi Betül Baran'ın yanı sıra, kardeşleri, yakınları ve meslektaşları katıldı. Betül Baran'ın kılınan namazın ardından eşine son kez bakıp vedalaşması, herkesi gözyaşlarına boğdu. Baran'ın cenazesi Ümraniye Ihlamurkuyu Mezarlığı'nda toprağa verildi. Vurgun çiftinin Alibeyköy Veysel Karani Camii'ndeki cenaze töreninde ise oğulları Onur ve Burak gözyaşı döktü. Cenazeler Eyüp Sultan Mezarlığı'nda toprağa verildi. 
   
   Pakistanlı 10 kaçak gözaltından kaçtı    AYDIN'ın Didim ilçesinde Ramazan Bayramı süresince gerçekleştirilen operasyonlarda yakalanan Pakistanlı 10 kaçak, gözaltında tutuldukları tesisten kaçtı. Jandarma, Didim'de Akköy ve Akyeniköy arasındaki bölgede 47 Pakistanlı'yı ele geçirdi. Sınır dışı edilmelerine karar verilen ve işlemleri yapılıncaya kadar TKİ tesislerinde gözaltında tutulan kaçaklardan 10'u, önceki gün kaçarak kayıplara karıştı. Polis gözetimindeki Pakistanlıların nasıl kaçtıkları anlaşılamadı. Jandarma, kaçakları yakalamak için operasyona başladı. Didim Kaymakamı Ali Çetin, "Kaçaklar jandarmanın ve polisin başına dert oluyor, bizi de sıkıntıya sokuyor. Barındırmak için yer de bulamıyoruz" dedi. 
   
   Sağlıkçıya iyi haber Başvurular uzatıldı    SAĞLIK Bakanlığı, alacağını duyurduğu sözleşmeli sağlık personeli için yapılacak kuraya başvuru süresini uzattı. Bakanlık, personel alımı için yeni tarihi 5 Aralık 2003 tarihi olarak belirledi. Adana İl Sağlık Müdürlüğü, süre uzatımıyla ilgili dün bir açıklama yaptı. İl Sağlık Müdürlüğü tarafından yapılan yazılı açıklamaya göre, Sağlık Bakanlığı'nın alacağını duyurduğu 940 uzman hekim, 2 bin 545 pratisyen hekim, 160 diş hekimi ve 100 eczacı için yapılacak kura çekimine katılmak isteyenler, 5 Aralık 2003 günü mesai saati bitimine kadar başvuruda bulunabilecekler. Açıklamada, sözleşmeli personel kura çekiminin 10 Aralık tarihinde Ankara Hastanesi konferans Salonu'nda yapılacağı da belirtildi. 
   
   Öğrenci servisi kaza yaptı 18 yaralı    İZMİT'te bir kamyonla çarpıştıktan sonra devrilen taşımalı ilköğretim okulu servisinde 4'ü ağır 18 öğrenci yaralandı. Kaza, dün Çubuklu köyü yakınlarında meydana geldi. Osmaniye İlköğretim Okulu'ndan aldığı 25 öğrenciyi yakın köylerdeki evlerine götürmek üzere hareket eden Hasan Keskin'in kullandığı servis otobüsü, karşı yönden gelen Selahattin Besim'in kullandığı kamyonla çarpıştı. Servis otobüsünün devrilmesi sonucu yaralanan 18 öğrenci ve şoför Keskin hastaneye kaldırıldı. Yaralı öğrencilerden Melike Keskin, Tuğbanur Koç, Seval Kaymaz ve Gülistan Yeşilkaya ile Keskin'in durumunun ciddi olduğu belirtildi. Kazanın kamyonun aşırı hız yapmasından kaynaklandığı belirtildi. 
   
   Taksiciler rahat nefes aldı...    GÜNGÖREN'de müşteri olarak bindiği taksilerin sürücülerini ıssız bir araziye getirerek bıçak tehdidiyle gasp eden Uğur Engin yakalandı. Tozkoparan çevresinde bir ayda beş taksicinin aynı eşk ldeki kişi tarafından gasp edilmesi üzerine Güngören polisi, ıssız araziler ve çevresinde pusu kurdu. Taksicilerin verdiği eşk l üzerine robot resmi çizilen Engin, aynı yere başka bir taksi sürücüsünü getirince pusudaki polislerce gözaltına alındı. İfadesinde suçunu itiraf eden Engin'i, bir hafta önce gaspa uğrayan taksi sürücüsü Mehmet Can da teşhis etti. Engin'in teşhis sırasında Mehmet Can'a, "Kusura bakma abi. Seni de üzdük" dediği öğrenildi. Adliyeye sevk edilen Engin'in 21 ayrı suçtan sabıkalı olduğu öğrenildi. 
   
   Genç çift silahla öldürüldü...    BEYOĞLU'nda birlikte yaşadıkları öğrenilen Hacı Issı 31 ile Ayşe Akay 30 , kafalarından silahlı öldürülmüş olarak bulundu. Baba Bayram Issı, bir haftadır işe gitmeyen oğluna telefonla ulaşamaması üzerine Aksaray'dan İstanbul'a geldi. Oğlu Issı'nın Hasköy Fetihtepe Mahallesi Dereiçi Sokak'taki evinin kapısı açılmaması üzerine baba Issı polise haber verdi. Çilingir yardımıyla kapıyı açarak içeri giren polisler, Hacı Issı ile Ayşe Akay'ın yarı çıplak cesetlerini buldular. İki gencin, kafalarına sıkılan kurşunlarla öldürüldüğü anlaşıldı. 4 aylık hamile olan Akay'ın, Zonguldak'taki eşini ve iki çocuğunu terk ederek İstanbul'a geldiği öne sürüldü. Cesetler, Taksim Eğitim ve Araştırma Hastanesi morguna kaldırıldı. 
   
   Guantanamo'dan 140 esir iade ediliyor    ABD, Küba'daki Guantanamo üssünde bulunan 660 tutsaktan 140'ını ülkelerine iade etmeye hazırlanıyor. Tutsakların, cezalarını buralarda çekmeye devam edip etmeyecekleri bilinmiyor. Tutsakların ne zaman serbest bırakılacaklarına ise siyasi otorite karar verecek. Guantanamo kampında Murat Kurnaz, Nuri Mert, Salih Uyar, Yüksel Çelikgöğüs, Mesut Şen, İbrahim Şen, Mustafa Ekşi ve Turgut Uzel adlı 8 Türk'ün de bulunduğu ileri sürülüyor. 
   
   Quebec'te soykırım iddiası yasalaştı    Kanada'nın Quebec eyaleti parlamentosu, iktidardaki Liberal Quebec Partisi milletvekili Yvan Bordeleau'nun 12 Kasım'da verdiği Ermeni soykırımının tanınmasını isteyen tasarıyı muhalefetle karşılaşmadan yasalaştırdı. Prosedürdeki bekleme süreleri atlanarak oylanan yasa, "24 Nisan Ermeni Soykırımı'nı anma günü ilan edilmiştir" cümlesinden ibaret. Yasanın diğer eyaletlere örnek oluşturması bekleniyor. 
   
   
   
</TEXT>
</DOC>
