<DOC>
<DOCNO> 174629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/yasam/yas03.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kızım sana şık olsaydı keşke' 
</HEADLINE>
<TEXT>

   İstanbul'a gelerek kızının kalbinin bağışlandığı Erol Mertkanlı'yı ziyaret eden Klaus Typol, "Nina'm sana şık olsaydı, belki de tüm bunlar olmazdı" dedi 
      
   Türk nişanlısı tarafından vurulmasından sonra ailesince organları bağışlanan Alman Nina'nın babası Klaus Typol, kızının kalbinin nakledildiği Erol Mertkanlı'nın, ileride belki kendi oğulları gibi olacağını söyledi. Alman Bild gazetesinin haberine göre, İstanbul'da Mertkanlı'yı ziyaret eden Typol, kızının kalbi ile yaşayan gence sarılarak, "Güzel bir gençsin. Nina'm seni görse çok beğenirdi" dedi. 
   
   'Oğlumuz gibisin' 
   Erol'un fotoğrafının oturma odasında, kızı Nina'nın fotoğrafının yanında durduğunu belirten Klaus Typol, "Erol, benim ve eşim için bir dosttan çok öte. Belki ileride bizim oğlumuz gibi olacak" diye konuştu. 
   Mertkanlı'yı Bielefeld kentine davet eden Typol, "Birlikte Nina'nın mezarına gideriz. Nina, Türkiye'yi ve nişanlısını çok seviyordu. Gitmesine izin verdik. Keşke sana şık olsaydı. Bunlar başımıza gelmezdi" dedi. 
   
   'Almanca öğrensem' 
   Erol Mertkanlı da, bir an önce Almanca öğrenmesi gerektiğini, böylece Typol Ailesi'yle telefonda da görüşebileceğini belirtti. 
   İstanbul'da yaklaşık 6 ay önce, nişanlısı Hakan Çakmak'ın evinde oturan 6.5 haftalık hamile Nina Typol, tabancayla vurulmuş halde bulunmuştu. Doktorlar, hastada beyin ölümü gerçekleştiğini, ancak karnındaki bebeğin yaşadığını açıklamıştı. Makineye bağlı yaşatılan Nina'nın ailesinin isteği üzerine önce kürtajla bebeği alınan Nina, ardından da kendisini hayata bağlayan makineden ayrılmıştı. Nina Typol'un kalbi ve karaciğeri ailesi tarafından bağışlanmıştı. 
   
   
</TEXT>
</DOC>
