<DOC>
<DOCNO> 184817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sonspo16.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Rebrov, Alper, İsmail, Hakan ve Erhan kadroda yok 
</HEADLINE>
<TEXT>

     Fenerbahçe, ligin 7. haftasında yarın Gençlerbirliği ile oynayacağı maçın hazırlıklarını tamamladı. 
     Sarı-lacivertliler, saha kapatma cezası nedeniyle İzmir Atatürk Stadı'nda oynayacakları maçın son çalışmasını bugün öğle saatlerinde Samandıra Tesisleri'nde yaptı. Basına kapalı gerçekleştirilen antrenmanda Teknik Direktör Christoph Daum'un, maçın taktiği üzerinde durduğu öğrenildi. 
     Sarı-lacivertli kafile, akşam üzeri özel uçakla Sabiha Gökçen Havalimanı'ndan İzmir'e gidecek. 
     Fenerbahçe Teknik Direktörü Christoph Daum, adalesinde hafif sakatlığı olduğu bildirilen Rebrov'un yanı sıra Alper, Hakan, Erhan ve İsmail'i maçın 18 kişilik kadrosuna dahil etmedi. 
     Kırmızı kart cezası nedeniyle Galatasaray maçında forma giyemeyen Tuncay, Gençlerbirliği maçında takımdaki yerini alabilecek. 
     
     MUHTEMEL 11 
     Fenerbahçe'nin, Gençlerbirliği karşısına, Recep, Fatih, Luciano, Tomas, Petkov, Aurelio, Ümit, Selçuk, Kemal, Tuncay ve Van Hooijdonk 11'i ile çıkması bekleniyor. 
     Bu arada, ligin ilk 6 haftalık bölümünde 3 sarı kart gören Selçuk, Gençlerbirliği maçında bir sarı kart görmesi durumunda 8. haftadaki Konyaspor maçında cezalı duruma düşecek. 
     İzmir Atatürk Stadı'nda saat 19.00'da başlayacak ve Digitürk Lig TV'den naklen yayınlanacak maçı hakem İsmet Arzuman yönetecek. 
     
     TARAFTARLAR İZMİR'E AKIN EDİYOR 
     Gençlerbirliği maçı için taraftar gruplarının düzenlediği organizasyonla İzmir'e çok sayıda sarı-lacivertli taraftarın gitmesi bekleniyor. 
     Diğer yandan, kulüp asbaşkanı Mahmut Uslu ve atletizm şubesinden sorumlu yönetici Mehmet Karusu'nun, yarınki maç öncesi statta yapılacak törenle, Fenerbahçe İzmir Atletizm Şubesi'nde, çeşitli organizasyonlarda dereceye giren atletlere plaket verecekleri duyuruldu. 
     
</TEXT>
</DOC>
