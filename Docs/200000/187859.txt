<DOC>
<DOCNO> 187859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/astro/index.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yükselen burcun sırrı 
</HEADLINE>
<TEXT>

   
   Yükselen burcumuz hayata bakış açımızı anlatan ana referans noktasıdır 
   
   Astrolojik haritamız bize sonsuzluğu, başlangıcı ve sonu istediğimiz biçimde belirleyebileceğimiz bir çemberi gösterir. Bu çember burçlar kuşağında, doğum anında yer alan gezegenlere de işaret eder. Gezegenlerin hangi evlere düştükleri ise yükselen burcumuza bağlıdır. Doğduğumuz anda doğu ufkunda yükselmekte olan burç yükselen burcumuzdur. Yükselen burcumuz hayata bakış açımızı anlatan ana referans noktasıdır. Bu yüzden astrolojik haritamızda yükselene denk gelen burç diğer tüm noktalara düşecek olan burçları da tanımlayacaktır. 
   Örneğin Terazi burcunu ele alalım. Terazi burcu yükselenimiz ise, 7'nci evde, yani alçalan burçta Koç yer alacaktır. Bildiğiniz gibi Koç talepkar, sabırsız ve kuvvet kullanmak isteyen bir davranış biçimi sergiler. Peki neden 7'nci evde Koç gibi zorlayıcı bir burç var dersiniz Çünkü Terazi karar alırken sürekli iki yönü de düşünmek istediğinden güçlü bir partner, eş ya da ortak tarafından yönlendirilmek isteyecektir. Yükselen burç Kova olduğunda ise karşıt burçta Aslan olmak durumundadır. Aslan ve Kova karşıt burçlardır. Kova kişiliği yenilikçi ama duygusal açıdan daha soğuktur hava elementi ve bu yüzden yakın, birebir ilişkilerinde kendini ısıtacak, cömert ve dramatik Aslan burcunu arayacaktır. Astroloji bize psikolojimiz hakkında ne kadar basit ama bir o kadar da zarif bir model sunuyor 
   
   Hayata giriş noktası 
   Günümüzde yükselen burcun kişinin maskesini, genel tutumunu yani hayatındaki referans noktasını anlattığı söylenir. Eskiler ise yükselen burcu, bir başlangıç noktası olduğu için aynı zamanda ruhun bedene girdiği nokta yani hayata giriş noktası olarak da görürlerdi. Eğer astrolojik haritamıza bir zaman süreci olarak bakarsak, bu durumda, yükselen burcun bir gerisinde yer alan ev, kısaca 12'nci evimiz bizim geçmişimizi de açıklayacaktır. Modern astrolojide bu ev bilinçaltını, zayıflıkları ve elde olmayan nedenleri açıklar. Ruhsal bakış açısından ise 12'nci ev karmanın evidir. Eğer astrolojiyi ruhun yolculuğu olarak görebilirsek, aslında sadece günlük psikolojimizi değil, hayatımızı baştan sona sarmalayan diğer dinamikleri de görebiliriz. 
   Yükselen burcun sırrı aslında bu başlangıç noktası olmasında yatar. Bu noktanın astronomik olarak doğu yönünde olması da diğer bir açıklayıcı göstergedir. Çünkü doğu, Güneş'in doğuşunu, aydınlanmayı ve bir bakıma her gün yeniden doğuşu da simgeler. Yaşam kaynağımız olan Güneş astrolojide de hayatımızı bilinçli ve yaratıcı biçimde sürdürmemiz için gerekli olan enerjiyi açıklar. Yükselen burcumuz bu açıdan bize yaşam veren alanların da başında gelir. Genel olarak fiziksel tipimiz, sağlığımızın güçlü ve zayıf yönleri de yükselen burca bağlıdır. Yine benzer biçimde, zayıflıkları gösteren alan olan 6'ncı evimize denk gelen burç da yükselen burca bağlı olarak değişecektir. İkizler burcunu ele alalım. İkizler yükseldiğinde 6'ncı evde Akrep burcu yer alacaktır. Bu yüzden yükseleni İkizler olan kişilerin sağlığı ve zayıflıkları özellikle duygusal açıdan boşalamadıkları zamanlarda çok daha fazla risk altındadır. Zira Akrep her türlü boşalmanın, deşarjın burcudur. Benzer biçimde, Yengeç burcu yükseldiğinde bu alanda Yay burcu yer alacaktır. Sağlık evinde Yay, abartıların, zevklerde aşırı gitmenin tehlikesini ortaya koyar. Lezzete ve kolay kilo almaya müsait olan Yengeç için bu felaket olabilir. 
   Mesleği ve sorumlulukları, unvanı açıklayan 10'uncu evdeki burç yine yükselenimize bağlı olarak konumlanır. Örneğin Akrep yükseldiğinde bu eve Aslan burcu düşebilir. Bu durumda, yükselen Akreplerin başarı ve meslekte yükselmeleri konusunda ne kadar güçlü, gururuna düşkün ve kararlı olduklarını görebiliriz. Aslına bakarsanız, hayatımızın değişik yönlerini daha rahat anlayabilmek ve birtakım stratejiler kurabilmek için işe yükselen burcumuzu anlamaktan başlayabiliriz. Mutlu bir hafta sonu dileğiyle... 
   
   
</TEXT>
</DOC>
