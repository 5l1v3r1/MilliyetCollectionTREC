<DOC>
<DOCNO> 157560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/spor/aspo.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili soyunma odasının kapısını araladı ve coşkuyla bağırdı 
</HEADLINE>
<TEXT>
BEŞİKTAŞ SİZİNLE GURUR DUYUYOR 
Gençlerbirliği maçının bitiminde oyuncularını tek tek öperek kutlayan Siyah-Beyazlı kulübün başkanı, "Allah'a şükür bugünleri gördük. Sayenizde buralara geldik" dedi 
     BİLAL MEŞE 

     Duygulu anlar 
     GENÇLERBİRLİĞİ maçında Kaan Dobra'nın attığı her golden sonra yumruk şov yapan ve maç bitiminde sahaya inen Beşiktaş Kulübü Başkanı Serdar Bilgili, soyunma odasında önce Lucescu'yu ardından da futbolcuları tek tek kutladı. Zaman zaman duygulu anlar yaşayan ve gözyaşlarını tutamayan Başkan Bilgili, "Beşiktaş sizinle gurur duyuyor. Sizlerin sayesinde buralardayız" dedi. 
     
     'Henüz iş bitmedi' 
     MAÇ bitiminde özel uçakla Göçek'e giden ve burada salı gününe kadar tatil yapacak olan Serdar Bilgili, "Allah'a şükür bugünleri gördük. Size olan güvenimizi boşa çıkarmadınız. Ancak henüz iş bitmedi. Şimdi önümüzde Galatasaray ile zorlu bir doksan dakika var. Bu derbiyi kazanın, şampiyonluğumuzu doyasıya hep birlikte kutlayalım" diyerek futbolcuları uyardı. 
     
     'Aman dikkat' 
     FUTBOLUN sürprizler oyunu olduğunu hatırlatan Başkan Bilgili, maç bitiminde ise şöyle konuştu "Bu galibiyet bizim için çok anlamlı. Beş puanlık fark elbette büyük avantaj. Ne var ki, futbolda hiçbir şeyin garantisi yoktur. Ayaklarımızı yere sağlam basmak zorundayız. Büyük şölene sadece bir maç kaldı. İnönü Stadı'nda Galatasaray'ı da yenip, büyük hedefi kucaklayacağız." 
     
     Konuşma yasağı 
     YÖNETİM, Galatasaray derbisine kadar hem yöneticilere, hem de futbolculara konuşma yasağı getirdi. Yönetim Kurulu'nun konuşma yasağı ile ilgili kararı Nevzat Demir Tesisleri'ne yazılı olarak asıldı. Galatasaray maçına kadar hem yöneticiler, hem de futbolcular ağızlarına kilit vuracaklar. Teknik Direktör Lucescu'nun onayladığı karara uymayan futbolculara para cezası verilecek. 
     

</TEXT>
</DOC>
