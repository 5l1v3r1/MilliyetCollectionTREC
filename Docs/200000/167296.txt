<DOC>
<DOCNO> 167296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/soneko20.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçinin başı aşırı sıcaklarla dertte... 
</HEADLINE>
<TEXT>

     Hasatı yağmur yağmadan bitirmek için uzun süre güneş altında çalışan çifçilerin sağlığının tehlikeye girebileceği belirtilerek, çiftçiler tarlaya çıkarken şapka giymeleri konusunda uyarıldı. 
     Konya Tarım İl Müdürü Doğan Çiftkat, mevsim normallerinin üzerine çıkan sıcaklığın, sadece tatilcileri değil, harman zamanı günün büyük bölümünü tarla çalışarak geçirmek zorunda kalan çiftçileri de olumsuz yönde etkilediğini söyledi. 
     Gölgede 40 dereceyi bulan sıcaklığın hububatı erken olgunlaştırdığını ve hasatın bir an önce yapılmasını zorunlu hale getirdiğini ifade eden Çiftkat, ''İyice kuruyan ve hasat kıvamına gelen hububatın kaldırılması işini, sıcakların ardından gelmesi beklenen yağmurdan önce bitirmek için uzun süre güneş altında çalışan çiftçilerimiz, tarlaya çıkarken mutlaka şapka giymelidir'' dedi. 
     Şapkanın güneş çarpması gibi rahatsızlıkları kısmen de olsa engelleyeceğini vurgulayan Çiftkat, şunları kaydetti 
     ''Çalışırken, aşırı sıcakların da etksiyle terleme yoluyla aşırı su kaybeden çiftçilerimizin, tarlalarına yapacakları gölgeliklerde kısa aralıklarla dinlenmeleri gerekir. Özellikle, biçerdövenlerin giremediği engebeli ve ağaçlıklı tarlalarda, ekinlerini gündüz biçecek olan çiftçilerimiz, tane çıkarma işlemi olan patozu ise akşam saatlerinde yapmalarında yarar var. Ayrıca çiftçilere, sıcak altında çalışırken bol su içip, sulu meyveler tüketmelerini öneriyoruz.'' 
     
     EKİN YANGINLARINA DİKKAT 

     Hasat döneminde, bir yıl boyunca ürününe gözü gibi bakan çiftçileri bekleyen en büyük tehlikenin ise ''ekin yangınları'' olduğunu belirten Çiftkat, ''Sıcaklığın arttığı bu günlerde aşırı şekilde kuruyan hububat ekili alanlarda yangın çıkmaması için dikkatli olmak gerekir'' diye konuştu. 
     Çiftkat, yemek yapmak için bile olsa tarlada ateş yakılmamasını, piknik tüplerinin hububat ekili olanlardan uzak yerlerde kullanılmasını ve sönmemiş sigara izmaritleri konusunda duyarlı olunması gerektiğini sözlerine ekledi. 
     
</TEXT>
</DOC>
