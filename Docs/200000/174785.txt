<DOC>
<DOCNO> 174785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/yasam/ayas.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul, ona sahip çıkmadı 
</HEADLINE>
<TEXT>

   Hayatını İstanbul'un tarihine adayan Çelik Gülersoy'un hazine değerindeki kitaplığına kimse sahip çıkmayınca, vakıf UNESCO'dan yardım istedi 
      ÖNAY YILMAZ İstanbul 
   
   Çelik Gülersoy'un 30 yıldır yanında olan yardımcısı ve danışmanı, geçtiğimiz günlerde de Çelik Gülersoy Vakfı Başkanlığı'na seçilen Dr. Arhan Apak, Gülersoy'un vasiyetini, yarım kalan projelerini ve yapacaklarını anlattı. 1 Eylül'de vasiyeti açılacak Gülersoy'un İznik'te 100 dönüm arazi ve bir ev, Saros'ta da 90 dönüm arazi ve bir eviyle, bankada bir miktar parası olduğunu anlatan Apak, "Çelik Bey vasiyetini 1985'te yazdı. Tüm malvarlığını Çelik Gülersoy Vakfı'na bağışladı. İznik'te hormonsuz sebze-meyve yetiştirmek istiyoruz. Bu araziyi gelir olsun diye satmak istemiyoruz. Vasiyet açılana kadar ciddi bir nakit sıkıntısı olacak" dedi. 
   
   'Değerleri çok büyük' 
   Vakfın bünyesindeki İstanbul Kitaplığı'nda bulunan 10 binin üzerindeki kitabın korunması ve sigortalanması için UNESCO'dan Birleşmiş Milletler Eğitim Bilim ve Kültür Örgütü yardım isteyeceklerini kaydeden Apak, bunların değerinin tahayyül edilemeyecek kadar çok olduğunu anlattı. Apak, "Örneğin İsviçre Konsolosu'nun istediği bir kitap, 10 milyar liraya sigorta ettirilerek teslim edilmişti. Dünyaca ünlü müzayede evlerinde satışa çıktığında astronomik rakamlara ulaşacak kitaplar var. Bizans, Roma, Osmanlı dönemine ait en iyi kitaplar ile dünyada tek olan kitaplar var" diye konuştu. 1 Eylül'den itibaren güvenlik sistemiyle donatılacak kitaplığın kapısında güvenlik olacak, kameralı kontrole geçilecek, önemli kitaplar için alarmlı bandrol sistemi getirilecek. 
   
   İstanbullulara sitem 
   Apak, Gülersoy'un maddi imk nlarının, kitaplığın her gün açık tutulmasına müsait olmadığını belirtirken, "Halktan yardım görmedik. Bağış kampanyaları hüsranla sonuçlandı. Burayı 1 Eylül'den itibaren cumartesi, pazar hariç her gün açacağız" dedi. 
   
   'Çelik Gülersoy gidiyor evladım '    Yardımcısı ve danışmanı Dr. Arhan Apak, vasiyeti 1 Eylül'de açılacak Çelik Gülersoy'un İstanbul Kitaplığı'nı Milliyet'e açtı. Apak, Gülersoy'un ani ölümünü de şöyle anlattı "Ölümü ani gelişen bir kanserden meydana geldi. Her türlü müdahale yapıldı. Zaten kendisi de hastanede öleceğini hissetmişti. Yanındaki bakıcısı Salih'e, 'Çelik Gülersoy gidiyor evladım, Çelik Gülersoy gidiyor' demiş. Sonra da son nefesini vermiş." 
   
   
</TEXT>
</DOC>
