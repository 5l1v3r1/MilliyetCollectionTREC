<DOC>
<DOCNO> 196674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sontur37.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"Che, bize tehlikede oldugumuzu gösteren bir uyarıydı" 
</HEADLINE>
<TEXT>

     Latin Amerikalı Devrimci Ernesto Che Guevara'nın oğlu ve Che Araştırmaları Enstitüsü Müdürü Camilo Guevara March, ''Che'nin günümüz insanının tehlikede olduğunu gösteren bir uyarı olduğunu'' söyledi. 
     Küba Halkı ile Dostluk Dayanışma ve Kültür Haftası etkinliklerinin açılışı dolayısıyla Çağdaş Sanatlar Merkezi'nde düzenlenen söyleşiyi TBMM Başkanvekili Yılmaz Ateş, Çankaya Belediye Başkanı Haydar Yılmaz, Küba ve Venezüella büyükelçileri ve bazı milletvekillerinin de aralarında bulunduğu kalabalık bir davetli topluluğu izledi. 
     Salonun yetersizliği dolayısıyla çoğunluğu gençlerden oluşan davetliler söyleşiyi ayakta izledi. 
     Jose Martin Küba Dostluk Derneği Başkanı Özlem Şen, açılış konuşmasında, İstanbul'da başarıyla tamamlanan etkinliği Ankara'ya taşıdıklarını söyledi. 
     Çok adaletsiz bir dünyada, adaletli bir ülke olan Küba ile dayanışma çabası içinde olduklarını ifade eden Şen, etkinliğin, bu çabanın bir parçası olduğunu dile getirdi. 
     Çankaya Belediye Başkanı Haydar Yılmaz da Küba ziyareti sırasında insanların özgürlüğünü görmekten mutlu olduğunu dile getirerek, Küba'yı görmeden yapılacak bir değerlendirmenin eksik kalacağını bildirdi. 
     Yılmaz, Küba'yı Türk halkına tanıtan bu etkinliğe katkı sunmaktan memnuniyet duyduklarını kaydetti. 
     Konuşmasına ''Sizi şu anda yaşayan bir miti anlatmaya çalışacağım'' diye başlayan Camilo Guevara, Che'nin hayatından kesitler sundu. Babasının birliğin ve dostluğun sembolü olduğunu anlatan Guevara, nerede, nasıl davranması gerektiğini savaşta düşmanlarına karşı bile gösterdiğini anlattı. 
     Che'nin ne Küba, ne devrim, ne de Fidel Castro'dan ayrıldığını bildiren Guevara, babasının ölümünden sonra bir mit, efsane olarak ortaya çıktığını ancak bu efsanenin çok da uzun ömürlü olmadığını kaydetti. 
     Yaratılan efsaneyi soldan ve sağdan uygun görmeyenler olduğunu savunan Camilo Guevara, çabaların Küba dışında biraz da olsa başarılı olduğunu ifade etti. Guevara, ''Bir imaja dönüştürülen Che, tek kutuplu dünyanın işine gelmektedir. Ölümünden şu ana kadar yürütülen kampanya ile Che, faşistlerin bile eline düşebilir'' diye konuştu. 
     Che'yi sevenlerin bugün ikiye ayrıldığını belirten Guevara, bir gurubun tişörtlerindeki Che'yi, diğer gurubun ise kalplerindeki Che'yi sevdiklerini ifade etti. 
     ''Che, bize tehlikede olduğumuzu gösteren bir uyarıydı'' diyen Camilo Guevara, bugün bu tehlikenin görüldüğünü ancak sonuçlarını önlemek için yapılması gerekenlerin yerine getirilip, getirilmediğinin tartışmalı olduğunu kaydetti. 
     Guevara'nın konuşmasının ardından Kübalı müzisyen Gerardo Alfanso bir dinleti sundu. 
     Dinletiden sonra Kübalı fotoğraf sanatçısı Juana E. Munoa'nın ''Küba'da Devrimin 44 Yılı'' isimli sergisinin açılışı gerçekleştirildi. 
     
</TEXT>
</DOC>
