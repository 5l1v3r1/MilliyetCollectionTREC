<DOC>
<DOCNO> 198523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/ekonomi/eko06.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Enerji devi' hayali başka bahara 
</HEADLINE>
<TEXT>

   Yukos ve Sibneft'i birleştirerek 'dünyanın dördüncü büyük enerji şirketi'ni kurma hayali, Sibneft'in vazgeçmesi ile şimdilik suya düştü 
      EKONOMİ SERVİSİ 
   
   Rus Petrol şirketi Sibneft, Yukos ile birleşmeyi geçici bir süre askıya aldığını açıkladı. Rusya'nın en zengin ismi, Yukos eski Başkanı Mihail Hodorkovski'nin hapse atılmasının ardından gelen kararla dünyanın en büyük dördüncü enerji şirketi Yukossibneft hayalleri de başka bir bahara kaldı. 
   Geçtiğimiz nisanda alınan ve 3 milyar dolarlık bir büyüklük ortaya çıkarması beklenen birleşme kararının geçici süre ile askıya alındığının açıklamasına ilk tepki Rus borsasından geldi. Yukos hisseleri yüzde 8 oranında değer kaybederken Sibneft'in hisseleri de yüzde 5.6 düştü. Sibneft'ten yapılan yazılı açıklamada, iki şirketin birleşmesinin geçici bir süre askıya alınmasının, şirketlerin hissedarlarının ortak kararı olduğu duyurulmuştu. 
   
   Yukos örnek oluşturdu 
   Rusya eski Ekonomi Bakanı ve şu anda Moskova High School of Economics Rektörü Yevgeni Yasin yaptığı yorumda, Sibneft'in aldığı son erteleme kararında Yukos başına gelenleri görerek hükümetin etkisinden korkmasının yattığını belirtti. 
   Yukos'un yeni direktörü Simon Kukes, karar karşısında şaşkınlığını gizlemedi ve "İki firmanın birleşmesi uzun bir süreç ve ben bu sürecin zarar göreceğini düşünmüyorum" dedi. Yukos Sözcüsü Aleksandır Şadrin de yaptığı açıklamada, Sibneft'in açıklamasının ortak bir açıklama olmadığını ve bu konuda daha fazla bir yorum yapamayacağını söyledi. 
   
   Hodorkovski için tek yol mahkeme    Yukos, hem borsada hem de ekonomik faaliyetlerde sıkıntılı günler geçirirken Rus savcılar, yolsuzluk ve vergi kaçakçılığı ile suçlanan Hodorkovski davasının mahkeme dışında bir anlaşmayla çözülmesi gibi bir şansın bulunmadığını belirtti. Savcılık sözcüsü Natalya Vishnyakova'nın yaptığı açıklamada, dava dışı bir anlaşmanın kesinlikle gündemde olmadığını vurguladı ve bunun en büyük nedeninin Hodorkovski'nin suçunu kabul etmemesi olduğunu söyledi. 
   
   
</TEXT>
</DOC>
