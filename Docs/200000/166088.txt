<DOC>
<DOCNO> 166088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/dunya/dun01.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu barışı Condi’ye emanet 
</HEADLINE>
<TEXT>

Bush’un danışmanı Rice Ortadoğu’da. İsrail’in Gazze’den çekileceğini, Filistinlilerin de üç aylık ateşkes açıklamaları barış umutları artırdı 
     DIŞ HABERLER SERVİSİ 

     Geçtiğimiz günlerde ABD Başkanı Bush’un Ürdün’ün Akabe kentinde İsrail Başbakanı Ariel Şaron ve Filistin Başbakanı Mahmud Abbas ile yaptığı üçlü zirvede varılan anlaşma uyarınca, Başkan’ın Ulusal Güvenlik Danışmanı Condoleezza Rice, "Yol Haritası" diye de bilinen, ABD’nin Ortadoğu barış planı doğrultusunda ilerlemeler sağlamak üzere bölgede. 
     Başkan Bush tarafından görevlendirilen Rice’ın bölgeye gelişinden bir gün önce ise, HAMAS, İslami Cihad ve El Aksa Şehitleri Tugayları’nın üç aylığına İsrail hedeflerine saldırmayacaklarını açıklaması, ardından İsrail’in Gazze Şeridi’nden çekilmeye başlayacağını duyurması, son haftalarda kanlı intihar saldırıları ve İsrail operasyonlarıyla gölgelenen barış sürecinin devamı konusunda umut vaat etti. 
     
     İsrail saldırmayacak 
     Rice, Filistinli ve İsrailli liderler ile yoğun görüşmelerde bulunacak. Dün akşam saatlerinde Tel Aviv’e varan Rice, ayağının tozuyla Batı Şeria’nın Eriha kentine geçerek Filistin Başbakanı Mahmud Abbas ile bir araya geldi. Grand Oteli’nde gerçekleşen 90 dakikalık Rice - Abbas görüşmesine Filistinli bakanlar da katıldı. Rice, bugün de İsrail Başbakanı Ariel Şaron, Dışişleri Bakanı Silvan Şalom ve Savunma Bakanı Şaul Mofaz ile ayrı ayrı görüşecek. 
     İsrail ordusunun, Filistinli yetkililerle önceki gün vardığı anlaşma uyarınca, Gazze Şeridi’nde işgal altında tuttuğu bölgelerden yarın çekilmeye başlayacağı bildirildi. Ordu, Gazze Şeridi’ndeki bölgelerden ayrılmasından kısa süre sonra Batı Şeria’daki Beytüllahim kentini de terk edecek. İsrail’in terk ettiği bölgelerde güvenliği Filistin Polisi üstlenecek. Varılan anlaşmada, Filistinlilerin İsrail karşıtı saldırılara son vermesi de öngörülüyor. İsrail TV’sine göre, İsrail ordusu Filistinli militanları hedef aldığı saldırıları da durduracak. 
     

</TEXT>
</DOC>
