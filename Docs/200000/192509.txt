<DOC>
<DOCNO> 192509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sonspo12.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'da hedef ilk deplasman galibiyeti, kafalar karışık... 
</HEADLINE>
<TEXT>

     Konyaspor Kulübü Futbol Şubesi Sorumlusu ve Basın Sözcüsü İbrahim Kaplan, teknik direktörleri Hüsnü Özkara'dan memnun oldukları ve bırakmayı düşünmediklerini bildirdi. 
     İbrahim Kaplan, iyi bir başlangıç yaptıkları ligde son 5 haftada istedikleri puanları alamadıklarını söyledi. 
     Aslında, galip gelemedikleri maçların tamamında etkili futbol ortaya koyduklarını ifade eden Kaplan, beceriksizlik nedeniyle son vuruşu iyi yapamadıklarından güzel oyunu skor tabelasına yansıtamadıklarını kaydetti. 
     Bu durumun, takımın doğrudan başarısız olduğu anlamına gelmediğini vurgulayan Kaplan, şunları söyledi 
     ''Her takımın başına gelebilecek olumsuz durumlar şu anda bizde de görülüyor. Konya'da farklı sesler yükselmeye başladı. Teknik direktör Hüsnü Özkara ile yollarımızı ayıracağımız yönünde açıklamalara yer veriliyor. Teknik direktörümüzden memnunuz ve bırakmayı düşünmüyoruz. Kendi sahamızda bir maçta berabere kaldık diye Özkara ile yollarımızı ayıracak değiliz.'' Kaplan, yönetim ve futbolcuların Hüsnü Özkara ile bir sorunu bulunmadığını belirterek, lig sonuna dek başladıkları gibi Özkara ile devam edeceklerini bildirdi. 
     Kaplan, Akçaaabat Sebatspor maçından sonra Hüsnü Özkara'nın gazetecilerin telefonlarına çıkmamasıyla ilgili olarak da, ''Kendisine moral bozacak sorular yöneltiliyor. Bu yüzden telefonlara çıkmıyor olabilir'' dedi. 
     
     İLK DEPLASMAN GALİBİYETİ 

     Konyaspor, hafta sonu karşılaşacağı Çaykur Rizespor'u yenerek, alacağı ilk deplasman galibiyetiyle 5 haftalık galibiyet hasretine son vermek istiyor. 
     Son antrenmanını sabah saatlerinde, sakat olan Cenk ile ameliyat edilen Hasan'dan yoksun yapan Konyaspor, yönetim kurulu üyesi Sefa Ortaç başkanlığında öğleden sonra Rize'ye gidecek. 
     Kendi sahasında Akçaabat Sebatspor ile berabere kaldıktan sonra özellikle taraftarının tepkisini alan yeşil-beyazlılar, pazar günü oynayacağı Çaykur Rizespor maçında tüm hesapları galibiyet üzerine yapıyor. 
     Sahasında Galatasaray'ı yendikten sonra çıktığı 5 maçta galibiyet yüzü görmeyen Konyaspor, Çaykur Rizespor'u yenerek, 3 puan hasretine son vermeyi ve ilk deplasman galibiyetini almayı hedefliyor. 
     Hafta içinde yapılan çalışmalarda, forvet oyuncuları Zafer Biryol ve Adem özel olarak çalıştırılırken, bu futbolcuların Çaykur Rizespor maçında gol sözü verdiği öğrenildi. 
     Kulüp Başkanı Mehmet Köseoğlu, Çaykur Rizespor'u yenecek güçte olduklarını belirterek, ''Galip gelerek, kötü gidişe nokta koymak istiyoruz. Teknik heyet, yönetim ve oyuncular olarak 3 puana inandık'' dedi. 
     
</TEXT>
</DOC>
