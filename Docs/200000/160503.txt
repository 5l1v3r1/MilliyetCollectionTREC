<DOC>
<DOCNO> 160503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sondun14.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Malezya, "sığınmacı" kedileri kabul etmeyecek 
</HEADLINE>
<TEXT>

     Malezya yönetiminin, Singapur'da hayvanseverler tarafından ölümden kurtarılmak için toplanarak gönderilen sokak kedilerini ülkeye kabul etmeyeceği bildirildi. 
     Malezya'nın Johor eyaletindeki ''Nuh'un Gemisi'' adlı hayvan sığınağının kurucusu Raymond Wee, Singapurlu hayvanseverlerin yaklaşık 2 bin kedinin sığınağına gönderilmesi konusunda kendisine danışmadıklarını, şu anda zaten 320 kedi ve köpek bulanan sığınağa yeni kedi kabul etmeyeceklerini söyledi. 
     Eyalet başbakanı Abdulgani Osman da, kedilerin eyaletine gönderilmesini reddetti. 
     Singapur Hayvanseverler Derneği Başkanı Cathy Strong ise kedileri Malezya'ya göndermek için Singapur hükümetinden ihraç izni alamadıkları için planın şimdiden aksadığını, bu nedenle 3 bin kadar kediyi barındıracak bir sığınak kurmak amacıyla Singapur Veterinerlik Kurumu yetkililerine bir plan sunduklarını söyledi. 
     Sığınağın yaklaşık 300 bin dolarlık maliyetinin 173 bin doları özel bağışlarla karşılanacak. 
     Singapur hükümetinin sokak hayvanlarına karşı SARS'la mücadele kapsamında başlattığı kampanya çerçevesinde günde 45 sokak kedisinin öldürüldüğü belirtiliyor. 80 bin sokak kedisinin bulunduğu Singapur'da hükümetin ''temizlik'' kampanyası sadece pazarlara ve yiyecek satılan yerlere yakın kedileri hedefliyor. 
     Dünya Sağlık Örgütü, geçen Cumartesi, 20 gündür hiçbir yeni SARS vakasına rastlanmayan Singapur'u SARS'tan etkilenen bölgeler listesinden çıkarmıştı. 
     
</TEXT>
</DOC>
