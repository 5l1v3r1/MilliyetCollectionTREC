<DOC>
<DOCNO> 191386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/soneko04.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacılık sektöründen 2004'te damga, resim, harç alınmayacak 
</HEADLINE>
<TEXT>

     Devlet Bakanı Ali Babacan bankacılık sektöründen, 2004 yılında, damga, resim ve harcın alınmayacağını bildirdi. 
     Babacan, bugün başlayan G-20 toplantısı için geldiği Meksika'nın Morelia şehrinde, A.A muhabirine yaptığı değerlendirmede, bankacılık sektöründe, 2004 yılı ortalarından itibaren Kaynak Kullanımı Destekleme Fonu'nda KKDF indirime gidileceğini söyledi. 
     2004 bütçesini hazırlarken, bankacılıkla ilgili bu iki kararı düşündüklerini belirten Babacan, şunları kaydetti 
     ''Bu kararla, bankacılık sektörünün aracılık maliyetlerinin düşürülmesi konusunda ilk adımı atmış olacağız. 2005-2006 yılında da bu tür önlemlere devam edeceğiz. 
     Türkiye'de maalesef, reel sektör, kullandığı kredilerin ciddi bir kısmını yurtdışından getiriyor. Bu rakam milyarlarca dolara ulaştı. Amacımız, bu rakamı tekrar yurtiçine aktarmaktır. 
     2004 yılı bütçesi, sırf hedefleri tutturmak için üstünkörü hazırlanmadı. 2004 bütçesi son yılların en gerçekçi bütçesidir.'' 
     Bankacılık maliyetlerini azaltmak için alınan önlemlerin, 600-700 trilyonluk bir vergiden vazgeçmek olduğunu hatırlatan Babacan, buna rağmen, yüzde 6.5'luk faiz dışı fazlanın tutturulacağını bildirdi. 
     Devlet Bakanı Babacan, ekonomide yangının söndürüldüğünü de belirterek, 2004 yılının taşların yerine oturduğu bir yıl olacağını kaydetti. 
     
     FONA DEVREDİLEN BANKALAR... 
     Devlet Bakanı Ali Babacan, fona devredilen bankaların tahsilatlarının hızlandırılması için 6. Gözden Geçirme'nin de ön şartlarından olan tasarının TBMM'ye gönderildiğini hatırlatarak, ''Kimsenin yaptığı yanına kar kalmayacak'' dedi. 
     Uzan gurubunun şirketlerine ihtiyati tedbir konulduğunu da hatırlatan Babacan, bu konunun mahkemeye intikal ettiğini, sonuçları gelmeden yorum yapmak istemediğini kaydetti. 
     
</TEXT>
</DOC>
