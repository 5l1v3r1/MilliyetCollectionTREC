<DOC>
<DOCNO> 175305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sonspo39.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana Demirsporlu futbolcular kentten kaçıyor... Takım dağıldı... 
</HEADLINE>
<TEXT>

     İkinci Futbol Ligi A Kategorisi'nde mücadele eden Adana Demirspor'da, alacaklarının ödenmediğini öne sürerek Kayseri'de düzenlenecek turnuvaya gitmeme kararı alan futbolcular, yöneticiler tarafından ikna edilemedi. Toplantı sonrası antrenmanlara da çıkmama kararı alan futbolcular, kenti terk ediyor. 
     Adana Demirspor Kulübü Başkanı Mustafa Tuncel, Teknik Direktör İbrahim Uzunca ve diğer yöneticilerin, futbolcuları Kayseri'ye gitmeleri yönündeki ikna çabaları sonuçsuz kaldı. Yöneticilerle yapılan toplantı sonrası, antrenmanlara da çıkmama kararı alan futbolcular, kulüp binasından ayrıldılar. Kulüp binasından ayrılan futbolcuların kenti terk ettikleri öğrenildi. 
     Kulüp Başkanı Tuncel, kulübün içinde bulunduğu maddi kriz nedeniyle ödeme yapamadıklarını belirterek, ''Futbolcular da paralarını alamadıkları için önce Kayseri'ye gitmeme, ardından da antrenmanlara çıkmama kararı aldılar. Antrenmanlara da çıkmama kararı alan oyuncular kenti terk ederek memleketlerine gidiyor'' dedi. 
     Tuncel, antrenman gün ve saatlerini hazırlayarak kulüp binasına astıklarını kaydederek, ''Futbolcular, yarınki antrenmana çıkmazlarsa, noter getirtip zabıt tutacağız. Ardından, durumu federasyona bildireceğiz'' diye konuştu. 
     Adana Demirspor Teknik Direktörü İbrahim Uzunca da yaşanan son gelişmelerden dolayı çok üzüntülü olduklarını belirterek, ''Futbolcular, antrenmanlara da çıkmama kararı alıp, kenti terk ediyorlar. Çok üzüntülüyüz. Biz Adana Demirsporluyuz, görevimizin başındayız'' dedi. 
     
</TEXT>
</DOC>
