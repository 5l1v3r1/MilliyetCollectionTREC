<DOC>
<DOCNO> 182705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sonspo19.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını G.Saray krizde, Juventus maçı sınav olacak... 
</HEADLINE>
<TEXT>

     İtalyan basını, Avrupa Şampiyonlar Ligi'nde yarın akşam oynanacak FC Juventus-Galatasaray maçına bugün geniş yer ayırırken, Teknik Direktör Fatih Terim'i ön plana çıkardı. 
     Terim'in AC Milan'da iken son maçını 4 Kasım 2001'de Delle Alpi Stadı'nda Torino'ya karşı oynadığını ve kaybederek ''adaletsiz bir şekilde'' görevinden alındığını hatırlatan İtalyan spor gazeteleri, ''Delle Alpi Stadı, Terim'e pahalıya mal oldu'' ifadesini kullandı. 
     Galatasaray'ın ligde Konyaspor karşısında aldığı yenilgi sonrasında Teknik Direktör Terim'in futbolcularına olan sert tepkisini İtalyan basını, ''Terim Hepinizi kovuyorum'', ''Terim senatörleri tehdit ediyor Ya Delle Alpi'de koşarlar ya da son oyunları olur'' şeklindeki başlıklarla yansıttı. 
     La Gazzetta dello Sport gazetesi, ''Tam fırtınada olan Galatasaray geliyor'' başlığı altındaki haberinde Terim'in Hasan Şaş, Ayhan ve Hakan Ünsal başta olmak üzere birçok yıldız futbolcusuna öfke yağdırdığını yazarken, Torino kentinin gazetesi Tutto Sport, ''Krizde olan Galatasaray, Juventus maçında sınavdan geçecek'' değerlendirmesini yaptı. 
     
     HAKAN ŞÜKÜR, ŞAMPİYON AMA SADECE İSTANBUL'DA... 
     Bu arada Tutto Sport, ''Hakan Şükür, şampiyon ama sadece İstanbul'un'' başlığın altında Hakan Şükür'e yer verirken ''Kendi toprağında her şeyi kazandı. İtalya'da felaketti Torino, İnter, Parma. Ve Juventus da onu istiyordu. Ama sonra her şey uçtu'' diye yazdı. 
     Gazete, Hakan hakkında yaptığı yorumda şu ifadeleri kullandı 
     ''Boğazın Boğası. Ülkesinde onu bu lakapla çağırıyorlar. Sarı kırmızılı renklerden ve İstanbul'dan uzak kalamaz. Belki de doğru veya tam tersi. Galatasaray onsuz da kazandığını gösterse de Hakan, Milli Takım haricinde yurtdışında oynadığı takımlarda hiçbir şey yapamadı. 1994'te Torino'daki ilk tecrübesi felaketti, İnter ile çok azıcık daha bir şeyler yaptı. Parma'da hatalardan başka iz bırakmadı.'' 
     
     GALATASARAY'IN GÖNDERDİĞİ APPİAH 
     Öte yandan La Gazzetta dello Sport, 1996 yılında Galatasaray'ın Gana'dan getirdiği 8 genç futbolcu arasından beğenmeyip geri gönderdiği oyuncular arasında yer alan ve şimdi Juventus formasını giyen Ganalı 23 yaşındaki Stephan Appiah ile yapılan bir röportajı yayınladı. ''Terim, beni hatırlıyor musun '' başlığı altında yayınlanan röportajda Appiah, ''Gerçekte Galatasaray'a teşekkür etmekten başka bir şey yapamam. Beni elemeleri benim şansım oldu. Eğer beni tutsalardı Udinese'ye, daha sonra Parma ve Brescia'ya gidemez, Juventus'a ulaşamazdım. Kim bilir ne kadar zaman Türkiye'de oynardım'' dedi. 
     Appiah, Terim'in kendisini beğenmediğinden dolayı takımdan elendiği sözlerine inanmadığını, Türk antrenörün Fiorentina'da iken Parma maçında yanına gelip selamlaştıklarını ve kendisini tebrik ettiğini belirtirken menajeri Domenico Ricchi, ''Galatasaray, Appiah'ı 20-30 bin dolara almak istiyordu. Halbuki onun değeri en azından 10 kat daha fazlaydı. Gana'da 1. ligde oynuyordu. Genç milli takımın kaptanıydı. Yani tanınmamış biri değildi. Galatasaray'ın Appiah'ı elemesinden birkaç ay sonra Udinese onu 300 bin dolara aldı'' açıklamasında bulundu. 
     Juventus'un geçen transfer döneminde Brescia'dan aldığı 23 yaşındaki genç futbolcu demecinde ayrıca, ''koşan, agresif oynayan, Hakan Şükür gibi İtalyan futbolunu tanıyan futbolculara sahip olan'' diye tanımladığı Galatasaray'ı yenmenin kolay olmayacağını ifade etti. 
     
</TEXT>
</DOC>
