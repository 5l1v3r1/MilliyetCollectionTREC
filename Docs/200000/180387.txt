<DOC>
<DOCNO> 180387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/ekonomi/eko09.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mal kaçırmaya karşı noter önlemi 
</HEADLINE>
<TEXT>

   NEZİH GÜROL İstanbul 
   
   Şişli Cumhuriyet Savcılığı'nın talebi üzerine 2. Sulh Hukuk Mahkemesi tarafından tedbir konulan Uzanlar'a ait 179 şirkette geniş çaplı inceleme yapılıyor. 
   Savcılığın isteği üzerine Türkiye'deki tüm noterlere konunun aciliyeti nedeniyle faksla iletilen mahkeme kararı ile 179 şirketin ismi tek tek sıralandı. Noterler Birliği'nin noterlere gönderdiği yazı gereği bu şirketler hakkında yapılmış hisse devri, vekil tayin edilmesi gibi her türlü işlemler savcılığa bildirilecek. Noterler Birliği'nin yazısında, 'Uzanlar hakkında 4208 sayılı Karapara Kanunu'nun gereği soruşturma yapıldığı belirtilirken, Uzan Grubu'na dahil gerçek ve tüzel kişiler ile gerçekleştirilen işlemler yanında banka ve banka dışı mali kurumlar ile diğer tüzel kişiliklerdeki kiralık kasa mevcutları hakkında tedbir konması istendiği' hatırlatıldı. 
   Öte yandan İstanbul 1, 5 ve 7'nci ağır ceza mahkemeleri, Merkez Yatırım ve Ticaret Genel Müdürü Mustafa Akar ile İmar Bankası eski genel müdür yardımcıları Sadık Karagöz ve M. Koray Özkaya'nın da aralarında bulunduğu yedi kişinin tutukluluğuna yapılan itirazları reddetti. 
   
   
</TEXT>
</DOC>
