<DOC>
<DOCNO> 189918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko49.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Borç stoku 191.1 milyar dolara yükseldi... 
</HEADLINE>
<TEXT>

     Türkiye'nin konsolide bütçe toplam borç stoku, Eylül ayı sonu itibariyle 191.1 milyar dolara yükseldi. 
     Hazine Müsteşarlığı'nın açıklaması ve internet sitesinde yayımlanan verilere göre, konsolide bütçe toplam borç stoku Eylül sonunda, bir önceki aya göre 3.7 milyar dolar arttı. 
     Eylül sonu itibariyle borç stokunu yüzde 35.4 oranı ile iç piyasaya ve yüzde 29,3 ile kamu kesimine olan borçları oluşturdu. Dış piyasaya olan borçların oranı ise yüzde 16.9 olarak gerçekleşti. 
     Türkiye'nin aynı dönemde dış borç stoku, Ağustos ayı sonuna göre 2.3 milyar dolar artış göstererek, 61.3 milyar dolara yükseldi. 
     Dönem içinde 1.3 milyar dolar tutarında dış borç kullanımı olurken, bu miktar içinde en büyük payı 1.2 milyar dolar ile yurtdışı tahvil ihraçları oluşturdu. Aynı dönemde toplam 278 milyon dolar dış borç anapara ödemesi gerçekleştirildi. Sonuçta, dönem içinde 1 milyar dolar tutarında net borçlanma yapıldı. Eylül ayı içinde ABD Doları cinsinden ifade edilen dış borç stokunda kur hareketlerinden kaynaklanan 1.3 milyar dolar artış gerçekleşti. 
     
     İÇ BORÇ STOKU 
     Türkiye'nin iç borç stoku ise Ağustos sonuna göre 194 trilyon lira azalarak, Eylül sonunda 178.7 katrilyon liraya düştü. 
     Eylül ayı içerisinde yapılan toplam 5 katrilyon 860 trilyon liralık anapara ödemesine karşılık gerçekleştirilen 6 katrilyon 504 trilyon liralık borçlanma ve ilgili dönemde oluşan net 838 trilyon lira tutarındaki kur azalışıyla birlikte, iç borç stoku net 194 trilyon lira azaldı. 
     Eylül ayında vadesi gelen ödemeler karşılığında piyasalardan net 654 trilyon liralık nakit borçlanma yapılırken, bu dönemde, döviz cinsi ve dövize endeksli nakit borçlanmaların ödemelerinde kur farkından oluşan net 699 trilyon liralık azalış ile birlikte, nakit borç stoku net 45 trilyon lira azaldı. İlgili dönemde nakit dışı borçlanma tutarı net 10 trilyon lira geriledi. 
     Döviz ve dövize endeksli nakit dışı borçlanmaların ödemelerinde kur farklarından oluşan net 139 trilyon liralık azalışla birlikte, nakit dışı borç stokundaki net azalış 149 trilyon lira oldu. 
     Dolar cinsinden ifade edildiğinde, 141 milyon dolar tutarında net iç borç geri ödemesi gerçekleştirilirken, kur hareketlerinden kaynaklanan 1.5 milyar dolar tutarındaki artışla birlikte stok 1.4 milyar dolar arttı. 
     
</TEXT>
</DOC>
