<DOC>
<DOCNO> 175192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/yazar/uras.html </URL>
<DATE> 2003/08/12/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Ekmek ucuz soğan ucuz ...daha ne isteyeceğiz ki 
</HEADLINE>
<TEXT>

   
   Halkımız durmadan pahalılıktan şikayet eder... Halbuki halkımız en ucuz soğan ekmeğini yiyormuş da haberimiz yokmuş .. 
   Devlet İstatistik Enstitüsü ile Eurostat ve OECD'nin ortaklaşa yürüttüğü "Satın Alma Gücü Paritesi Avrupa Karşılaştırma Programı" kapsamında gerçekleştirilen 2001 yılında değişik ülkelerde yaşayanların belli tüketim mallarına ödedikleri fiyatlar belirlendi. 15 Avrupa Birliği ülkesi fiyat ortalaması 100 kabul edilerek her ülkede halkın hangi tüketim harcamasına ne ödediği araştırıldı. 15 Avrupa Birliği ülkesinde yaşayanlar ekmeğe 100 ödeme yaparken Türk halkı ekmeği 51 ödeme ile, 15 Avrupa ülkesi halkı soğana 100 ödeme yaparken Türk halkı soğanı, 37 ödeme ile yiyebiliyor. 
   15 Avrupa ülkesi halkının ortalama 100 ödeme ile satın aldığı eti Türk halkı 43 harcama ile, balığı 66 harcama ile, şekeri 83 harcama ile, meyveyi 39 harcama ile, maden suyunu ve meyve sularını 77 harcama ile tüketebiliyor. 
   Genel olarak, Avrupa Birliği'nin 15 ülkesindeki halkın 100 harcama ile tükettiği malları, Türk halkının 1998 yılında 48, 1999 yılında 47, 2000 yılında 56, 2001 yılında 46 ve 2002 yılında 52 harcama ile tükettiği belirlendi. Bu endeks sayılarına "satın alma gücü paritesi" satın alma gücü endeksi - oranı - göstergesi deniliyor. 
   Bundan hareket ile de kişi başı milli gelir rakamı "satın alma gücü paritesi"ne dönüştürülüyor. Bizim kişi başı milli gelirimiz 3.000 dolar dolayında. Hesap kolaylığı için 3.000 euro varsayalım. 17 Avrupa Birliği üyesi üye halkının 1.00 euroya aldığı malı biz 0.52 euroya tüketebiliyoruz. O halde bizde 1.00 euronun satın alma gücü 1.00 52 1.92 eurodur. O halde de bizim 3 bin euroluk kişi başı milli gelirimiz "satın alma gücü paritesi ile" 5.760 eurodur... 
   Dönelim yazının başındaki ifadelere... "Ekmek ucuz... Soğan ucuz..." ifadesine... Ekmek ve soğan bizim halkımız için değil, 15 Avrupa Birliği ülkesi halkı için ucuz. Çünkü onların para birimi euro. Çünkü onların kişi başı milli gelirleri 25 bin euro dolayında. Bizim ise para birimimiz Törkiş lira ve bizim kişi başı milli gelirimiz 2.500 euro dolayında. Onların gelirinin onda biri... Bu nedenle ekmek ve soğan bizim için değil, onlar için ucuz... 
   
      
   
</TEXT>
</DOC>
