<DOC>
<DOCNO> 189120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sontur18.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"Cemevi, cümbüş yeri" davası başladı 
</HEADLINE>
<TEXT>

     Diyanet İşleri Başkan Yardımcısı Necati Tayyar Taş'ın, ''cemevi, cümbüş yeri'' demediği halde, kendisine ''dürzü'' diyerek karşılık veren Türk Halk Müziği sanatçısı Arif Sağ ile bu açıklamaları yayınlayan Hürriyet Gazetesi aleyhine açtığı 50 milyar liralık manevi tazminat davasına başlandı. 
     Ankara 6. Asliye Hukuk Mahkemesi'nde görülen davanın bugünkü duruşmasına taraf avukatları katıldı. 
     Arif Sağ'ın avukatı Ali Yaşar, davacı Taş'ın ''Cemevi, cümbüş yeri'' şeklinde beyanda bulunup bulunmadığı konusunda kamuoyunu rahatlatıcı bir açıklama yapıp yapmadığının sorulmasını istedi. Diyanet İşleri Başkanlığı'nca Taş hakkında soruşturma başlatıldığını, bunun nedeninin ''cemevi, cümbüş yeri'' demesi olup olmadığının da sorulmasını isteyen avukat Yaşar, dava dilekçesine karşı beyanlarını içeren cevap dilekçesini karşı tarafa verdi. 
     Davacı Taş'ın avukatı Mehmet Ali Alan, müvekkilinin ''cemevi, cümbüş yeri'' ifadesini kullanmadığını, söylemediği bir söz için açıklama yapmasının söz konusu olamayacağını kaydetti. 
     Yargıç Hürriyet Yıldırım, Arif Sağ'ın ekonomik durumunun araştırılması için Şişli Cumhuriyet Başsavcılığı'na yazı yazılmasına, davalı Hürriyet Gazetesi'nin avukatına 2002 yılının bilanço örneğini sunması için süre verilmesine karar verdi. Diyanet İşleri Başkanlığı'ndan, davacı Taş hakkında bir soruşturma yapılıp yapılmadığını, soruşturma varsa konusu ve sonucunun bildirilmesinin istenmesine karar veren Yargıç Yıldırım, taraflara delillerini sunmaları için süre vererek duruşmayı erteledi. 
     Dava dilekçesinde, Taş'ın ''cemevi, cümbüş yeri'' demediği savunularak, Arif Sağ'ın, gerçekdışı bilgilere dayanarak çok ağır suçlamalarda bulunduğu öne sürüldü. Dilekçede, Mersin'de konser verdiği sırada Sağ'ın, davacı Taş hakkında söylediği sözlerin 11 Haziran 2003 tarihli Hürriyet Gazetesi'nde, ''Bu dürzü hemen azledilmelidir. Bu güruhun da bu dürzüyü görevden alması mümkün değildir. Şurada gelip adam gibi türkü söyleyeyim dedim ama elin iti bırakmıyor ki, adam gibi türkü söyleyeyim'' şeklinde yer aldığı kaydedildi. 
     Sağ'ın, Hürriyet Gazetesi'nde 16 Haziran 2003 tarihinde yer alan beyanında da, ''Adam benim dinime küfrediyor, yazan yok. Ben adama dürzü diyorum, kıyamet kopuyor. Bu adam 'bunlar sazlı sözlü cümbüş yaparlar' diyor. Bu adamın dediklerini dikkate almayan basın, bana 'niye dürzü dedin' diyor. Dürzünün kelime manası ahlaksız demektir'' şeklinde ifadelerin yer aldığı belirtilen dilekçede, davalılar Arif Sağ ile Hürriyet Gazetesi'nden 50 milyar lira manevi tazminatın yasal faiziyle birlikte müştereken ve müteselsilen tahsili istendi. 
     
</TEXT>
</DOC>
