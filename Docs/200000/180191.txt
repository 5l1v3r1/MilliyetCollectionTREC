<DOC>
<DOCNO> 180191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/yasam/yas05a.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazıcıoğlu 'uykuda' 
</HEADLINE>
<TEXT>

   Trafik kazasında ağır yaralanıp 48 saatliğine 'uyutulan' Denizli Valisi Recep Yazıcıoğlu, henüz hayati tehlikeyi atlatamadı 
      ANKARA Milliyet 
   
   Ankara yakınlarında önceki gün geçirdiği trafik kazasında başından ağır yaralanan ve geçirdiği iki beyin ameliyatının ardından Ankara Üniversitesi İbn-i Sina Hastanesi reanimasyon bölümünde 48 saatliğine 'uyutulan' Denizli Valisi Recep Yazıcıoğlu, hayati tehlikeyi atlatamadı. Denizli Ziraat Odası Başkanı Haldun Tellioğlu'nun hayatını kaybettiği kazada aracı kullanan Berkant Korkut'un kusurlu olduğu belirtildi. 
   
   'Şoför hatası' 
   A.Ü. Tıp Fakültesi Dekanı Prof. Dr. Tümer Çorapçıoğlu, Yazıcıoğlu'nun beyin ve vücut fonksiyonlarının ikinci ameliyattan sonra uyutulduğunu kaydederek, "Kendi kendine solunum yapması olumlu bir gelişme. Ancak kritik durum devam ediyor" dedi. 
   Hastaneye giden Denizli Vali Yardımcısı Orhan Öztürk kazaya şoför hatasının yol açtığını belirterek, şunları kaydetti "Vali Bey, GATA'daki göz kontrolüne geç kalmak istemiyor. Şoförü aceleci ve dikkatsiz. Şoför hızlı kullanırken sol şeride geçmek istiyor. Sol şeritteki taşıt, yol vermeyince sağa geçmek istiyor. Bu sefer de sağ şeritteki taşıtla karşılaşıp kontrolünü kaybediyor." 
   
   Ailesi hastaneden ayrılmadı 
   Yazıcıoğlu'nun eşi Meryem Yazıcıoğlu, çocukları Mehmet Kemal, Necla Yavi, Zübeyde Durmaz ve damadı Remzi Durmaz ile Yazıcıoğlu'nun kardeşi AKP Ankara Milletvekili Sait Yazıcıoğlu hastaneden ayrılmadı. 
   
   Suikast iddiaları 
   Kırmızı plakalı bir otomobilin Yazıcıoğlu'nun otomobilinin önüne geçtiği, bu nedenle aracın bariyerlere çarptığı yolundaki iddiaları Denizli Vali Vekili Mehmet Büyüktaş yalanladı. Tellioğlu'nun cenazesi bugün Denizli'de toprağa verilecek. 
   
   
</TEXT>
</DOC>
