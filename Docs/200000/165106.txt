<DOC>
<DOCNO> 165106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/yazar/guclu.html </URL>
<DATE> 2003/06/24/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Yurt, burs ve harçlar 
</HEADLINE>
<TEXT>

     Gürüz'ün yaptığı ve söyledikleri nasıl yanlış ise. Bakan Çelik ve Başbakan Erdoğan'ın üslubu ve yönetim anlayışı da bir o kadar yakışıksız... 
     Yaz ayları iyi değerlendirilmez ise üniversiteler yeni öğretim yılına çok büyük sancılar içinde girecek. Yurt, burs ve harçlara yapılması düşünülen yüzde 20'lik zam, daha şimdiden karın ağrıları yaratmaya başladı. 
     Cumhurbaşkanı Sezer'in direktifi ile Devlet Denetleme Kurulu tarafından hazırlanan Yurt - Kur raporu, devletin bu konudaki aczini ve beceriksizliğini fazlası ile ortaya koyuyor. Burs ve hocalara zam konusu ise nedense hükümetin gündemine hiç girmiyor. Çiftçiye, bankacıya, batık işadamlarına, müteahhitlere para akıtan hükümet, Türkiye'nin gözbebeği olması gereken üniversitelere ve gençlerimize hep soğuk duruyor. Eğer bu soğukluk, YÖK'e ve Gürüz'e duyulan kızgınlıktan kaynaklanıyor ise vay halimize. 
     Politikacı olmak kolay. Ama devlet adamlığı zor iş. Erdoğan ve arkadaşları işte bu konuda zor bir sınavdan geçiyorlar. Umarız kazanan körü körüne inatlaşma değil devlet adamlığı olur. 
     Harç konusuna gelince Devlet memurlarına, işçilere ve diğer kamu çalışanlarına yüzde sıfır zamdan söz ediliyor. Yani hala yüzde 50'lere varan bir enflasyonun olduğu bir ortamda, çalışanlara hiç zam yapmayacaksınız ama çocuklarının öğrenim harçlarını yüzde 20 artıracaksınız. Olmaz böyle şey .. 
     Üniversiteler kendi açılarından haklılar. O harçlar da olmasa elleri kolları bağlanacak. Ama bunun yolu harçlara zam yapmak değil, üniversitelere ayrılan kaynakları artırmaktır. Bunun için de YÖK ile hükümetin aynı masa etrafında oturmaları gerekiyor. Ancak bu imkansız gibi gözükse de olmaz değil. Cumhurbaşkanı Sezer veya 9. Cumhurbaşkanı Demirel, devreye girerek ortak bir noktada uzlaşma sağlayabilir. Bunu da mutlaka yapmalılar. Yoksa olası bir YÖK krizi sadece hükümet ile YÖK arasında gerginlik yaratmakla kalmaz, ülke genelinde büyük bir huzursuzluğa neden olabilir. Bunun sinyalleri de zaten şimdiden gelmeye başladı. 
     
Bedava kolejler      Milli Eğitim Bakanlığı'nın bedava kolej projesi şimdiden tartışılmaya başlandı. Yönetmeliğe göre, aylık geliri 550 milyon liranın üzerinde olanlar bu haktan yararlanamıyor. Memur okurlarımız haklı olarak şunları söylüyor 
     Aylık geliri bizim çok üzerimizde olan serbest çalışanlar, gelirlerini düşük gösterdikleri için başvuruda bulunabiliyor ama maaşımız 600 milyon lira diye biz dışlanıyoruz. Aldığımız para geçinmemize bile yetmezken nasıl böyle bir hak mağduriyeti olur Bunu birileri açıklasın. Madem öyle, memur çocukları özel okullarda okuyamaz deselerdi. Bu maaşla kim çocuğunu koleje gönderebilir ki .. 
     Özetin özeti Hükümet iyi niyetli de olsa projeleri henüz yeterince olgunlaşmamış. Bu yüzden başları çok ağrıyabilir. 
     
     

</TEXT>
</DOC>
