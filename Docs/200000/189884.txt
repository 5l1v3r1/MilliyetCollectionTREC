<DOC>
<DOCNO> 189884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko15.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
WEPZA Direktörü Türkiye'deki serbest bölgelere yatırım öneririm 
</HEADLINE>
<TEXT>

     Dünya Serbest Bölgeler Birliği WEPZA Direktörü Robert Haywood, Türkiye'deki serbest bölgelerde yatırım yapılmasını önerdi. 
     Devlet Bakanı Kürşad Tüzmen'in başkanlığını yaptığı WEPZA tarafından düzenlenen ''Ticaret Kapasitesinin Geliştirilmesinde Serbest Bölgelerin Rolü'' konulu konferans, İstanbul'da başladı. 
     Konferansın açılışında konuşan Haywood, İstanbul'da ticaretten konuşmanın yerinde bir karar olduğunu belirterek, daha önce geldiği Türkiye'de iş çevrelerine serbest bölgeleri önermediğini kaydetti. 
     Haywood, ''Şimdi büyük ilerlemeler var. Türkiye'deki serbest bölgelerde yatırım yapılmasını öneririm'' dedi. 
     TOBB Yönetim Kurulu Üyesi Nail Kalemci, serbest bölgelerin, özellikle Türkiye gibi gelişmekte olan ülkelerde ihracatın artırılması, yabancı yatırımların özendirilmesi ve istihdam olanakları yaratılması konusunda büyük fonksiyonları bulunduğunu dile getirdi. 
     
     SERBEST BÖLGELERİN DURUMU TARTIŞMALI 
     Kalemci, serbest bölgelerin önümüzdeki dönemde yeniden yapılanmaya ihtiyaç duyacağını ifade ederek, ''Türkiye'nin AB ile Gümrük Birliği'ni uyguladığı dikkate alındığında, serbest bölgelerin durumu tartışılır hale gelmiştir'' dedi. 
     2003 yılından sonra AB üyesi ülkelerde serbest bölgelerin uygulamadan kaldırılmasının planlandığını bildiren Kalemci, Türkiye'de 40 bin kişiye istihdam sağlayan ve dış ticaretin yüzde 10'unu oluşturan bu bölgelerdeki sorunların da bir an önce çözülmesi gerektiğini kaydetti. 
     Türkiye İhracatçılar Meclisi Başkanı Oğuz Satıcı ise Türkiye'de serbest bölgelerin 18 yıllık bir geçmişi olduğuna işaret ederek, çeşitli bölgelere dağılan 21 serbest bölgenin 18 yılda ancak 11 milyar dolarlık bir işlem hacmine ulaştığını bildirdi. 
     Satıcı, serbest bölgelerin Türkiye'de kamunun diğer kesimleri tarafından çok fazla kabullenilemediğini ve bunun çok büyük bir hata olduğunu savunarak, ''Türkiye'nin kısa ve orta vadedeki geleceğinde serbest bölgelerin Türk kamuoyu tarafından tanınması gerekir. Önümüzdeki dönemin serbest bölgelerin tanınması açısından bir seferberlik içerisinde geçmesini diliyorum'' diye konuştu. 
     
</TEXT>
</DOC>
