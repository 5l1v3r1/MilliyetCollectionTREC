<DOC>
<DOCNO> 169869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/dunya/dun01.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Coni'in karısı isyan etti 
</HEADLINE>
<TEXT>

Irak'tan dönüşü ertelenen askerlerin eşleri Georgia'daki üssün kapısında eylem yapacak 
     DIŞ HABERLER SERVİSİ 

     Irak'taki Amerikan askerlerinin eve dönüş tarihlerinin önceki gün 3. kez ertelenmesi, ABD'deki asker eşlerini isyan ettirdi. 
     Geçen yılın Eylül ayından bu yana Körfez bölgesinde bulunan ve 36 ölü ile Irak savaşında en fazla kayıp veren birlik olan 3. Piyade Tümeni'ne mensup askerlerin eşleri, tümen kışlasının yer aldığı Georgia'daki Savannah üssünde büyük bir protesto yürüyüşü düzenleyeceklerini açıkladılar. "Kocalarımızı hemen geri istiyoruz" diyen asker eşleri, ayrıca Kongre ve Beyaz Saray'ı mektup bombardımanına tutacak. 
     "The Times"ın haberine göre, önceki gün kendilerine ulaşan ve Irak'ta güvenliğin tam olarak sağlanamaması nedeniyle askerlerin ABD'ye dönüşlerinin önümüzdeki eylül ayına ertelendiğini belirten ABD Savunma Bakanı Donald Rumsfeld imzalı bildirim, asker ailelerinin sabrını taşırdı. Kocası, 3. Piyade Tümeni'nde "Black Hawk" Kara Şahin helikopteri pilotu olan Denise Gonsales, "Artık yeter. Çok kızgınız. Kocam ve arkadaşları kendilerini ihanete uğramış gibi görüyor. Ordu, eve dönüş için bir tarih vermişti, sözünde durmaları gerekirken sürekli erteliyorlar. Hem evde, hem de cephede bu karara karşı inanılmaz bir tepki var" dedi. 
     Başka bir pilot karısı Kim Wallihan da, "Başlangıçta kocalarımızın 4 Temmuz'daki bağımsızlık gününde evde olacakları söylendi. Sonra 'Ağustos'ta dönecekler' denildi. Sözlerinde durmayacaklarsa neden tarih veriyorlar " diye konuştu. 
     

</TEXT>
</DOC>
