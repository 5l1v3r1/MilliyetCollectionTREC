<DOC>
<DOCNO> 170393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/son/sondun02.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahmut Osman'dan PKK KADEK itirafı PKK'nın dostuyum 
</HEADLINE>
<TEXT>

     ABD'nin Irak'ta oluşturduğu 25 kişilik ''Geçici Yönetim Konseyinde'' yer alan Kürt siyasetçi Mahmut Osman, terör örgütü ''PKK-KADEK'in her zaman dostu olduğunu'' itiraf etti. 
     Terör örgütü PKK-KADEK'in sesi olarak Belçika'dan yayın yapan bir televizyon kanalında yayınlanan programa Irak'tan telefonla katılan Mahmut Osman, Türkiye aleyhinde bazı ithamlarda bulunarak, ''Türkiye Irak'taki Kürtlerin konumlarını güçlendirmelerinden korkuyor'' iddiasında bulundu. 
     Osman, ''ABD'nin Irak'taki faaliyetlerinden büyük rahatsızlık duyan Türkiye'nin ABD'ye karşı etkisiz kaldığı için Kürtlere yöneldiğini'' ileri sürdü. 
     Türkiye'de kendisinin ''terörist'' olarak bilindiğini belirten Mahmut Osman, bir soru üzerine, ''Ben her zaman PKK-KADEK'in dostuyum'' dedi. 
     Iraklı Kürt siyasetçi Mahmut Osman'ın, geçen yıllarda, haklarında arama emri bulunan kapatılan DEP'in eski milletvekilleri ile bazı PKK teröristlerinin oluşturduğu sözde ''Sürgünde Kürdistan Parlamentosu'' ve sözde ''Kürdistan Ulusal Kongresinde'' de aktif olarak görev aldığı belirtildi. 
     
</TEXT>
</DOC>
