<DOC>
<DOCNO> 189980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sontur17.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm, yaşlı adamı adliyede yakaladı... 
</HEADLINE>
<TEXT>

     Bursa Adliyesi'nde, duruşmadan çıktıktan sonra kalp krizi geçiren kişi öldü. 
     Alınan bilgiye göre, Nevres Özçakır 63 Nilüfer İlçesi'ne bağlı Misi Köyü'ndeki arazisi ile ilgili olarak, Bursa 6. Asliye Hukuk Mahkemesi'nde açılan ''Tapu İptali'' davasının duruşmasına sanık olarak katıldı. 
     Duruşmanın ardından merdivenlerden inerken fenalaşan Özçakır, yere yığıldı. Nevres Özçakır'a ilk müdahaleyi adliye doktoru İbrahim Baykal ve Bursa 5. Asliye Hukuk Mahkemesi Yazı İşleri Müdürü olarak görev yapan 911 Arama Kurtarma Derneği Başkanı Aziz Doğan yaptı. 
     Kalp krizi geçirdiği tespit edilen yaşlı adam, yapılan müdahaleye rağmen hayatını kaybetti. Nevres Özçakır'ın duruşmaya girmeden önce kalp ilacı aldığı öğrenildi. 
     Yaşlı adamın cenazesi Bursa Adli Tıp Morgu'na kaldırıldı. 
     
</TEXT>
</DOC>
