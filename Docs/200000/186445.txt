<DOC>
<DOCNO> 186445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/soneko04.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı "Tezkere çıkmazsa yeni bir kriz yaşanır" 
</HEADLINE>
<TEXT>

     Ankara Ticaret Odası ATO Başkanı Sinan Aygün, ''tezkere çıkmazsa Türkiye'de yeni bir kriz yaşanır. Amerika, 1 Mart'ın acısını henüz çıkarmadı'' dedi. 
     Bolu'nun Gerede İlçesi'nde açılan Geleneksel Hayvan ve Emtia Panayırı'nı ziyaret eden ATO Başkanı Sinan Aygün, burada yaptığı açıklamada, önümüzdeki günlerde TBMM gündemine gelecek asker gönderme tezkeresinin çıkmaması halinde Türkiye'de yeni bir kriz yaşanacağını iddia etti. 
     Aygün, ''Amerika 1 Mart'ın acısını henüz çıkarmadı. Tezkere çıkmazsa bir dert, çıkarsa bir dert. Bu yüzden tezkere çıkmazsa yeni bir krize yakalanacağımızdan korkuyorum'' diye konuştu. 
     
     ''TÜRKİYE'NİN GÜNDEMİ SEÇİM DEĞİL'' 
     Bu arada Türkiye'de haftalardır seçimlerin iptalinin gündeme getirilmeye çalışıldığını anlatan Aygün, ''Türkiye'ye yeni bir iktidar, yeni bir yüz geldi. Bunun devam etmesi lazım. Ayrıca, 66 milletvekilinin gelmesi çok da önemli değil aslında. Bu 66 milletvekili ile ne değişecek, neyi değiştirecekler. Türkiye'nin gündemi ekonomi, üretim ve istihdam, seçim değil'' dedi. 
     Aygün, Türkiye'de büyük bir işsizlik olduğuna da dikkat çekerek, ''Bu sorun hırsızlık, dolandırıcılık... sorunlarına yol açıyor. Bu yüzden bizim gündemimizde seçim değil yatırım, para ve işsizliğe çare arayışları var'' diye belirtti. 
     Ayrıca, geçtiğimiz yıllarda ''döviz almayın, alan yanar'' şeklinde bir kampanya yaptıklarını anımsatan ATO Başkanı Aygün, Türkiye'de dövizin nereye gideceğini kimsenin bilmesinin mümkün olmadığını vurgularken, ''Türkiye'de spekülatörler doları yükseltip para kazanıyorlar. 30 aydır dövizde bir hareket yok. Benim araştırmalarıma göre, önümüzdeki ocak, şubat ve mart ayları dövizle oynayanlar için tehlikeli aylar olabilir'' dedi. 
     
</TEXT>
</DOC>
