<DOC>
<DOCNO> 186321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sontur37.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet'ten, "cenazesini yıkamayacağız" açıklamasına tepki 
</HEADLINE>
<TEXT>

     Diyanet İşleri Başkan Yardımcısı Fikret Karaman, din görevlilerinin gerektiğinde cenazenin teçhiz ve defin işlerini yapmasının görevleri arasında olduğunu belirterek, ''Herhangi bir şahsın vefatı halinde din görevlilerinin cenaze işlerini yapmaktan kaçınması söz konusu olamaz'' dedi. 
     Karaman, A.A muhabirine yaptığı açıklamada, Türkiye Diyanet ve Vakıf Hizmetleri Kolu Kamu Görevlileri Sendikası Türk Diyanet Vakıf-Sen İstanbul Şube Başkanı Yakup Sözen'in, ''İstanbul Üniversitesi İÜ Rektörü Prof. Dr. Kemal Alemdaroğlu'nun cenazesini yıkamayacakları, namazını kıldırmayacakları'' ve ''Bunun cezası neyse bedelini ödemeye razıyız'' şeklindeki sözlerini değerlendirdi. 
     Yakup Sözen ve öteki yetkililer hakkında inceleme başlatıldığını bildiren Karaman, Diyanet İşleri Başkanlığı olarak, bu tür duygusal açıklamaları tasvip etmediklerini kaydetti. Karaman, şöyle devam etti 
     ''Bu açıklamalar tamamen sendikanın kendi iç meselesidir. Bu konuların Diyanet İşleri Başkanlığı'na isnat edilmemesini temenni ediyoruz. Ancak bu açıklamalar, kamunun birlik ve beraberliğini zedelememelidir. Çünkü, İslam dini ayrıştırıcı değil, birleştirici bir dindir. İnsan hayatına son derece önem veren bir dindir. Bu tür karşılıklı duygusal açıklamalara son verilmesini istiyoruz.'' Fikret Karaman, bir Müslüman vefat ettiğinde cenazesini yıkamak, kefenlemek, onun için namaz kılıp dua etmek ve kabre gömmenin diğer Müslümanların dini görevlerinden biri olduğuna dikkati çekerek, ''Allah'ın, varlığına, birliğine, Hazreti Muhammed'in Peygamberliği'ne ve insanlığa getirdiği dini hükümlerin doğru ve gerçek olduğuna inanan ve Müslümanım diyen herkesin cenaze namazının kılınması gerekir'' diye konuştu. 
     Diyanet İşleri Başkanı Karaman, bu tür açıklamalardan ''ciddi rahatsızlık duyduklarını'' belirterek, spekülasyonlara neden olunmaması gerektiğini söyledi. 
     
</TEXT>
</DOC>
