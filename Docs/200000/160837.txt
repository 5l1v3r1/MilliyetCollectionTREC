<DOC>
<DOCNO> 160837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sonspo25.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'tan açıklama "Hakan'ı transfer etmeyi düşünmüyoruz" 
</HEADLINE>
<TEXT>

     Beşiktaş Kulübü Asbaşkanı Kıvanç Oktay, Hakan Şükür'ün, transfer gündemlerinde olmadığını söyledi. 
     Oktay, Hakan Şükür ile kesinlikle ilgilenmediklerini ifade ederek, ''Hakan Şükür'ü transfer etmeyi düşünmüyoruz. Kadromuzda İlhan ve Ahmet Dursun gibi 2 iyi golcü var. Ayrıca bu mevkiye Altay'dan Sinan'ı da aldık'' dedi. 
     Transferde şu ana kadar Gençlerbirliği'nden Ahmed Hassan, Altaylı Sinan ve Galatasaray'dan Emre Aşık ile prensip anlaşmasına vardıklarını belirten Oktay, ''Beşiktaş için birçok isim ortaya atılıyor. Beşiktaş'ta bir transfer komitesi vardır. Bu komitenin başkanı Hüsnü Güreli ve üyelerinin dışında, yapılan transfer açıklamalarına inanılmamasını istiyoruz'' diye konuştu. 
     
     GIUNTI VE CORDOBA KONUSU 
     Kıvanç Oktay, kiralık olarak Beşiktaş'ta forma giyen İtalyan Federico Giunti ile Kolombiyalı kaleci Oscar Cordoba'nın takımda kalmasını istediklerini söyledi. 
     Cordoba ve Giunti için kulüpleriyle görüşmelere başladıklarını ifade eden Oktay, ''Şu anda olumsuz bir durum yok. İnşallah anlaşmaya varır, iki futbolcumuzu gelecek sezonda da kadromuzda görürüz'' şeklinde konuştu. 
     Oktay, transfer konusunda acele etmeyeceklerini, ancak istedikleri futbolcularla da Emre Aşık'ta olduğu gibi hemen anlaşmaya varacaklarını kaydetti. 
     
</TEXT>
</DOC>
