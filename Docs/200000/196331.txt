<DOC>
<DOCNO> 196331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sondun29.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Europol AB'yi uyardı "Doğu bloku mafyası AB için büyük tehdit" 
</HEADLINE>
<TEXT>

     Avrupa Polis Teşkilatı Europol , Avrupa Biriği'ni AB , eski Doğu Bloku ülkelerindeki mafya grupları konusunda uyardı. 
     Europol raporunda, başta Bulgaristan, Romanya, Estonya, Litvanya, Arnavutluk ve Rusya olmak üzere eski Doğu Bloku ülkelerindeki mafya gruplarının faaliyetlerinin AB için büyük tehdit oluşturduğu öne sürülüyor. Bu ülkelerdeki mafya gruplarının sahte para ve evrak, uyuşturucu kaçakçılığı ve fuhuş sektörlerinde Avrupa'da söz sahibi olduğunun ifade edildiği raporda, organize suç gruplarının engellenmesi için zaman kaybetmeden radikal tedbirler alınması gerektiği belirtiliyor. 
     İngiliz Times gazetesinde yayınlanan Europol'un raporu Bulgaristan'ı da karıştırdı. Bulgaristan hükümet sözcüsü Dimitar Tsonev, yaptığı açıklamada, raporu görmediğini belirtmekle birlikte, ''Ancak Europol'un tespitleri gözardı edilmemelidir'' dedi. 
     Böyle bir yorumun AB Komisyonu raporunda yer almasının ciddi rahatsızlık yaratabileceğini kaydeden Tsonev, ''Ancak şu unutulmamalıdır ki önemli olan Bulgaristan vatandaşlarının suç işlemesi değil, Bulgaristan devletinin bu konuda ne yaptığıdır'' diye konuştu. 
     Tsonev, Bulgaristan devletinin örgütlü suçlarla mücadelede son derece kararlı olduğunu bildirdi. 
     Koalisyon hükümetinin ortağı olan ve üyelerinin çoğunluğunu Türklerin oluşturduğu Hak ve Özgürlükler Hareketi'nin HÖH lideri Ahmet Doğan ise konuyla ilgili yaptığı açıklamada, ''Suç eylemleri yüzünden Bulgaristan'ın Avrupa Birliği üyeliği gecikebilir'' dedi. 
     Son zamanlarda Bulgaristan'ın tatsız bir şekilde Avrupa Komisyonu'nun dikkatini üzerine çektiğini ifade eden Doğan, İçişleri Bakanlığı'nın mafya gruplarının faaliyetlerini engellemek için zaman kaybetmeden genel bir strateji belirlemesi gerektiğini söyledi. 
     
</TEXT>
</DOC>
