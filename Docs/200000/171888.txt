<DOC>
<DOCNO> 171888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/spor/spo04.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İhtar çabuk geldi 
</HEADLINE>
<TEXT>

   Trabzonspor'un sezon açılışında birçok taraftarın sahaya inmesi, yeni sezonda maçlarını tel örgüsüz oynamayı planlayan Bordo - Mavili yönetimi tedirgin etti 
      
   Sıkıntı başladı 
   TRABZONSPOR Yönetimi'nin tel örgüleri kaldırma kararı ve uygulamanın ilk Fenerbahçe maçına denk gelecek olması kafalarda soru işareti bıraktı. Önceki gün yapılan sezon açılışı sırasında birçok taraftarın sahaya inmesi ve futbolculara koşması yöneticiler arasında "Resmi maçlarda da durum böyle olursa başımız dertten kurtulmaz" düşüncesini doğurdu. 
   
   'Hazır değiliz' 
   BORDO - Mavili yönetimde birçok isim, "Biz de tedirgin olmaya başladık" ifadesini kullandı. Taraftarlar Derneği Başkanı Salim Doğan da, "10 binlerce insanı kim dizginleyecek. Hakemlerin verdiği yanlış bir kararda, rakip futbolcuların olumsuz hareketlerinde, trübünlerden birkaç kişi sahaya inerse bunun hesabını kimse veremez. Bu uygulamaya hazır değiliz" dedi. 
   
   Liberopoulos defteri kapandı    YÖNETİM dün yaptığı toplantıda Panathinaikos'un golcü oyuncusu Nikos Liberopoulos'un transferini tartıştı. Genel Sekreter Yusuf Ziya Yılmaz yaptığı açıklamada Liberopoulos defterini kapattıklarını söyledi. Bu kararda, Teknik Direktör Samet Aybaba'nın "Augustine'yi istiyorum" demesinin de büyük rol oynadığı belirtildi. Ayrıca sol kanat için Tunus Milli Takımı'nda görev yapan Anis Ayari gündeme alındı. 
   
   Yattara korkuttu    BORDO-Mavili takım hazırlıklarını dün yaptığı antrenmanla sürdürdü. Fizik tedavi gören Fatih Tekke idmana katılmadı. Çift kalede Recep'in darbesiyle yere düşen Yattara teknik heyeti korkuttu. Ayak bileğine darbe alan bu oyuncunun tedavisi saha ortasında yapıldı. Doktorlar Yattara'nın ciddi bir problemi olmadığını açıkladı. 
   
   Gökdeniz evlendi    Trabzonspor'un yıldız oyuncusu Gökdeniz Karadeniz, Serra Kandaz ile hayatını birleştirdi. Trabzon Zorlu Grand Otel'de düzenlenen nikah törenine, Trabzon Valisi Aslan Yıldırım, Belediye Başkanı Niyazi Sürmen, Futbol Fedarasyonu Başkanı Haluk Ulusoy ile Başkan Özkan Sümer katıldı. 
   
   
</TEXT>
</DOC>
