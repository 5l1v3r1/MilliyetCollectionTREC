<DOC>
<DOCNO> 169022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/guncel/gun02.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Babuna kurtuldu olan devlete oldu 
</HEADLINE>
<TEXT>

Cevat Babuna, "Oğlum Oktar kanseri yendi" açıklaması yaparken 121 bin kan örneğinin testi için ABD'deki laboratuvarlar Türkiye'den 3.4 milyon dolar, Almanya'dakiler ise 1 milyon euro talep ediyor... 
     PINAR AKTAŞ İstanbul 

     Bir dönem kamuoyunun gündeminden düşmeyen lösemili Dr. Oktar Babuna için tüm Türkiye seferber oldu, kan verdi. Toplanan kanlar yurtdışına gitti, geri gelmedi. Sağlık Bakanı Recep Akdağ, bu konudaki soru önergesine verdiği yanıtta "121 bin kan örneğinin testleri için ABD'deki laboratuvarların, 3.4 milyon dolar ve Almanya'dakilerin ise 1 milyon euro istediğini" söyledi. Baba Prof. Dr. Cevat Babuna ise "3 milyon dolar ne ki Devlet ödesin" dedi. Kampanya nedeniyle dört kez soruşturma geçiren İstanbul Tıp Fakültesi Vakfı da 100 milyar lira zarara uğradı. Oktar Babuna ise şu an ABD'de, babasına göre kanseri yendi. 
     
     440 MİLYAR TL TOPLANDI 
     Prof. Dr. Cevat Babuna'nın Mart 1999'da destek istediği İstanbul Tıp Fakültesi Tıbbi Bilimler Ana Bilim Dalı öğretim üyeleri, yardımı esirgemedi. Maddi yardımlar için de İ.Ü. Tıp Fakültesi Vakfı adı altında bir banka hesabı açıldı. Bu hesapta kampanya boyunca yaklaşık 440 milyar lira toplandı. Vakıf yetkililerinin verdiği bilgiye göre bu para Abdi İpekçi Spor Salonu'nda düzenlenen dev kan verme kampanyasında kullanılan tıbbi aletlere harcandı. 
     Hatta yetmedi, bağışlarla ayakta duran ve sözleşmeli personelinin maaşını ödeyen vakıf, 4 ayrı tıbbi alet satan şirkete yaklaşık 100 milyar liraya yakın kendi kasasından para ödemek zorunda kaldı. Vakıf, toplanan paralar nedeniyle İstanbul Valiliği kanalıyla 4 kez de soruşturma geçirdi ancak bir sonuç çıkmadı. Vakıf yöneticileri hakkında Mart 2000'de "kemik iliği bankasının kurulması için Yardım Toplama Kanunu'na muhalefetten" açılan soruşturma ise takipsizlikle sonuçlandı. 
     
     HİÇ KİMSE KONUŞMUYOR 
     Vakıf Başkanı olan Dekan Prof. Dr. Faruk Erzengin başta olmak üzere o dönem kamuoyunun gündemini sıkça meşgul eden öğretim üyeleri, konuyla ilgili konuşmak istemedi. Erzengin, Rektör Prof. Dr. Kemal Alemdaroğlu'ndan izin alınmasını istedi. Alemdaroğlu da telefonlarımıza çıkmadı. İstanbul Valiliği, kendisinin de dahil olduğu kampanyayla ilgili topu İstanbul Emniyet Müdürlüğü'ne attı. Emniyet Müdürlüğü ise vakfın paralarıyla ilgili ellerinde bilgi olmadığını söyledi. Bir daha Babuna kampanyasıyla ilgili adının gündeme gelmesini istemediğini belirten bir vakıf yönetim kurulu üyesi ise "Kalan borçları temizlemek bize düştü. Cevat Bey bu hesapları iyi bilir" dedi. 
     
'Devlet ödesin, çok büyük para mı sanki      İliğin nakledilmesi sonucu iyileşen Oktar Babuna, şu anda Seattle'da. Yakınlarına göre iliğin uyum sağlama sürecinde deride oluşan bir hastalığı var. Baba Prof. Dr. Cevat Babuna, son yapılan tahlillerde oğlunda kansere dair bir bulgu bulunmadığını belirtti. Kampanya kapsamında yurtdışındaki laboratuvarlarda kalan kanların devlet tarafından satın alınması gerektiğini söyleyen Babuna, "Nedir ki 3 milyon dolar Zaten her sene dünyanın parası gidiyor" dedi. Kampanyada kendilerinin parayla ilişkisi olmadığını, sadece isimlerinin kullanıldığını ifade eden Babuna, bağışlarla ilgili olarak şunları söyledi "Maddi yardımları Valilik topladı. Başka kimsenin eline para geçmiyordu. Harcayan da vakıftı." 
     
     

</TEXT>
</DOC>
