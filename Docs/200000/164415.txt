<DOC>
<DOCNO> 164415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/soneko37.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ATSO'ya ISO 9001 kalite belgesi... 
</HEADLINE>
<TEXT>

     Antalya Ticaret ve Sanayi Odası ATSO ''ISO 9001 Kalite Belgesi'' almaya hak kazandı. 
     ATSO Yönetim Kurulu Başkanı Menderes Türel, aylık meclis toplantısında yaptığı konuşmada, geçen yıl başlatılan 'ISO 9001 Belgelendirme ve Kalite Yönetim Sistemi'' çalışmalarının sonuç aldığını belirterek, Türk Standardları Enstitüsü TSE tarafından geçen hafta yapılan denetim sonucunda kalite belgesi almaya hak kazandıklarını söyledi. 
     Kalite belgesi almakla tüm sorunların giderileceğinin, eksikliklerin sona erdiğinin anlaşılmaması gerektiğini vurgulayan Türel, ''Belge almak bu sürecin bittiği anlamına gelmemektedir. Hatta sürekli iyileştirme yönünde sorumluluğumuz daha da artmıştır'' dedi. 
     Toplantıda, Eurovision Şarkı Yarışması'nın Antalya'da yapılması için yoğun girişimlerde bulunduklarını da anlatan Türel, yarışmayı 40 ülkeden 800 milyon kişinin izlediğini, bu nedenle yarışmanın uluslararası tanıtım açısından son derece önemli olduğunu belirtti. Türel, yarışmanın Antalya'da yapılabilmesi için yoğun çaba gösterdiklerini de vurguladı. 
     
     ''TURİZMDE YÜKSEK SEZONA GİRDİK'' 
     Antalya'nın turizmde yüksek sezona girdiğine de dikkati çeken Türel, şöyle konuştu 
     ''Turizmde yüksek sezona girmiş bulunuyoruz. Bugünlerdeki gelişmeler turizm için en önemli 5 ayın habercisi olacaktır. Son günlerde iyi yönde gelişmeler izliyoruz. 1-17 Haziran günleri içinde Antalya Havalimanı'na gelen yolcu ve turist sayısında yüz 1 oranında artış olmuştur. Turist sayısının Mart ayında yüzde 47, Nisan ayında yüzde 34, Mayıs ayında yüzde 25 düşmüş olduğunu dikkate alırsak, yüzde 1 oranındaki artışın iyi bir gelişmeye işaret ettiği açıktır. Böylece turizmde yükselme dönemi başlamıştır. Eğer bu değişim güçlenerek devam ederse, Irak Savaşı nedeniyle ortaya çıkan kayıplarımız bir ölçüde telafi edilecektir.'' Türel, ATSO olarak, fiyat etiketlerinin denetimi, turistlere yönelik hizmet kalitesinin geliştirilmesi gibi konularda çalışmaları yoğunlaştıracaklarını da sözlerine ekledi. 
     
</TEXT>
</DOC>
