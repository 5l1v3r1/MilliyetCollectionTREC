<DOC>
<DOCNO> 165448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sontur23.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, star gazetesi ve star tv'den 900 milyar istiyor 
</HEADLINE>
<TEXT>

     Başbakan Recep Tayyip Erdoğan ve AK Parti, Çukurova Elektrik ve Kepez Elektrik'in imtiyaz sözleşmelerinin feshedilmesi üzerine söylediği sözlerle ilgili olarak, Genç Parti Genel Başkanı Cem Uzan aleyhine 200 milyar Star gazetesi, Star, Kanal 6 ve Star Max televizyonları aleyhine 700 milyar liralık olmak üzere toplam 900 milyar liralık 8 ayrı manevi tazminat davası açtı. 
     A.A muhabirinin aldığı bilgiye göre, davalar, Erdoğan ve AK Parti'nin avukatları Günaydın Çalışkan ve Serhat Kemal Yılmaz tarafından, 4'ü Başbakan Erdoğan, 4'ü AK Parti adına açıldı. 
     Uzan'ın, 13 Haziran'da Bursa mitinginde yaptığı konuşmada, Erdoğan'ın kişilik haklarına ve AK Parti'nin tüzel kişiliğine ağır hakaret ettiği iddiasıyla Ankara Nöbetçi Asliye Hukuk Mahkemesi kanalıyla Bursa Asliye Hukuk Mahkemesi'ne 100'er milyar liralık 2 manevi tazminat davası açıldı. 
     Ankara Nöbetçi Asliye Hukuk Mahkemesi'ne ise Star gazetesi, Star, Kanal 6 ve Star Max televizyonları aleyhine 3'ü Erdoğan adına olmak üzere 6 ayrı manevi tazminat davası açıldı. 
     Star gazetesinin 13 Haziran tarihli sayısındaki yayınından dolayı Erdoğan ve parti adına 100'er milyar 14, 15 ve 16 Haziran tarihli yayınlarından dolayı 100'er milyar Star, Kanal 6 ve Star Max televizyonlarının 13 Haziran tarihindeki yayınlarından dolayı da 150'şer milyar lira olmak üzere toplam 700 milyar liralık manevi tazminat davası açıldı. 
     
     ''ELEŞTİRİ ve HOŞGÖRÜ SINIRLARINI AŞTI'' 
     Uzan aleyhine açılan davanın dilekçesinde, GP Genel Başkanı'nın hukuka aykırı ve gerçek dışı açıklamalar yaptığı, Erdoğan'ın kişilik haklarına, AK Parti'nin tüzel kişiliğine ağır saldırılarda bulunduğu öne sürüldü. 
     Uzan'ın Bursa mitingindeki konuşmasının siyasi eleştiri sınırlarının ötesine geçtiği ve toplum önünde hakaret ettiği savunulan dilekçede, televizyon ve gazetelerde yayınlanan dava konusu beyanların, ilkeli ve sorumlu basın prensibine dayanan basın özgürlüğünü ve hoşgörü sınırlarını aştığı ifade edildi. 
     Kişilerin ve basının eleştiri hakkı olduğu, ancak bunun sınırlarının Medeni Kanun'da belirlendiği anlatılan dilekçede, kişiliğin kötülenmesini ve küçümsenmesini hedef tutan yayın ve eleştirilerin hukuka aykırı olduğu kaydedildi. 
     Dilekçede, Uzan'ın konuşmasının Erdoğan'ın toplum önünde küçük düşürülmesine ve hakkında nefret duygularının oluşmasına sebebiyet vermeye yönelik olduğu, yasa gereği manevi tazminata hükmedilmesinin tüm şartlarının oluştuğu savunuldu. 
     Uzan aleyhine Erdoğan ve AK Parti adına açılan 2 davada, toplam 200 milyar lira manevi tazminat talep edildi. 
     
     GAZETE VE TELEVİZYONLARA AÇILAN DAVALAR 
     Çalışkan ve Yılmaz tarafından Star gazetesi, Star, Kanal 6 ve Star Max televizyonları aleyhine Ankara asliye hukuk mahkemelerine açılan davalarda da, söz konusu yayın organlarının gerçek dışı yayın yaptıkları öne sürüldü. Dava dilekçelerinde, Erdoğan'ın kişilik haklarına ve Genel Başkanı olduğu AK Parti'nin tüzel kişiliğine ağır saldırıda bulunulduğu görüşüne yer verildi. 
     Bu arada, Erdoğan'ın avukatları, Star gazetesinin 13 Haziran tarihli sayısının manşet haberinden dolayı Sorumlu Yazıişleri Müdürü Serdar Akbıyık hakkında da Ankara Cumhuriyet Başsavcılığı Basın Bürosu'na suç duyurusunda bulundular. 
     
     YAYIN YASAĞI BAŞVURUSU 
     Öte yandan, AK Parti ve Erdoğan'ın, Star ve Kanal 6 televizyonlarının sık sık yer verdikleri Uzan'ın sözlerine yayın yasağı getirilmesi talebiyle Ankara 7. Sulh Ceza Mahkemesi'ne yapılan başvuru sonuçlandı. 
     Mahkeme, Uzan'ın Bursa mitingindeki konuşmalarının bu televizyonlarda yayınlanmasına, 16 Haziran tarihinden itibaren yasak getirdi. 
     
</TEXT>
</DOC>
