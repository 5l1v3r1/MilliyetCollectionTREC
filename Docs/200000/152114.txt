<DOC>
<DOCNO> 152114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/soneko39.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Medya Holding'in vergi ve SSK borçlarını Turgay Ciner ödedi... 
</HEADLINE>
<TEXT>

     Medya Holding ve bağlı şirketlerinin vergi borçlarının ilk taksiti 5.2 trilyon lira ile 1.8 trilyon liralık SSK prim borçlarının, Turgay Ciner'in sahibi olduğu Merkez Şirketler Grubu tarafından ödendiği bildirildi. 
     Sabah Pazarlama, Sabah Yayıncılık ve Medya Holding'den Borsa'ya gönderilen açıklamalara göre, Etibank hisselerinin yönetim ve denetiminin Tasarruf Mevduatı Sigorta Fonu'na devredildiği 2000 yılı Ekim ayından bu yana ödeme yapılmayan vergi borçlarıyla ilgili olarak Vergi Barışı kapsamında Medya Holding ve bağlı şirketleri için gerekli müracaatlar yapıldı. 
     Söz konusu şirketler nam ve hesabına olmak üzere, Merkez Şirketler Grubu tarafından ilk taksit tutarı olarak 5.2 trilyon lira, ilgili vergi dairelerine yatırıldı. 
     2000 yılı Ekim ayından beri ödenmeyen SSK borçları tecil ve taksitleri kapsamında da Medya Holding ve bağlı şirketleri nam ve hesabına Merkez Şirketler Grubu tarafından 1.8 trilyon lira, ilgili SSK müdürlüklerine ödendi. 
     Açıklamalarda, ''Böylece 2000 yılı Ekim ayından beri ödenmeyen SSK ve vergi borçlarından belirtilen tutarlar, grubumuz nam ve hesabına Merkez Şirketler Grubu tarafından ilgili yasalar çerçevesinde ödenmiştir'' denildi. 
     Açıklamalara göre, vergi borçlarından 188.5 milyar lirası Sabah Pazarlama'ya, 1.3 trilyon lirası Sabah Yayıncılık'a, 176.2 milyar lirası Medya Holding'e, SSK borcunun ise 271.4 milyar lirası Sabah Yayıncılık'a, 195.9 milyar lirası Medya Holding'e ait bulunuyor. 
     Sabah Pazarlama'nın SSK borçlarının tecil ve taksitlendirmesi kapsamında borcu bulunmadığı bildirildi. 
     Sabah gazetesinin künyesinde, imtiyaz sahibi olarak Bilgin Yayıncılık A.Ş. adına Dinç Bilgin yer alırken, yayınlayan ve marka lisans sahibi olarak Merkez Gazete Dergi Basım Yayıncılık San. ve Tic. A.Ş. adına Turgay Ciner adı bulunuyor. 
     





</TEXT>
</DOC>
