<DOC>
<DOCNO> 188540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sondun45.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
BM Güvenlik Konseyi, Ortadoğu'yu görüşüyor. 
</HEADLINE>
<TEXT>

     BM Güvenlik Konseyi, Ortadoğu ve Filistin sorununu bugünkü toplantısında ele aldı. 
     Toplantıda ilk söz alan Filistin'in BM temsilcisi Nasır El Kidva yaptığı konuşmada, İsrail'in, Filistin Refah mülteci kampında işlediği cinayetleri kınadı, son saldırıda 8 Filistinlinin öldürüldüğünü, 70 kadarının yaralandığını kaydetti. 
     ''İsrail'in Filistin halkı ve insanlığa yönelik büyük bir suç işlediğini'' ifade eden El Kidva, ''sivil Filistinlilerin yaşam haklarının ellerinden alındığını, İsrail'in inşa ettiği duvarla işgal altında tuttuğu toprakların alanını genişlettiğini'' vurguladı. 
     ''Savaş suçu'' olarak nitelediği ''Duvar yüzünden doğu Kudüs'ün ülkenin geri kalan bölgelerinden tamamıyla tecrit edildiğini'' sözlerine ekleyen El Kidva, ''Beytüllahim'in de kuşatma altında kaldığını ve boğulduğunu'' söyledi. 
     İsrail'in, işgal ettiği yeni topraklara 400 binden fazla İsrailliyi naklettiğini savunan El Kidva, işgalcilerin Filistin halkını terör ortamı içine soktuğunu ve doğal kaynaklarına el koyduğunu vurguladı. El Kidva, bu durumun Cenevre sözleşmesinin ihlali olduğunu da sözlerine ekledi. 
     El Kidva konuşmasını, ''İsrail'in uygulamaları klasik sömürgecilik ve ırkçılıktan da beter. Güvenlik Konseyi, bu konudaki sorumluluğunun gereğini yerine getirmelidir'' diyerek tamamladı. 
     Daha sonra konuşan İsrail temsilcisi Dan Gillerman ise ''terorist saldırılardan'' şikayet etti ve ülkesinin aldığı önlemlerin terörü önlemeye ve intihar saldırılarını durdurmaya yönelik olduğunu savundu. 
     ''İsrail'in güvenlik duvarını yaşayabilmek amacıyla inşa ettiğini'' söyleyen İsrail temsilcisi, Yaser Arafat'ın İsrail ile barış yapma konusuyla ilgilenmediğini de öne sürdü. 
     Devam eden toplantıda, aralarında Türkiye'nin de bulunduğu 45 dolayında temsilcinin konuşma yapması bekleniyor. 
     
</TEXT>
</DOC>
