<DOC>
<DOCNO> 168314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sonspo12.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da kombine bilet satışları patladı 
</HEADLINE>
<TEXT>

     Birinci Süper Lig'in yeni takımı Konyaspor'un, gecikmeli olarak satışa çıkardığı kombine biletler, bekleninin üzerinde ilgi gördü. 
     Konyaspor Yönetim Kurulu Üyesi Yusuf Selek, kulüp binasında düzenlediği basın toplantısında, Konyaspor'a gelir sağlamak amacıyla, kapalı, maraton ve yeşil tribün adıyla 3 aylık kombine bilet bastırdıklarını anımsattı. 
     Selek, kapalı tribün için 735, maraton için bin 64 ve yeşil tribün için ise bin 640 kombine bilet bastırıldığını ifade ederek, kapalı tribün kombine biletinin 400 milyon, maraton tribünün 250 milyon ve yeşil tribünün 200 milyon liradan satışa sunulduğunu söyledi. 
     Biletlerin 1 gün gecikmeli olarak dün satışa çıkarıldığını vurgulayan Selek, ''Kapalı tribün için 1 günde 487, maraton için ise 100'ün üzerinde kombine bilet satışı gerçekleşti. Kısa süre içinde yapılan bu satış kulüp yönetimine oldukça mutlu etti'' dedi. 
     Bilet fiyatlarının günün şartlarına göre normal olduğunu belirten Selek, ''Çok iyi transferler yaptık. Bu kulüp için büyük külfet demektir. Hedefleri olan bir takım oluşturmasaydık bilet fiyatlarını bunun yarısına kadar çekebilirdik. Ancak, taraftarın kulübe destek olacağım düşüncesiyle bilet almasını istiyoruz'' diye konuştu. 
     Selek, talebin bu şekilde gitmesi ve kombine biletlerin kısa sürede tükenmesi durumunda, yeni biletlerin satışa çıkarılabileceğini sözlerine ekledi. 
     
</TEXT>
</DOC>
