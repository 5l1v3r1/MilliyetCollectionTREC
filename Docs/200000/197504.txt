<DOC>
<DOCNO> 197504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/dunya/adun.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
...VE BIRAKTI 
</HEADLINE>
<TEXT>

   Gürcistan Cumhurbaşkanı Şevardnadze, ayaklanan muhalefet gruplarının baskıyı dün de sürdürmeleri üzerine istifa etti. Şevardnadze'nin kararında Rusya Dışişleri Bakanı İvanov da etkili oldu 
      DIŞ HABERLER SERVİSİ 

   
   Gürcistan'da muhalefetin 2 Kasım'daki seçimlere hile karıştırıldığını iddia ederek, önceki gün başkent Tiflis'teki parlamento ve cumhurbaşkanlığı sarayını basması ile ülkede doruğa ulaşan gerilim, Cumhurbaşkanı Şevardnadze'nin dün akşam baskılara daha fazla dayanamayarak istifa etmesiyle sonuçlandı. 
   Şevardnadze'nin televizyona çıkarak, "Eve gidiyorum" şeklindeki dramatik sözleriyle açıkladığı istifası, Rusya Dışişleri Bakanı İgor İvanov ile konutunda yaptığı görüşmenin ardından geldi. İstifada, İvanov'un etkili olduğu belirtiliyor. Şevardnadze konutunda İvanov'un yanı sıra, istifa çağrısı yaparak, destekçilerini sokağa döken muhalefet liderlerinden Mihail Saakaşvili ve ülkenin önde gelen muhaliflerinden Zurab Zvania ile de istifa koşullarını görüştü. 
   Gürcistan'ın özel televizyon kanallarından Rustavi - 2, Şevardnadze'nin kendisine ve ailesine dokunulmazlık sağlanması koşuluyla istifa ettiğini öne sürdü. Şevardnadze'nin istifasını havai fişek gösterileriyle kutlayan on binlerce muhalefet yandaşı, zafer şarkıları söylemeye başladı. 
   
   Askerler muhalefete katıldı 
   Önceki gün parlamento ve cumhurbaşkanlığı sarayını işgal ederek eylemini doruğa tırmandırıp Şevardnadze'nin acilen istifasını isteyen muhalefet, Şevardnadze'nin 30 günlük olağanüstü hal ilanı ve 48 saatlik ültimatomuna aldırış etmeyerek dün de gösterilerini sürdürdü. Miting alanına gelen muhalefet liderleri, şartlar ne olursa olsun Şevardnadze gidinceye kadar göstericilere dağılmamaları çağrısında bulundu. Ana muhalefet lideri Saakaşvili, parlamento önünde toplanan göstericilerden, İçişleri Bakanlığı ve devlet televizyonu binalarında denetimi ele geçirmelerini istedi. Muhalefet kararlı tutumunu sürdürürken, Savunma Bakanlığı'na bağlı ulusal muhafız gücüne mensup yüzlerce asker ve İçişleri Bakanlığı'na bağlı özel güçlere mensup 50 kadar askerin de göstericilerin safına katıldığı haberleri yayıldı. Bu gelişmelerin ardından Saakaşvili, Şevardnadze'ye, ilk-önce yarım saat daha sonra bir saatlik ek süre tanıdı. Şaakaşvili, aksi takdirde Şevardnadze'nin Tiflis'in merkezindeki konutuna doğru harekete geçecekleri tehdidinde bulundu. 
   
   Rusya Dışişleri Bakanı devrede 
   Gürcistan'daki olaylara kayıtsız kalamayacağını açıklayan Rusya'nın, Dışişleri Bakanı İgor İvanov'u önceki gece Tiflis'e gönderdi. İvanov, arabuluculuk maratonunun sonunda tarafları, Şevardnadze'nin Ortaçalar semtindeki ikametg hında buluşturmayı başardı. Görüşmelerin ardından konuttan ayrılan İvanov, arabuluculuk görevini bitirdiğini söylemekle yetindi. İvanov'un bu açıklamayı yaptığı dakikalarda Şevardandze'nin istifa dilekçisini imzaladığı haberi de duyuruldu. 
   İkametg htan ayrılırken, anlaşma yoluyla istifa ettiğini söyleyen Şevardnadze, yaşadıkları sürecin kansız bittiği için derin huzur duyduğunu söyledi. 
   
   Şevardnadze Eve gidiyorum 
   Bir gazetecinin, "Nereye gidiyorsunuz " sorusuna karşılık, "Eve gidiyorum" diyen Şevardnadze, kendisinden sonra kimin iktidar olacağı yolundaki soruya da, "Bu benim işim değil" yanıtını verdi. Rus İTARTass ajansı, Saakaşvili'nin istifa eden Şevardnadze'ye dokunulmazlık verildiğini söylediğini belirterek, ülkede yaşaması için her türlü koşulun sağlanacağını teyit ettiğini bildirdi. 
   
   45 gün içinde seçim 
   Şevardnadze'nin yerine vekaleten devlet başkanlığını üstlenen önceki dönemin Parlamento Başkanı Nino Burjanadze, "45 gün içinde" seçime gidileceğini açıkladı ve istikrarın ülke içinde çok önemli olduğunu belirtti. CNN televizyonunun muhabirine konuşan cumhurbaşkanı vekili Burjanadze, ülkesinde yolsuzlukların önlenmesinin büyük bir görev olduğunu ve bu işe gerçek neyse o yoldan eğileceklerini belirterek, Gürcistan'da büyük ekonomik sıkıntıların aşılmasının zaman alacağını ifade etti. 
   
   Ülkenin kaderi 2 kişinin elinde 
   Soğukkanlılığı ile Gürcüleri şaşırtıyor    ŞEVARDNADZE'nin istifasından sonra cumhurbaşkanlığının fonksiyonlarını seçimlere kadar vekaleten üstlenen kadın muhalif lider Nino Burjanadze'nin ilk bakışta göze çarpan temel özelliği, duygusal bir halk olarak tanınan Gürcülere inat son derece soğukkanlı olması. Birçok dile çevrilmiş eserleri bulunan hukukçu Burjanadze, Saakaşvili ile muhalefet blokunun öteki yarısını oluşturuyor. Tayyörünü üzerinden çıkarmayan 2 çocuk annesi 39 yaşındaki kadın lider, daha çok bir okul müdiresini andırıyor. Kadınların favorisi. 
   
   ABD eğitimli, iktidar hırsını gizlemiyor    MUHALİF hareketin lideri konumundaki Mihail Saakaşvili, ABD'de eğitim görmüş bir hukukçu. İktidar arzusunu, hırslarını gizleyemeyen, ofisinin duvarı, kendisine ait gazete kupürleri ile donatılmış olan 35 yaşındaki Saakaşvili, amacının ülkeyi batılılaştırmak olduğunu belirtiyor. Saakaşvili, "Ben, bu ülkede yönetimi devralması gereken bir kuşağı temsil ediyorum. 8 yaşındaki oğlumun normal bir ülkede yaşaması için çaba gösteriyorum" diye konuşuyor. 
   
   
</TEXT>
</DOC>
