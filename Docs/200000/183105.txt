<DOC>
<DOCNO> 183105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sondun07.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
''Kucak dansı''na 3.5 milyar ceza 
</HEADLINE>
<TEXT>

     DIŞ HABERLER SERVİSİ 

ABD'nin birçok kentindeki gece kulüplerinde yaygın olan "kucak dansı", Los Angeles'ta yasaklandı. 
     AA'nın New York kaynaklı haberine göre, Erotik kulüplerle ilgili düzenlemeleri sıkılaştıran Los Angeles Belediyesi, striptizci kadınlar ile müşterileri arasındaki vücut teması ve bunun karşılığında bahşiş alınmasına yasak getirdi. Belediye Meclisi, oybirliğiyle aldığı yasak kararını, "kucak dansının fuhuş ve uyuşturucu kullanımını artırdığı" gerekçesine dayandırdı. Karar uyarınca, erotik gece kulüpleri açık kaldıkları sürece sürekli polis denetiminde bulunacak. Yeni uygulamayı ihlal eden dansçı kızlar, müşteriler ya da işletme sahipleri, 2 bin 500 dolara yaklaşık 3.5 milyar TL kadar ceza ödemek zorunda kalacak. 
     Bu tip yerlerde çalışarak kazandıkları bahşişlerle geçinen veya eğitim masraflarını çıkaran genç kadınlar, karara büyük tepki gösterdi. 20 kadar striptizci kız da, bir avukat tutarak, belediyenin kararını geçersiz kılmak için mahkemeye başvurdu. 
     ABD'de kısa bir süre önce, Kanada'da da şubeleri bulunan bir striptiz kulübü zinciri, dansçı olarak çalışmak isteyen üniversite öğrencilerinin eğitim masraflarını ödeyeceğini duyurmuştu. 
     
</TEXT>
</DOC>
