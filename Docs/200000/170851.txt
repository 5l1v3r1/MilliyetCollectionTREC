<DOC>
<DOCNO> 170851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/spor/spo03.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
FATİH TERİM Zaman şart 
</HEADLINE>
<TEXT>

      
   'Yeniler ısınacak' 
   TEKNİK Direktör Fatih Terim, yurt dışı kamplarının kondüsyon ve güç açısından takıma önemli katkılarının olduğunu açıkladı. Hazırlık maçlarında taktiksel yönden eksiklerinin ön plana çıktığını dile getiren Terim, "Bizim için saha içi pratiklerinden çok, yeni sezonda bizi taşıyacak olan enerjiyi yüklemek asıl amaçtı. Bu açıdan bakıldığı zaman artılar kazandık" dedi. 
   
   'Amsterdam önemli' 
   İSTANBUL'DA yapacakları kamp çalışmaları sırasında taktik açıdan gerekli çalışmaları yapacaklarını da açıklayan Galatasaray'ın hocası, "Kamp dönemini iki etaplı olarak düşünmüştük. Avrupa'da nefes açtık, Türkiye'de şekil kazanacağız" dedi. Terim, en ciddi sınavlarını Amsterdam turnuvasında İnter ve Liverpool ile oynayacakları hazırlık maçlarında vereceklerini dile getirdi. 
   
   Taraftarlara müjdeli haber    SAİM BOZER 

   Otoparkı tamamlandı 
   ALİ Sami Yen'i yıkma kararı aldıktan sonra yeni sezon için Olimpiyat Stadı'nı kiralayan Galatasaray'ın yüzü güldü. Yaklaşık bir haftadır devam eden çalışmalar sonucunda eksiklerin tamamlanması adına önemli adımların atıldığı ve stat çevresindeki otoparkın hazırlandığı bildirildi. Asıl sorun olan yolların asfaltlama işlemlerinin ise bugün başlayacağı açıklandı. 
   
   'Üç hafta yeterli' 
   OLİMPİYAT Stadı Sorumlusu Faruk Keskinel, ligin ilk maçına kadar eksikleri tamamen bitireceklerini söyledi. Keskinel, "Otoparkları hazır hale getirdik. Hemen yol yapımına başlayacağız. Büyük bir aksilik olmazsa gecikme yaşanmaz. Stat içindeki çalışmaları bitiriyoruz. Fenerbahçe derbisine kadar tribünlerdeki düzenleme de tamamlanacak" dedi. 
   
   Tamas sahada    GALATASARAY'IN yeni transferi Tamas'ın apar topar Danimarka kampına katılmasına karşın hiçbir çalışmaya çıkmaması dikkat çekti. Fatih Terim'in genç oyuncuyu takıma çabuk adapte edebilmek için önce saha dışında arkadaşlık kurmasını istediği öğrenildi. Tamas, gurbetçilere bol bol imza dağıtırken, sürpriz bir şekilde dün geceki maçta 90 dakika forma giydi. 
   
   Galatasaray evine döndü    YENİ sezon hazırlıklarını 8 Temmuz'dan bu yana yurt dışında sürdüren Galatasaray, dün gece geç saatlerde İstanbul'a döndü. 26 Temmuz'a kadar İstanbul'da çalışmalarını sürdürecek olan Sarı-Kırmızılı takım, 27 Temmuz'da Almanya'da Hertha Berlin ile kozlarını paylaşacak. Galatasaray, 31 Temmuz'da ise Hollanda'da Amsterdam turnuvasına katılacak. 
   
   Florya'da kader anı    AVUSTURYA ve Danimarka kampına 31 futbolcu götüren Fatih Terim'in, yeni sezon öncesinde eleyeceği 8 kişinin isimlerini İstanbul'daki çalışmalar sırasında netleştireceği bildirildi. Tecrübeli teknik adamın, Florya'da yardımcılarıyla birlikte kamp değerlendirmesi yapacağı ve form grafiklerine göre kadroda kalacak olan 23 isimi seçeceği vurgulandı. 
   
   
</TEXT>
</DOC>
