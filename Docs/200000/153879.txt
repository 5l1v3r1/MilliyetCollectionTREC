<DOC>
<DOCNO> 153879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/guncel/gun01.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Okulu yapan firma sabıkalı çıktı 
</HEADLINE>
<TEXT>

Okuldan 10 milyar haksız kazanç sağlayan Bozkuş şirketinin 2002'de 1 yıl ihalelerden men edildiği ve yasaklı firmalar listesine alındığı ortaya çıktı 
     BAHAR ATAKAN, AYDIN HASAN Ankara 

     Çocuklara mezar olan Çeltiksuyu Pansiyonlu İlköğretim Okulu'nu yapan Bozkuş şirketinin geçici olarak kamu ihalelerinden men edildiği, ancak bu yasağın "depreme dayanıksız malzeme kullanımı" ile ilgili olmadığı ortaya çıktı. 
     İhalesi 1995'te valilik tarafından yapılan okul, Kasım 1998'deki denetimin ardından, Mayıs 1999'da verilen onayla hizmete açıldı. Ancak, Bayındırlık Bakanlığı müfettişleri, 2001'deki incelemelerinde, inşaatı yapan Bozkuş firmasının mutfak ve çamaşırhane tesisatı malzemelerinden 10 milyar lira haksız kazanç sağladığını tespit etti. 
     Müfettiş raporu çerçevesinde firma Temmuz 2002'de bir yıl süreyle bütün ihalelerden yasaklandı. Bingöllü Şeref ve Muttalip Bozkuş kardeşlere ait Bozkuş İnşaat, Köy Hizmetleri'ne yaptığı bir iş nedeniyle de 21 Mayıs 2002'den itibaren bir yıl süreyle yasaklı firmalar listesine alındı. 
     Depremde kendi evi de yıkılan müteahhit Şeref Bozkuş'un dedesi ile üvey annesinin de enkaz altında kalarak can verdiği belirtildi. 
     
     Erdoğan Araştırın 
     Başbakan Recep Tayyip Erdoğan, okulun ihalesi, inşaatı ve denetimi konusunda inceleme yapılması talimatı verdi. Vali Hüseyin Avni Coş de okulun müteahhitleri Şeref Bozkuş ile Emin Cav hakkında soruşturma açılması için talimat verdiğini açıkladı. 
     
Deprem hep okulları vuruyor...      Depremlerde en çok kamu binaları, özellikle de okullar zarar görüyor. Uzmanlara göre bunun iki nedeni var. Birincisi ihalelerde fiyatların çok kırılması ve en düşük fiyatı teklif edene işin verilmesi. İkincisi de ticari kaygıya düşen müteahhitlerin eksik ve kalitesiz malzeme kullanması. İnşaat Mühendisleri Odası İstanbul Şubesi Başkanı Cemal Gökçe, "Devlet ihale edeceği işi en ucuz teklif sunan firmaya veriyor. Firma da az para alacağı için kaliteyi düşürüyor" dedi. 
     

</TEXT>
</DOC>
