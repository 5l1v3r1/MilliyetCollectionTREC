<DOC>
<DOCNO> 159001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sondun26.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya "Uçak kazasının nedeni yoğun sis ve şiddetli türbülans" 
</HEADLINE>
<TEXT>

     Afganistan'daki Uluslararası Güvenlik Destek Gücü ISAF , 62 İspanyol barış gücü askerinin öldüğü Trabzon yakınlarındaki uçak kazası ile ilgili derin üzüntülerini bildirdi. 
     Kabil'deki çokuluslu gücün komutanı Tuğgeneral Robert Bertholee, bu sabah Ukrayna uçağının Trabzon yakınlarında düşmesi nedeniyle ISAF askerlerinin şok geçirdiğini ve derin üzüntü duyduğunu kaydetti. 
     Afganistan Dışişleri Bakanlığı da kazadan dolayı derin üzüntülerini bildiren bir açıklama yaptı. 
     Öte yandan, İspanya Savunma Bakanlığı, uçağın düşmesine yoğun sis ve şiddetli türbülansın neden olduğunu belirtti. 
     Bakanlıktan yapılan açıklamada, ''İlk izlenimlerimiz kaza nedeninin yoğun sis ve şiddetli türbülans olduğu yönünde'' denildi. 
     İspanya Barış Gücü askerlerini taşıyan, Ukrayna'ya ait YAK-42 tipi uçak, saat 04.20'de Trabzon'un Maçka ilçesi Konaklar köyü Koçsina mezrasına düştü. Kazada 62 İspanyol askeri ile 12 kişilik Ukraynalı mürettebat yaşamını yitirdi. 
     
</TEXT>
</DOC>
