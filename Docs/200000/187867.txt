<DOC>
<DOCNO> 187867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/ekonomi/eko01.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Reçeteyi inandığımız için uyguluyoruz... 
</HEADLINE>
<TEXT>

   Hükümetin verdiği bütün sözleri tuttuğunu belirten Devlet Bakanı Babacan, "Çünkü doğru politikalar olduğuna inanıyoruz. Uygulamamızın nedeni Washington'dan verilen reçeteler olmaları değil" dedi 
      NEVSAL ELEVLİ Londra 
   
   Hükümetin şu ana dek seçim öncesinde halka ve piyasaya verdiği bütün sözleri tuttuğunu belirten Devlet Bakanı Ali Babacan, "Söz verdiğimiz her şeyi yaptık. Çünkü bunların doğru politikalar olduğuna inanıyoruz. Uyguluyor olmamızın sebebi Washington'dan verilen reçeteler olmaları değil. Bu politikalar doğru olduğu için de sıkı sıkıya bağlı kalacağız" dedi. 
   Dış Ekonomik İlişkiler Konseyi DEİK tarafından Londra'da yabancı yatırımcı ve finans çevreleri için düzenlenen "Türkiye'de Sermaye Piyasaları ve Yatırım" konulu konferansta konuşan Babacan, enflasyonun düşürülmeye başladığını, hedeflenen faiz dışı fazlaya ulaşıldığını ve büyüme konusunda kararlı bir politika izlendiğini anlattı. 
   Babacan, "Enflasyon üç dört yıl içinde AB ülkelerinin enflasyonuyla aynı seviyede olacak ve bu sorun tarihteki yerini alacak" dedi. Babacan, yabancı yatırımcı için en ideal ortamı yaratma yönündeki çabalarının sürdüğünü anlattı. 
   Bankacılık Düzenleme ve Denetleme Kurulu Başkan Yardımcısı Ercan Türkan da İmar Bankası skandalının Türk bankacılık sisteminine yönelik bakışı olumsuz etkilememesi için uluslararası çevrelere seslendi. 300 finans kuruluşu ve temsilcisinin katıldığı konferansta konuşan Türkan, "Bu eşsiz vakadır. Tek olarak ele alınmalı ve öyle incelenmelidir" dedi 
   
   'Trene yolun başında binin' 
   ABD'li finans kuruluşu CSFB'nin Başkan Yardımcısı Douglas Paul, toplantıdaki konuşmasında Türkiye'ye övgü yağdırdı. Paul, Türkiye'de uygulanan bütçe disiplini sayesinde enflasyonun yıllardır ilk kez düştüğünü belirterek, siyasette askerin etkisinin azaltılması yolunda devrim niteliğinde değişiklikler yapıldığını söyledi. Türkiye'nin şu anda yabancı yatırımcı için harika bir zemin olduğunu ifade etti. Paul üç yıl içinde Turkiye'nin büyük gelişmelere imza atacağını belirtip yabancı yatırımcıları Türkiye'de yatırıma davet ederek, "Yola çıkan bu trene yolculuğunuzun başındayken binmenizi tavsiye ederim" dedi. 
   
   'Irak'a asker göndermenin ekonomik boyutunda değiliz'    Devlet Bakanı Ali Babacan, Irak'a asker göndermenin ekonomik boyutuyla ilgili olmadıklarını belirterek, "Önemli olan barış gücü misyonunun yerine getirilmesi ve sorunların çözülmesidir" dedi. Irak'a asker gönderme konusunda hükümete verilen iznin halkın hükümete olan güveninde olumsuz etki yaratıp yaratmayacağı yolundaki soruya "Kesinlikle hayır. Türk halkı hükümete güveniyor ve herkes biliyor ki, Türkiye için en iyi olanı yapıyoruz" yanıtını veren Babacan, ekonomideki düzelme sürdükçe özelleştirmeye olan ilgide de artış görüldüğünü vurguladı. 
   
   Yeni borçlanma enstürmanları 
   Bakan Babacan, Hazine'nin 28 Ocak 2004 tarihli tahvillerinin 27 Ekim 2004'e takas edilmesi konusundaki bir soru üzerine de, "Türkiye'de yeni borçlanma enstrümanlarının kullanılması gündeme geliyor. Herkesin buna alışması ve bu tip değişikliklere hazırlıklı olması lazım" dedi. 
   
   
</TEXT>
</DOC>
