<DOC>
<DOCNO> 182391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/yazar/sazak.html </URL>
<DATE> 2003/09/15/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Turizm kentinde sorun Kira ve konut 
</HEADLINE>
<TEXT>

   Muğla Üniversitesi, 15 bine yakın genç insan kaynağını kent yaşamına katıyor. Ancak üniversite, on yılın sonunda bazı sorunlar da getirmiş. Yaşam pahalanmış. Kiralar artmış 
   
   Turizmde Antalya ile yarışan Muğla yılda 1.5 milyon yabancıyı Marmaris, Bodrum, Fethiye, Datça kıyılarında konuk ederken, 40 bin kişilik kent merkezinde oturan insanlar, kira ve konut sorunuyla boğuşuyor. 
   Muğla, Güney Ege'nin en güzel kentlerinden biri. Türkiye'nin 'yazlık başkenti'. Turizmden ulusal gelire her yıl milyar dolarlık katkı sağlıyor. Kentin sosyal dokusunu, turizmden sonra en çok değiştiren yatırım üniversite oldu. Muğla Üniversitesi, 15 bine yakın genç insan kaynağını kent yaşamına katıyor. 
   Cumhuriyet Meydanı'nda Muğlalılar ile söyleşirken, tatil dönemi olmasına karşın gençlerin sosyal yaşamdaki etkisini ve dinamizmini gözlemledik. Ancak üniversite, on yılın sonunda bazı sorunlar da getirmiş. Kentte 'öğrenci rantı' yaratılmış. Bunun da olumsuz etkilerini, Muğla'da yaşayanlar, üniversiteye öğrenci gönderen aileler çekiyor. Yaşam pahalanmış. Kiralar artmış. 
   
   Kiralar artmış    Muğla Üniversitesi büyük ölçüde Sıtkı Koçman'ın eseri, Göcek'te madencilik yapan aileye ait yurt binalarında 3 - 4 bin öğrenci barınabiliyor. Ancak yeni fakülte ve bölümlerin açılmasıyla 7 - 8 bin öğrenci için yurt sorunu oluşmuş. Öğrenciler, zaten yetersiz olan konutlara akın edince kiralar aylık 500 - 600 milyon liraya yükselmiş. Bu durum en çok Muğla'ya tayini çıkan kamu görevlilerini mağdur ediyor. Bir öğretmen, hemşire maaşıyla bu kiraların karşılanması olanaksız. Muğla'da sivil toplum hareketinin simge isimlerinden olan Çağdaş Yaşamı Destekleme Derneği'nden Hayriye Özsoy, 'Kentin üniversite ile barışık olması gerekir' derken, öğrenci rantı konusunda ev sahipleri ve esnafı uyarıyordu. 
   Konut yapımı konusunda Muğla Belediyesi'ne görev düşüyor. CHP'li Belediye Başkanı Osman Gürün'ün girişimiyle Akçaova'da toplu konut alanı üretilmiş, Muğla'nın ihtiyacı olan 'uydu kent' yapılacakmış. 
   Yatağan Belediye Başkanı Haşmet Işık, Milliyet ekibini ziyarete geldi. Santralın baca gazı filtresi devreye girmiş, eskisi kadar kirlenme yaratmıyormuş, ancak yıllarca süren zehirlenme sonucu kanser tehdidi artmış. Yatağan'da sağlık taraması isteniyor. Belediye, Organize Mermer Sanayii Bölgesi için hazırlıklarını tamamlamış, ÇED raporu çerçevesinde Sanayi Bakanlığı'ndan onay bekleniyormuş. 
   
   YÖK tam bir dikta düzeni    TIR'daki konuklarımız arasında Prof. Mustafa Zafer Sunu da vardı. Zafer Hoca, TÜMOD'da Necip Hablemitoğlu'nun yerine yönetime girmiş, Muğla Üniversitesi'nde başına gelenleri anlatarak, 'YÖK tam bir dikta düzeni, mutlaka değişmeli' diye konuştu. Rektör Prof. Soner Oktik'in, profesörlerin tatil günlerinde kent dışına çıkmasını izne bağlayan ve her gün 8 - 5 mesaisine bağlayan uygulamalarından yakındı. Maden profesörü olan ve alanda çalışması gereken Sunu, Muğla'dan Milas'a sürülmüş 
   Muğla Valisi Hüseyin Aksoy'la bu yaz Orhaniye ve Bodrum'da çıkan yangınları konuştuk. Geçen yılın aynı dönemine göre kül olan orman arazisi üçte bir oranında azmış. Valiye göre yangınlara 2 B'den çok, enerji nakil hatlarındaki aşınma neden oluyor. İzmir ve Muğla seferini bugün Bodrum'da noktalayacağız. 
   
      
   
</TEXT>
</DOC>
