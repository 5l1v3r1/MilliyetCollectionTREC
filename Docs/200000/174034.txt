<DOC>
<DOCNO> 174034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sontur02.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe maçında bıçaklanan Karşıyakalı hastanede öldü... 
</HEADLINE>
<TEXT>

     Futbolda tırmanan şiddet ve terör dün gece İzmir'de can aldı. 
     Yıllardır tüm uyarılara karşın iki gün sonra başlayacak ligler öncesinde, tribünlerin nasıl bir kanlı uyarı verdiği bir kez daha ortaya çıktı. 
     Aslında Alsancak Stadı'nda oynanan bir "Dostluk Maçı" idi. 
     Ancak ne maç öncesinde ne maç sırasında nede maç çıkışında yaşananların dostlukla ilgisi yoktu. Ve bıçaklanan gençlerden biri ölürken onlarca kişi de hastanede tedavi altına alındı. 
     
     İşte yaşananlar... 

     TSYD Ege Dostluk Kupası maçında meydana gelen olayda bıçaklanan Karşıyakalı taraftar, tedavi gördüğü hastanede hayatını kaybetti. 
     İzmir Alsancak Stadı'nda Karşıyakalı taraftarların bulunduğu tribünde çıkan kavgada bıçaklanan Murat Kongu 23 adındaki Karşıyaka taraftarı, kaldırıldığı Alsancak Devlet Hastanesi'nde ameliyat edilerek yoğun bakım servisinde gözlem altına alındı. Kongu, tüm müdahalelere rağmen saat 02.30 sıralarında öldü. 
     Öte yandan, Göztepe 69. sokakta meydana gelen olayda ise Göztepeli taraftar Mustafa Aran 33 çıkan kavga sırasında bıçaklanmıştı. Alsancak Devlet Hastanesi'nde ameliyat edilen Aran, yoğun bakım servisinde gözlem altında tutuluyor. Mustafa Aran'ın hayati tehlikesinin devam ettiği öğrenildi. 
     İzmir Alsancak Stadı'nda yapılacak maç öncesinde polis geniş güvenlik önlemleri aldı. Maça gelen taraftarlar üzerleri arandıktan sonra içeri alınırken, Karşıyaka taraftarlarını stada getiren bir otobüse Göztepe taraftarları saldırdı. 
     İki takımın kalabalık taraftar grubu arasında taş, sopa ve bıçaklı kavga başlarken, polis ekipleri araya girdi. 
     Kavgayı ayırmaya çalışan Komiser Yardımcısı Serkan Türkyılmaz ile polis memurları Mehmet Baş, Şuayip Kara, Ferhat Bakır, Nail Özbek, Müreffeh Taşkıran, Ali Bulat ve Seyit Zeyni Odabaş, taş ve sopayla yaralandı. 
     Yaralılar da Alsancak Devlet Hastanesi ile Atatürk Eğitim ve Araştırma Hastanesi'nde tedavi altına alındı. Polisler, ayakta yapılan tedavilerinin ardından taburcu edildi. 
     Karşılaşma sonrasında da taraftarlar stadı terk ederken güvenlik önlemi alan polis ekiplerini taşladı. 
     
     VALİ UTANDIM 

     İzmir Valisi Yusuf Ziya Göksu, dün akşam Alsancak Stadı'nda oynanan Karşıyaka-Göztepe maçında çıkan olaylardan büyük utanç duyduğunu belirterek, ''İnanın utandım, her iki takımın fanatik taraftarları utanç tablosu izlettirdiler'' dedi. 
     Vali Göksu, TSYD İzmir Şubesi Dostluk Kupası maçında yaşanan olayların kendisini kahrettiğini söyledi. ''Üzüntü'' sözcüğünün yaşanan olaylar karşısında duygularını anlatmada hafif kaldığını belirten Vali Göksu, ''Televizyon ekranında o manzarayı görünce savaşa gidiliyormuş gibi bir hava izliyordunuz'' dedi. 
     Olayları çıkaran 300-500 fanatik olduğunu, bunların peşin hükümlü ve maça kavga çıkarmak amacıyla gittiğini belirten Vali Göksu, şöyle dedi 
     ''Başka bir ilin takımları İzmir'e gelse belki ufak tefek olaylar olabilir. Ama İzmir'in iki güzide takımı arasında oynanan maçta böyle olayların çıkmasını üzüntü ile karşılıyorum. İnanın utandım, her iki takımın fanatik taraftarları utanç tablosu izlettirdiler. Statta çıkan zararı tespit ettiriyoruz, bu o kadar önemli değil. 21-22 yaşlarında bir genci hayata geri döndürmek mümkün değil. Maddi zararlar telafi edilebilir. Bu olayları çıkaranların insan olmadığını söylüyorum. Bunlar İzmirli olamaz.'' 
     
     ''BU MAÇ HEPİMİZE DERS OLMUŞTUR'' 

     Olaylar nedeniyle dün gece uyuyamadığını belirten Vali Göksu, hayatını kaybeden Murat Kongu'yu bıçaklayanların tespit edildiğini ve yakalandığını vurguladı. Ölen gencin yakınlarına da başsağlığı dileyen Vali Göksu, şöyle devam etti 
     ''Bu maç hepimize ders olmuştur. Bu son olsun. Önemli mesajlar çıkarılacak. Emniyet Müdürü ile İl Gençlik ve Spor İl Müdürü birlikte çalışacaklar, bundan sonra gerekli tedbirleri ele alacaklar. Spor Güvenlik kurulu en kısa zamanda toplanacak. Bütün kulüp başkanları ile en kısa sürede bir toplantı yapacağım. Bazıları İzmir veya yurtdışında oldukları için bu toplantıyı bugün yapamadık. Birlik, beraberlik içinde olmazsak, İzmir takımları deplasmanda nasıl başarılı olacaklar . 300-500 kişinin İzmir'i ve İzmirlileri lekelemesine izin vermeyeceğiz.'' Vali Göksu, bir soru üzerine Karşıyaka-Göztepe maçlarının taraftarsız oynamasının bir çözüm olmayacağını, bunun İzmirliler açısından utanç verici olacağını vurguladı. 
     Maçta yaşananların tarihi bir ayıp olduğunu vurgulayan Vali Göksu, turnuvanın iptal edilmesinin söz konusu olmadığını, alınacak polisiye tedbirlerin artırılacağını kaydetti. 
     İzmirli taraftarların mutlaka fair-play ödülü alacağına inandığını söyleyen Vali Göksu, ''İzmir fuar kenti, turizm kenti. Böyle geniş bir vizyonu olan kentte yaşananlar çok kötü. Bu görüntüler yurtdışına da gitti. Fanatiklerle etkin mücadele edeceğiz'' dedi. Görevlilerin ihmali olup olmadığına ilişkin bir soru üzerine de her türlü tedbirin alındığını belirten Vali Yusuf Ziya Göksu, sözlerini şöyle tamamladı 
     ''İstediğin kadar tedbir al. Maçı izlemeye değil, başka niyetlerle gelindiyse bunlar her türlü şeyi yapabilir. Son iki maçta toplam 800 polis, 2 emniyet müdür yardımcısı 4 şube müdürü görev yaptı. Birinci lig takımı olsaydı, yaşanan olaylar daha önemli gündem maddesi olurdu.'' 
     
</TEXT>
</DOC>
