<DOC>
<DOCNO> 195152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/guncel/gun07.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
En iyi meslek okulu olacak 
</HEADLINE>
<TEXT>

   Kelkit Aydın Doğan Meslek Yüksek Okulu eğitime başladı. Okula 92 öğrenci kaydoldu 
      ÖMÜR AVCI Gümüşhane DHA 
   
   Başbakan Recep Tayyip Erdoğan'ın 28 Eylül'de açılışını yaptığı Kelkit Aydın Doğan Meslek Yüksek Okulu, eğitim yılına başladı. Doğan Holding Yönetim Kurulu Başkanı Aydın Doğan, mesajında, "Okulumuz sadece Türkiye'nin değil, dünyanın en iyi meslek okulu olmaya aday. Bunun için yola çıktık" dedi. 
   Organik Tarım programında 28, Bilgisayar Teknolojisi ve Programlama programında 26, Endüstriyel Elektronik programında 14, Muhasebe programında 24 olmak üzere 29 kız ve 63 erkek öğrencinin kayıt yaptırdığı okulun açılış töreni dün yapıldı. Müdür Vekili Prof. Dr. Şakir Bayındır, "Sıra dışı bir yüksek okul kurmak amacıyla Doğan ile görüşülmüş, sonunda değeri 10 trilyon liraya yaklaşan bu tesis, bu duruma getirilmiştir" dedi. Törene mesaj gönderen Doğan, başarılı ve keyifli bir eğitim diledi. International House İstanbul kurucusu Bora Gündüzyeli de İngilizce eğitimde kullanılacak eğitim metodunu anlattı. Daha sonra öğretim elemanı Deirdre Gestello, İngiliz öğretmenler ve İngilizce eğitiminde kullanılacak eğitim araçlarını tanıttı. 
   
   
   
</TEXT>
</DOC>
