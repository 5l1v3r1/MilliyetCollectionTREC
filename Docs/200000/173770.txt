<DOC>
<DOCNO> 173770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sonspo24.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
PSV'nin geçen sezon zararı 10 milyon euro... 
</HEADLINE>
<TEXT>

     Avrupa'nın en ünlü takımlarından PSV Eindhoven, geçen sezonu 10 milyon Euro zararla kapattı. 
     Futbol camiasında gittikçe büyüyen kriz, Hollanda Ligi'nin en zengin kulübü olarak bilinen Philips firmasının sponsorluğundaki PSV Eindhoven takımını da vurdu. 
     PSV Eindhoven Kulübü'nün zarara uğramasının en büyük nedeni olarak geçen sezon Avrupa Şampiyonlar Ligi'nde grubunu son sırada bitirmesi ve UEFA Kupası'nda başarılı olamaması gösteriliyor. 
     Hollanda kulübünden yapılan açıklamada, bu sezon Avrupa Şampiyonlar Ligi'nde iyi bir derece yapmak istedikleri ve zararın kapatılması için PSV Eindhoven'in maçlarını yaptığı stadın çevresindeki büyük park alanlarını bazı projeler için satmayı düşündükleri belirtildi. 
     Açıklamada ayrıca bu satışlardan yüksek gelir beklendiği ve gelecek sezon kulübün bütçesinin 52 milyon Euro olmasının beklendiği ifade edildi. 
     
</TEXT>
</DOC>
