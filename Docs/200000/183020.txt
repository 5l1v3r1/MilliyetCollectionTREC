<DOC>
<DOCNO> 183020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/ekonomi/eko05.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Reklam Konseyi kuruldu 
</HEADLINE>
<TEXT>

   Sektördeki örgütlerin yöneticilerinden oluşan Türkiye Reklam Konseyi'nin öncelikli hedefi, reklam yatırımlarını 2005'te 1.5 milyar dolara çıkarmak 
   EKONOMİ SERVİSİ 
   
   Reklamcılar Derneği, Reklamverenler Derneği, Uluslararası Reklamcılık Derneği, Televizyon Yayıncıları Derneği, Reklamcılık Vakfı, Türkiye Basın Reklam Komisyonu'nun başkan ve başkan yardımcıları, 11 Eylül 2003'te Uluslararası Reklamcılık Derneği Başkanı Mehmet Ali Yalçındağ ev sahipliğinde bir araya gelerek "Türkiye Reklam Konseyi"nin oluşturulmasını kararlaştırdı. 
   
   Öncelikli hedefler 
   Konseyin misyonu, sektörel gelişimin sağlanması, reklamın ticari kurumlara ve ekonomiye sağladığı katma değerin doğru algılanmasını sağlamak olarak belirlendi. Konsey, ilk toplantısında öncelikli üç konu belirledi ve derneklerarası koordinasyonu Nilüfer Yılmaz'ın yürütmesini kararlaştırdı. Konsey'in belirlediği öncelikle konular şöyle sıralandı "Reklam yatırımlarının 2005 yılında 1.5 milyar dolara ulaştırılması, reçetesiz satılan ilaç reklamlarının RTÜK yasası uyarınca serbest bırakılmasının sağlanması, Türkiye'de reklamın ve reklamcılığın ekonomik kalkınma modelindeki öneminin ve payının tanımlanması ve sektöre gerekli desteğin sağlanması." 
   Konsey, IAA'nın başlattığı, tüm derneklerin aktif rol üstlendiği Arama Konferansı çalışmalarıyla birlikte, sektörün normal koşullarda 2006'da ulaşması beklenen 1.5 milyar dolarlık cironun bir yıl erkene çekilerek 2005'te gerçekleştirilmesi hedefliyor. Konseyin, çalışma programında "reçetesiz ilaç reklamlarının serbest bırakılması" için gerekli düzenlemelerin hızlandırılması da bulunuyor. Konsey bu düzenleme ile sadece sağlık sektöründe değil, Türkiye ekonomisinde de önemli bir katma değer yaratılacağına inanıyor. 
   
   Türkiye Reklam Konseyi üyeleri 
   IAA Uluslararası 
   Reklamcılık Derneği 
   Başkan Mehmet Ali Yalçındağ 
   As Başkan Pınar Kılıç 
   As Başkan Zühtü Sezer 
   As Başkan Faruk Atasoy 
   
   Reklamcılar Derneği 
   Başkan Nesteren Davutoğlu 
   Asbaşkan Meral Akyel 
   
   Reklamverenler Derneği 
   Başkan Dilek Erkey 
   Asbaşkan Babür Çelebi 
   Asbaşkan Caner Tunaman 
   
   Televizyon Yayıncıları Derneği 
   Başkan Nuri Çolakoğlu 
   Asbaşkan Fatih Ediboğlu 
   Asbaşkan Murat Saygı 
   Asbaşkan Zekeriya Karaman 
   
   Reklamcılık Vakfı 
   Başkan Faruk Kaptan 
   Asbaşkan Cin Kapancı 
   
   Türkiye Basın Reklam Komisyonu 
   1. dönem Başkanı Ercüment Pal 
   2. dönem Başkanı Ayşe Sözeri Cemal 
   3. dönem Başkanı Can Çağdaş 
   
</TEXT>
</DOC>
