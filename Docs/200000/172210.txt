<DOC>
<DOCNO> 172210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/dunya/adun.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'in Irak atağı 
</HEADLINE>
<TEXT>

   İsrail hükümeti, Türkiye, Polonya ve Ürdün üzerinden resmen savaş halinde olduğu Irak'a, çerezden su arıtma tesisine, yılda 100 milyon dolarlık mal satmak için seferberlik başlattı 
      DIŞ HABERLER SERVİSİ 

   
   İsrail, k ğıt üzerinde savaş halinde gözüktüğü Irak pazarında egemenlik kurmak için Türkiye, Ürdün ve Polonya üzerinden ihracat hamlesi başlatıyor. 
   İsrail'de yayımlanan Yediot Aharanot gazetesinin haberine göre, İsrail Maliye Bakanı Binyamin Netanyahu'nun, Saddam sonrası Irak'ına ihracat atağını onaylamasının ardından, çok sayıda İsrail firması Irak pazarını ele geçirmek için yoğun hazırlıklara başladı. İhracat atağının başını, İşçi Partisi'nin eski lideri Ehud Barak'ın başbakanlığı döneminde ulaştırma bakanlığı görevini yürüten Amnon Lipkin Şahak ve Barak'ın eski danışmanı Gilad Şer çekiyor. 
   Böylece, kuruluşundan beri Arap dünyasıyla sürekli çatışma halinde olan ve mallarına boykot uygulanması nedeniyle, güçlü bir ekonomisine rağmen bu büyük pazara nüfuz etmeyi bir türlü başaramayan İsrail, başka ülkeler üzerinden de olsa son yıllarda ilk kez bir Arap pazarına iddialı bir şekilde girecek. 1977'de Mısır'la yapılan Camp David barışına rağmen, Mısır'la İsrail arasındaki ekonomik ilişkiler kayda değer bir varlık gösterememişti. 
   
   Konferans düzenlenecek 
   Yediot Aharanot, Ossem adlı bir gıda firmasının, fıstık ezmeli sandviçlerini ihraç etmek için girişim başlattığını, Tami 4 adlı bir su arıtma firmasının ise araç gereçlerinin bir kısmını şimdiden Irak'a gönderdiğini yazdı. 
   İsrail İhracat Enstitüsü de, 20 Ağustos'ta bir konferans düzenleyerek Irak'a dolaylı ihracat potansiyelini değerlendirecek. İsrailli yetkililere göre, bu potansiyel yılda 100 milyon dolar olarak tahmin ediliyor. İsrail Maliye Bakanı Binyamin Netanyahu, Saddam sonrası Irak'ta piyasaya girmek isteyen iş dünyasının yoğun talebi üzerine geçtiğimiz hafta ihracat hamlesini onaylamıştı. 
   
   Petrol hesabı 
   Nisan ayında da İsrail Ulusal Altyapı Bakanlığı, Kuzey Irak ile İsrail'in liman kenti Hayfa arasındaki, İngiliz mandası döneminden kalma petrol boru hattının tekrar faaliyete sokulması planını gündeme getirmişti. Söz konusu hat, İsrail'in kurulmasından sonra kapatılmıştı. 
   
   
</TEXT>
</DOC>
