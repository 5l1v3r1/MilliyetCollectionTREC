<DOC>
<DOCNO> 170606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sontur14.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gıdaları nasıl hijyenik hazırlayabiliriz İşte 5 kural... 
</HEADLINE>
<TEXT>

     Gıdaların hazırlanması sırasında hastalık yapan mikroorganizmalardan korunmak için ellerin sık aralıklarla yakınması gerekiyor. 
     Tarım ve Köyişleri Bakanlığı Koruma ve Kontrol Genel Müdürlüğü'nün ''kkgm.gov.tr'' adlı resmi internet sitesine göre, gıdaların hazırlanmasında gıda zehirlenmelerine maruz kalmamak için 5 altın kurala dikkat edilmesi öneriliyor. 
     Özellikle evlerde, gıda hazırlamaya başlamadan önce ellerin yıkanması ve hazırlama sırasında ise sık aralıklarla yıkamanın tekrar edilmesi geliyor. Ayrıca, gıda hazırlamada kullanılan tüm yüzeyler ve aletlerin temizliğinin yeterince sağlanması isteniyor. 
     Mutfakların sinek, böcek ve diğer hayvanlara karşı da korunmasının önerildiği sitede, bu mikroorganizmaların ellerle, giysilerle, kullanılan araç ve gereçle gıdaya taşınarak gıda kaynaklı hastalıklara yol açabildiği belirtiliyor. 
     
     PİŞMİŞ GIDALAR İLE ÇİĞ GIDALARI AYIRIN 

     Sağlıklı beslenme için uyulması gereken altın kuralların ikincisini ise taze kırmızı et, kanatlı et ve deniz ürünlerinin diğer gıdalardan ayrılması oluşturuyor. 
     Çiğ gıdaların hazırlanmasında kullanılan bıçak ve kesim tahtalarının ayrı olması, hazırlanmış gıdalar ile çiğ gıdaların birbirinden ayrılacak şekilde kapalı kaplarda saklanmasının önerildiği sitede, çiğ gıdaların özellikle et ve deniz ürünleri tehlikeli mikroorganizmalar içerdiği, bu mikroorganizmaların gıdaların hazırlanması ve saklanması sırasında diğer gıdalara geçebileceği kaydediliyor. 
     
     UYGUN PİŞİRME 

     Özellikle et, yumurta ve deniz ürünleri gibi tehlikeli mikroorganizma içeren gıdaların pişirme kurallarına uyularak hazırlanması gerekiyor. Bu kapsamda, gıdaların kaynatılmasında en az 70 dereceye ulaşılması, et ve kanatlı et sularının pembe değil, berrak olmasına dikkat edilmesi öneriliyor. 
     Pişmiş gıdaların uygun şekilde yeniden ısıtılması gerekirken, uygun pişirmenin tüm tehlikeli mikroorganizmaları öldürdüğü, kıyma, köfte, parça etleri içeren gıdaların pişirilmesi konusuna ayrı bir önem gösterilmesinin gerektiği ifade ediliyor. 
     
     GIDALARIN GÜVENLİ SICAKLIKLARDA SAKLANMASI 

     Kalite Kontrol Genel Müdürlüğü'nün internet sitesinde, pişmiş gıdaların 2 saatten fazla oda sıcaklığında bırakılmaması, 5 derecenin altında soğutulması, servis sırasında 60 derecenin üzerinde ısıtılması da istenirken, gıdaların oda sıcaklığında saklanması durumunda mikroorganizmaların daha hızlı çoğaldığı, belirtiliyor. 
     
     HAMMADDE KULLANIMI 

     Gıdaların hazırlanmasında temiz su kullanılması, taze ve sağlıklı gıda seçilmesinin önerildiği sitede, ''Pastörize süt gibi güvenli hale getirilmiş gıdalar tercih edilmelidir. Özellikle taze yenecek meyve ve sebzeler akar su altında yıkanmalıdır. Toksinler zedelenmiş ve küflenmiş gıdalarda oluşabilir. Hammadde seçiminde dikkatli olunmalı, yıkama ve soyma işlemleri ile doğabilecek riskler azaltılmalıdır'' deniliyor. 
     
</TEXT>
</DOC>
