<DOC>
<DOCNO> 180128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/dunya/adun.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush BM'ye sığınıyor 
</HEADLINE>
<TEXT>

   Türkiye ve uluslararası topluluktan asker ve mali destek arayışına giren ABD Başkanı, Irak'taki gücün BM otoritesi altında çokuluslu bir güce dönüştürülmesini sağlamak için Güvenlik Konseyi'ne başvurdu 
      YASEMİN ÇONGAR Washington 

   
   Irak'ta istikrarın sağlanamaması ve ABD'nin her geçen gün yeni kayıplar vermesi, Bush yönetimini uzun süre direndiği bir politikayı benimsemeye zorladı. Başkan George W. Bush'un talimatı üzerine dünden itibaren Birleşmiş Milletler BM Güvenlik Konseyi nezdinde diplomatik girişim başlatan ABD Dışişleri Bakanı Colin Powell, BM'nin Irak'ta hem askeri, hem de siyasi ve iktisadi bazda daha fazla devreye girmesini öngören bir karar taslağını bazı Konsey üyelerine sundu. 
   Powell, dün düzenlediği basın toplantısında, İngiltere, Rusya, Almanya ve Fransa'nın dışişleri bakanları ile konuyu görüştüğünü ve bu yetkililerden aldığı ilk tepkinin "olumlu" olduğunu söyledi. Powell'ın verdiği bilgiye göre, ABD'nin Güvenlik Konseyi'ne sunduğu yeni taslak, BM'nin Irak'ta barış gücü misyonu üstlenmesinin yanı sıra, ülkenin "anayasal demokrasiye" geçişine rehberlik etmesini ve bu amaçla bir "siyasi ufuk" çizmesini de öngörüyor. 
   Powell buna karşın, özellikle güvenlik operasyonları kapsamında ABD'nin Irak'taki egemen kuvvet olmayı sürdüreceğini ve uluslararası gücün komutasını da bırakmayacağını belirtti. ABD Dışişleri Bakanı, "Elbette ki, ABD baskın bir rol oynamayı sürdürecektir. Ancak baskın rol, yeg ne rol anlamına gelmez" dedi. 
   
   Strateji değişikliği 
   Powell, BM'nin devreye girmesi konusunda aldıkları kararın bir politika değişikliğinden çok "fikirlerin evriminin sonucu" olduğunu vurguladı ve bu yeni tutumun ABD'nin Irak'ta sürekli kayıp vermesinden kaynaklanmadığını öne sürdü. 
   Ancak Bush yönetiminin Irak'ta oluşturulacak uluslararası güç için BM'yi devreye sokma konusundaki isteksizliğini, birkaç hafta öncesine kadar sürdürdüğü biliniyor. Şimdi Washington'u strateji değişikliğine zorlayan etkenin, Irak'ta halen 140 bin Amerikan askeri bulunmasına karşın güvenliğin sağlanamaması ve operasyonun ABD'ye maliyetinin ayda 3 milyar 900 milyon doları bulması olduğu yaygın kanı. 
   
   Türkiye'nin katılımı 
   Powell basın toplantısında, Irak'taki uluslararası güce katılmayı düşünen ülkeler arasında Türkiye'nin de bulunduğunu hatırlattı, ancak bu konudaki son sözün söylenebilmesi için Türk Parlamentosu'nun karar alması gerekeceğine değindi. 
   ABD'nin BM'yi devreye sokma yönündeki yeni girişimi, Türk ve Amerikalı diplomatlarca, "TBMM'nin Irak'a asker gönderilmesine yeşil ışık yakmasını kolaylaştıracak" bir gelişme olarak değerlendiriliyor. 
   
   
</TEXT>
</DOC>
