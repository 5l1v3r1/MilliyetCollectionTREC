<DOC>
<DOCNO> 150683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sondun20.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İnterpol, Irak'taki tarihi eser hırsızlarının peşine düşecek 
</HEADLINE>
<TEXT>

     Uluslararası polis teşkilatı İnterpol, Irak'ta tarihi eserleri yağmalayanların peşine düşecek. 
     İnterpol'dan bugün yapılan yazılı açıklamada, çalınan tarihi eserlerin bulunmasına yardımcı olmak amacıyla, uzmanlardan oluşan bir ekibin en kısa zamanda Irak'a gideceği bildirildi. 
     Açıklamada, tarihi eser koleksiyoncularından, Irak'tan gelecek çalıntı eserleri satın almamaları istendi ve kaçakçıların derhal ihbar edilmesi çağrısında bulunuldu. 
     İnterpol uzmanları, Irak'tan sonra Kuveyt başta olmak üzere diğer komşu ülkeleri de ziyaret edecekler. 
     Merkezi Fransa'nın Lyon kentinde bulunan İnterpol, Irak'tan çalınan tarihi eserlerin bulunmasında belirlenecek stratejiyi tespit etmek amacıyla 5-6 Mayıs'ta toplantı düzenleyecek. 
     Toplantıya, BM Eğitim, Bilim, Kültür Örgütü UNESCO, Uluslararası Müzeler Konseyi, Dünya Gümrük Örgütü temsilcileri ve diğer ilgili kuruluşlar katılacak. 
     İnterpol'un 181 üye ülkedeki temsilciliklerine yaptığı uyarıda ise, Irak'tan çalınan eserlerin bulunması için gümrük kapılarında gerekli önlemlerin alınması istendi. UNESCO, uzmanlar seviyesinde dün yaptığı toplantıda, BM Güvenlik Konseyi'nden, Irak'a ait tarihi eserlerin ticaretine geçici süreyle ambargo koymasını istemişti. 
     





</TEXT>
</DOC>
