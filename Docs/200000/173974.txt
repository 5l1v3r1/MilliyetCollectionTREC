<DOC>
<DOCNO> 173974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/soneko33.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Patates üreticisi fiyatların artmasını bekliyor... 
</HEADLINE>
<TEXT>

     Orta Anadolu'nun patates deposu olarak bilinen Afyon'un Sandıklı İlçesi'ndeki patates üreticileri, ürün fiyatlarının artmasını bekliyor. 
     1 kilo patatesin 1 bardak çay fiyatına denk geldiğini kaydeden üreticiler, ''Gübresi, çapası, işçi ücreti, mazot bedeli gibi birçok masraf ve emekle ürettiğimiz patates 140-150 bin lira arasındaki fiyatlardan satılıyor. Patates pazarda 500-600 bin liraya satılırken, aradaki fark kimlerin cebine gidiyor. Bu yıl da patates üreticisi olarak zor durumda kaldık. Fiyatlar böyle giderse masraflarımızı karşılamayacağız'' diye yakındılar. 
     Girdi fiyatlarında iki kat artış olmasına rağmen patates fiyatının geçen yılki fiyattan seyrettiğini belirten Sandıklı Ziraat Odası Başkanı Süleyman Yıldız, üreticilerin alın terinin değerlendirilmesi amacıyla Yaş Sebze Meyve Pazarlama kooperatifi kurduklarını ve bu yolla direkt tüketiciye ulaşmayı düşündüklerini söyledi. 
     Alınan kararla Yaş Sebze ve Meyve Pazarlama Kooperatifi patates de pazarlayabilecek. 
     
</TEXT>
</DOC>
