<DOC>
<DOCNO> 154879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sonspo20.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel Manisaspor Denizli'nin peşinde... 
</HEADLINE>
<TEXT>

     İkinci Futbol Ligi A Kategorisi'nde yer alan Vestel Manisaspor'un basın sözcüsü Arif Koşar, kulübün sponsoru Vestel'in yöneticilerinin Teknik Direktör Mustafa Denizli'yi Manisa'ya kazandırma düşüncesi olduğunu söyledi. 
     Vestel Şirketler Grubu İcra Kurulu Başkanı Ömer Yüngül'ün bu konuda girişimleri bulunduğunu kaydeden Koşar, ''Böylesine değerli bir hocanın Manisa'ya kazandırılması arzusu var. Şimdilik kesinleşmiş bir şey söz konusu değil'' şeklinde konuştu. 
     Koşar, ''Mustafa Denizli, 11 Mayıs Pazar günü Manisa'ya gelerek, Akçaabat Sebatspor maçını izleyecek mi'' sorusuna karşılık, ''İmza, anlaşma olursa tabii ki gelebilir'' dedi. 
     Teknik Direktör Levent Eriş'in 31 Mayıs'a kadar görevinin başında kalacağını da kaydeden Koşar, ''Kendisinden memnunuz. Eğer yeni sezonda devam etmeyecek olursak, en iyi şekilde Manisa'dan uğurlayacağız. Manisa'ya hizmetleri unutulmayacaktır'' diye konuştu. 
     
</TEXT>
</DOC>
