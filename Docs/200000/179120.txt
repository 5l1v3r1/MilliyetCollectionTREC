<DOC>
<DOCNO> 179120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/yasam/yas05.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
King'in 'rüyası' ailesini ihya etti 
</HEADLINE>
<TEXT>

   Siyahi liderin 1963'teki tarihi konuşmasında söylediği 'Benim bir rüyam var' sözü, telif haklarıyla para basıyor 
      ŞENOL ÇALABAKAN 
   
   ABD'li siyahi lider Martin Luther King'in 28 Ağustos 1963'te, Washington'daki Lincon Memorial önünde toplanan 250 bin kişiye karşı söylediği ve onun felsefesi haline gelen 'Benim bir rüyam var... I Have a Dream ' sözü, ölümünden 40 yıl sonra ailesine milyonlarca dolar kazandırıyor. 
   Tennesse eyaletinin Memphis kentindeki bir otelin önünde 1968'de suikast sonucu öldürülen siyahi hareketin barışçı lideri King'in oğlunun başkanı olduğu aile şirketi 'King Centre'ın, 'I Have a Dream' sözünün telif haklarından milyonlarca dolar kazanması, Amerika'da günün tartışması oldu. Tartışmayı alevleyen ise 'King Centre'ın, Nobel Barış Ödülü alan King'e ait kitap, kaset, mektuplardan oluşan 7 bine yakın şahsi eşyayı Sotheby's Müzayede Evi'nde satışa çıkarması oldu. 
   
   King yaşasa ne derdi 
   King'in notlarından yeni bir kitap ve kasetin yanı sıra bir internet sitesi açılması için Time Warner'le yıllığı 10 milyon doları bulan anlaşma imzalayan, Fransa ve US Telekom şirketleriyle de 'I Have Dream' sözünü reklamlarda kullanabilmeleri için milyonlarca dolarlık anlaşmalar yapan 'King Centre', ünlü liderin fikirlerine ihanetle suçlanıyor. 
   Suçlamalara cevap veren King'in oğlu Dexter, "Yapılanların açgözlülükle bir ilgisi yok. Babam 'Benim entelektüel servetimi koruyun ya da korumayın' diye bir vasiyet bırakmadı. Yaptığımız tek şey, konuşmalarını izlemek oldu" dedi. 
   
   
</TEXT>
</DOC>
