<DOC>
<DOCNO> 162021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/soneko30.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti Kur ve faiz ilişkisi sanıldığı kadar basit değil 
</HEADLINE>
<TEXT>

     Merkez Bankası Başkanı Süreyya Serdengeçti, ''Herhangi bir program bu ülkede enflasyonla mücadeleyi içermiyorsa ve kamu borcu sorununu da çözmeyi amaçlamıyorsa bana göre ciddiye dahi almayın, hiçbir işe yaramaz'' dedi. 
     Samsun Ticaret ve Sanayi Odası STSO , Samsun Sanayici ve İşadamları Derneği SAMSİAD , KASİAD, SAGİD ve Dünya Gazetesi tarafından Kurumahmutoğlu Büyük Samsun Oteli'nde düzenlenen ''Para Politikaları'' konulu konferansda konuşan Serdengeçti, para politikalarının anlaşılması konusunda son iki yılda epey mesafe alındığını, ama alınan mesafenin hala yeterli olmadığını söyledi. 
     Türkiye'de uygulanan istikrar programına değinen Serdengeçti, uygulanmakta olan program çerçevesinde kamu maliyesi disiplini ve parasal disiplinin çok önemli olduğunu vurguladı. 
     Programın iki temel amacı olduğunu ifade eden Serdengeçti, şunları kaydetti 
     ''Biri fiyat istikrarı sağlanması bu ülkede 30 yıldır olmayan fiyat istikrarı , diğeri ise iç borç stokunun sürdürülebilirliği riskinin ortadan kalkması. Herkes ekonomiyi istikrara kavuşturabilmek için değişik programlar düşünebilir. Benim size yapabileceğim tek öneri, herhangi bir program bu ülkede enflasyonla mücadeleyi içermiyorsa, enflasyonu tek haneli rakamlara indirmeyi amaçlamıyorsa ve kamu borcu sorununu da çözmeyi amaçlamıyorsa bana göre ciddiye dahi almayın, hiçbir işe yaramaz.'' 
     
     KUR POLİTİKALARI 

     Konuşmasında Merkez Bankası'nın kur politikalarına da değinen Serdengeçti, sermaye hareketleri serbest iken hem faizin, hem de kurun kontrol edilemeyeceğini ifade ederek, ''Böyle bir şey yoktur. Bir kere bunun kafamıza kazınması gereken gerçek olduğunu kabul edelim'' diye konuştu. 
     Döviz kurlarının düzeyini, ekonominin temelleri, uygulanan ekonomik program ve bekleyişlerin belirlediğini belirten Serdengeçti, 1928 yılında Türkiye Cumhuriyeti Merkez Bankası'nın kurulması esnasında dönemin Hollanda Merkez Bankası Banka Meclisi Başkanı Dr. Vissering tarafından hazırlanan ve İnönü Hükümeti'ne sunulan rapordan alıntı yaparak, şunları söyledi 
     '' Kısa dönemde yapay önlemler ile döviz kurları üzerinde bir ölçüde etki yapmayı başarmanın mümkün olduğu şüphe götürmez, gerçekten döviz alışı ve satışı şeklinde piyasaya müdahalelerle, aşırı düşüş ve yükselişlere engel olunabilir, ancak döviz kurları ile oynayarak ülkenin ekonomik durumu değiştirilemez, bu bir odanın ısısını aynı odadaki bir termometrenin üzerine sıcak havlu, ya da bir buz parçası koyarak değiştirilebileceğini düşünmeye benzer Bakınız 75 yıl önce ne söylenmiş, döviz kurları ile ilgili. Bugün bizim bunu anlamamız gerekiyor.'' 
     
     LİRANIN DEĞER KAZANMASI 

     Serdengeçti, Türk Lirası'nın değer kazanmasında bakılacak üç unsurun ise ekonominin temellerindeki gidişat,, uygulanan ekonomik program ve onun özellikleri ile ülkedeki ekonomik birimlerin bekleyişleri olduğunu kaydetti. 
     Dalgalı kur rejiminde müdahalelerin illa döviz alış ve satış şeklinde olmayacağını belirten Serdengeçti, ''Müdahaleler, uyarılar, duyurular ya da denetimler şeklinde de yapılabilir. Bunun yanı sıra uygun koşullar oluşursa piyasadaki döviz likidite fazlasının bir kısmı yine şeffaf ve kurala bağlı mekanizmalarla çekilir'' dedi. 
     ''Merkez Bankası neden uygun döviz kurunu söylemiyor'' şeklinde yorumlar yapıldığına da dikkat çeken Serdengeçti, ''Merkez Bankası bunu söyleyebilir ama bize göre zamanı gelmemiştir. Zamanın gelmemesinin başlıca nedeni de enflasyonda henüz istediğimiz noktada olamamamızdır'' diye konuştu. 
     
     DÖVİZ KURU 

     Merkez Bankası'nın enflasyonla mücadeleye yardım amacıyla döviz kurunu düşük tutma çabası içinde olmadığına işaret eden Serdengeçti, '' Öyle olsaydı kurun Irak krizi sırasında bin 780'lere kadar tırmanmasına izin vermezdi'' dedi. 
     Serdengeçti, ihracatçıların daha fazla istikrar istediklerini ifade ederek, konuşmasını söyle sürdürdü 
     ''Daha fazla önlerini görebilmek istiyorlar. Biz onlara dilimizin döndüğünce anlatmaya çalışıyoruz. Hergün Merkez Bankası'nın müdahalesi ile istikrar olmaz. Ekonominin genelde istikrara kavuşmasıyla beraber kur da tabiki istikrar kazanacaktır. Bunun için hep beraber gayret göstermemiz gerekir.'' ''Kur ve faiz ilişkisi sanıldığı gibi basit bir ilişki değildir'' diyen Serdengeçti, şöyle devam etti. 
     ''Kısa vadeli faizlerin düşürülmesi, bizim geçen Çarşamba yaptığımız gibi ekonomik birimlere, ekonominin gidişatı ile ilgili olumlu sinyallere bağlıdır. Çarşambadan beri bu saate kadar olan budur. Türk Lirası değer kaybedeceğine değer kazanmaktadır. Halbuki faiz düştü. Bu karmaşık ilişki içerisinde döviz kurunda zaman zaman döviz likiditesindeki gelişmelere bağlı olarak ekonomik temellerde kopuk hareketler de gözlenebilecektir. Bu da olabilir. Bunlara da aldanmamak gerekir.'' 
     
     DÖVİZ ALIMLARI 

     Merkez Bankası'nın piyasadan döviz alımlarıyla ilgili bilgi veren Serdengeçti, şunları kaydetti 
     ''Merkez Bankası Mayıs ayının başından itibaren yaklaşık 900 milyon dolarlık döviz almıştır. Sterilizasyon dediğimiz olay budur. Merkez Bankası Haziran, Temmuz, Ağustos aylarında piyasadan 1.8 milyar dolar alacaktır. Bu nedense gözden kaçırılmaktadır. Dolayısıyla, planladığımız gibi giderse Ağustos sonu itibariyle toplam 2.7 milyar dolar almış olacağız ki ekonomideki döviz likiditesi üzerinde bu önemli bir fark yaratır.'' Uygulanan programın aksatılmadan yürütülmesi gerektiğini de ifade eden Serdengeçti, ''Yapmamız gerekeni hiçbir aksamaya yer vermeden programda yaparsak reel faizler, kamu borçları sorun olmaktan çıkar. Yüksek büyüme sağlanabilir. Bütün dünyanın yaptığı bu. Yapmayan neredeyse iki Afrika ülkesiyle Türkiye'nin kaldığı enflasyon meselesini de halletmiş olacağız'' diye konuştu. 
     
     SORULAR 

     Merkez Bankası Başkanı Süreyya Serdengeçti, konferansın ardından katılımcıların sorularını yanıtladı. 
     Türk Lirası yerine Euro kullanımının ekonomiyi nasıl etkileyeceği yolundaki bir soru üzerine, Euro'ya geçişte bazı ekonomik göstergelerin ve gerekli altyapının mutlaka yerine getirilmesi gerektiğini söyleyen Serdengeçti, şunları kaydetti 
     ''Siz tek taraflı olarak kendi paranızdan vazgeçerek Euro'yu kabul ederseniz, acaba düşünüyor musun Avrupa Merkez Bankası sizin bankalarınızda bir sıkıntı olduğunda gelip son borçlanma mercii olarak davranacak. Avrupa Merkez Bankası'nın böyle bir yükümlüğü var mı Sizin Merkez Bankası da yapamaz, çünkü onun parasını tedavülden kaldırmışsınız. Bana göre en dehşet verici olan da budur.'' Serdengeçti, liradan sıfır atılmasıyla ilgili bir soru üzerine ise bu konunun mutlaka enflasyon sorununun çözüme kavuşturulmasından sonra ve doğru zamanda gündeme gelmesi gerektiğini ifade etti. 
     Bir başka soru üzerine ise dün akşam Başbakanlık'ta gerçekleştirilen toplantıda yeni faiz ve kur politikalarının gündeme gelmediğini belirten Serdengeçti, Hükümet üyelerine ve ilgili bürokratlara bilgi verildiğini söyledi. 
     
     BAĞIMSIZLIK 

     Serdengeçti, bir başka soruyu yanıtlarken de Merkez Bankası'nın bağımsızlığının çok önemli olduğunu belirterek, ülkenin 31 yıldır içinde yaşadığı enflasyon ortamının en önemli nedenlerinden birinin Merkez Bankası'nın bağımsız davranamaması olduğunu söyledi. 
     ''28 yıldır biz Merkez Bankası'nı bağımsız hale getirme konusunda isteksiz davranmışız'' diyen Serdengeçti, ''2001 krizinden sonra bunu yapma kararı almışız. Şimdi bunun faydalarını görüyoruz. Kamuya kredi açmayan bir Merkez Bankası enflasyonla mücadelede en önemli unsuru yürürlüğe koymuş olmaktadır. Bunun devam etmesi gerekir'' diye konuştu. 
     Serdengeçti, ihracat hedefleriyle ilgili bir soru üzerine ise tahminlerle hedeflerin birbirine karıştırılmaması gerektiğini söyledi. 
     2002 ve 2003 yılındaki ihracat performansının beklenenin üzerinde olduğunu belirten Serdengeçti, ''İhracat açısından kötü bir gidiş için bir neden görmüyorum. Kur açısında ise Merkez Bankası döviz alımları yapıyor. Şeffaf bir şekilde alım yapıyor. Bu sanırım kurların geleceği konusunda bir fikir verir'' dedi. 
     
     DOĞRU TEŞHİS 

     Bir soru üzerine yüksek faizlerin önemli nedeninin geçmişte yaşanan olumsuz ekonomik veriler olduğunu belirten Serdengeçti, şunları kaydetti 
     ''Sanayicilerin, ekonominin önemli bir kısmının sıkıntısı faizlerin yüksekliğidir. Genel faizlerin yüksek seyretmesinin nedeni ise evvelden beri yaşanan yüksek enflasyon ve oynak büyüme ortamı, yarattığı krizler ve yarattığı kırılgan yapıdır. Teşhisi doğru koymazsak çözümleri yanlış yerde ararız diye düşünüyoruz. Ülkenin ekonomisini istikrara kavuşturmadan yüksek faiz sorunundan kurtulmamız mümkün değil. Yüksek faiz sorununu çözmeden de bu programın devam etmesi mümkün değildir.'' Serdengeçti, bir başka soruya verdiği yanıtta da IMF programlarındaki başarısızlıkların en önemli nedenlerini ''programa rağmen yanlış yapılması'' olarak niteledi. 
     
</TEXT>
</DOC>
