<DOC>
<DOCNO> 190590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/siyaset/siy06.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC seçimini gözlemciler izlemeli 
</HEADLINE>
<TEXT>

   DIŞ HABERLER SERVİSİ 

   
   ABD'nin Kıbrıs Özel Koordinatörü Thomas Weston, AFP'ye verdiği demeçte KKTC'deki 14 Aralık seçimlerini gözlemcilerin, yalnızca seçim gününde değil, bütün seçim sürecinde izlemesi gerektiğini söyledi. KKTC'nin sadece Türkiye tarafından tanındığına da işaret eden Weston, hükümetler yerine sivil toplum örgütlerinin gözlemci gönderebileceğini belirtti. Reuters haber ajansına da konuşan Weston, Denktaş'ın karşı çıkmasına rağmen, Türkiye'nin, görüşmelerin yeniden başlamasına destek vereceğine inandığını, "Türk hükümetinin çözüm istediğine güvendiğini" belirtti. Weston, görüşmelerin, aralık seçimlerinden önce olmayabileceğini ancak Kıbrıs Rum Yönetimi'nin mayısta AB'ye katılmasından önce bir anlaşmaya ulaşılabileceğini ifade etti. Weston, Türk Silahlı Kuvvetleri'nin çözüme karşı olduğuna inanmadığını vurguladı. 
   
   
   
</TEXT>
</DOC>
