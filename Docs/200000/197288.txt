<DOC>
<DOCNO> 197288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sonspo10.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay İlk maçımda yenilmek beni üzdü... 
</HEADLINE>
<TEXT>

     Ankaragücü Teknik Direktörü Rıza Çalımbay, takımın başındaki ilk maçından puansız ayrıldığına üzüldüğünü söyledi. 
     Rıza Çalımbay, 3-2 yitirdikleri Gençlerbirliği maçının ardından yaptığı açıklamada, Ankaragücü'nün iyi bir takım olduğunu, ancak bazı eksikleri bulunduğunu belirterek, ''Takımı henüz daha tanıyamadım. Ancak gördüğüm kadarıyla kolay gol yiyorlar. Bu eksiklerimizi ocak ayındaki ara transferde gidererek, daha güçlü bir Ankaragücü yaratacağız. Hem benim takımın başındaki ilk maçım olması, hem de takımın şiddetle puana ihtiyacı olması bakımından bu maçı kazanmak çok önemliydi. Ancak olmadı üzgünüm'' diye konuştu. 
     Çalımbay, hakemin çok kolay kart gösterdiğini ifade ederek, ''Maçta 1-1 beraberliği yakaladığımız zaman oyunda dengeyi de kurduk. Ancak hakemin çok kolay sarı kart göstermesi ve andından da 2. sarıdan gelen kırmızı kart bizi 10 kişi bıraktı. Bu nedenle oyun disiplininden koptuk'' dedi. 
     Gençlerbirliği Teknik Direktörü Ersun Yanal da, başkent derbisinin her zaman heyecanlı geçtiğini vurgulayarak, şöyle konuştu 
     ''Ankaragücü-Gençlerbirliği maçları her zaman izleyenlere zevk vermiştir. Bugün bu heyecanın tamamı sahada yaşandı. Güzel olan da bu işte. İlk yarı bizim kontrolümüzde geçti. Öne geçince güzel futbol bitti, bunun nedeni ise uzun süredir maç kazanamamızdan kaynaklanıyor. Derbi maçlarda güzel oyunu uzun süre sürdürmenin de imkanı yoktur zaten. Önemli olan bu maçlardan 3 puanla ayrılmaktır. Biz de bunu başardık mutluyuz.'' Ersun Yanal, Sporting Club Lizbon maçı hazırlıklarına hemen başlayacaklarını ifade ederek, ''Şimdi aklımız UEFA Kupası maçında, Lizbon'dan da turu geçerek gelmek istiyoruz. Bunun için bu maçın hazırlıklarına ara vermeden hemen başlayacağız'' dedi. 
     Yanal, İstanbul'da yaşanan olaylar hakkında da, ''Son günlerde ülkemizde yaşanan kahpe saldırıları kınıyor, ülkemizde güzel günler yakındır diyorum'' diye konuştu. 
     
</TEXT>
</DOC>
