<DOC>
<DOCNO> 197225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/yazar/sazak.html </URL>
<DATE> 2003/11/22/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Nefret ve strateji 
</HEADLINE>
<TEXT>

   
   11 Eylül'de El Kaide kamikazelerini İkiz Kuleler'e yönlendiren olgu 'Usame bin Ladin'in Amerika'ya nefreti' olarak açıklanmıştı. 
   Lübnan kökenli Fransız yazar Gilbert Achcar, 'Barbarlıklar Çatışması' adlı incelemesinde Everest Yayıncılık Birinci Körfez Savaşı sırasında topraklarını ABD'ye açan Suudi Arabistan'ın Bin Ladin'in cihat düşlerini, küresel şiddete dönüştürmekte temel etken olduğunu yazar. 
   Irak savaşıyla yeni bir nefret dalgası dünyayı kuşatıyor. 
   İstanbul'daki intihar eylemleri, El Kaide bağlantılı 'İslami terör' dalgasının Avrupa'nın kapılarına dayandığının göstergesi oldu. Soğuk savaşın son bulduğu 1990'lardan itibaren bu coğrafyada 'komünizm tehdidinin yerini İslam köktendinciliği' almaya başlamıştı. ABD, Rusya'yı çevreleme uğruna bu sürece göz yumdu. Ilımlı İslama destek verdi. Avrasya açılımının gereği, petrol yollarını denetimine aldı. 
   21'inci yüzyılı tanımlayan 'küreselleşme' rüzgarı ABD'nin 'stratejik ilerlemesine' ekonomik destek sağlarken, dünyadaki eşitsizlik artıyor, yoksulluk derinleşiyordu. 
   Oysa küreselleşmenin 'sosyal boyut'u ihmal edildikçe, ABD'nin 'terörle savaş' adı altındaki hegemonyasına tepkiler yükselmeye başladı. Küresel karşıtı akımların uyarısı gerçekçiydi 
   "Neo liberal küreselleşme tarafından üretilen sosyo ekonomik faktörlerden kaynaklanan günümüzdeki ümitsizliğe, tarihsel açıdan çok büyük önem taşıyan bir başka siyasal faktör eklendi. Bu reel sosyalizmin çöküşüydü. Oysa, kapitalizm ile, toplumsal eşitlik ve adalet üzerine kurulu ütopik bir toplum umudu arasındaki bu toplumsal alternatif, dünyanın siyasal tasvirini bir asra yakın, Avrupa'nınkini ise daha da uzun süre biçimlendirmişti. Onun çöküşü, genel ümitsizliği artırarak, ciddi bir ideolojik kayba neden oldu." 
   İlerici hareketlerle doldurulan bu boşlukta, siyasal İslam yükseldi. 
   İki Irak savaşı, Filistin'in sorunu derken Usame bin Ladin'in ABD'ye karşı nefreti İslam köktendinciliği ile beslenince ortaya 'teoloji ile teknoloji' ürünü kamikazeler çıktı. 
   11 Eylül 'küresel terör'ün miladıydı. Ancak El Kaide'nin 'nefret' stratejisi, Türkiye'ye yönelen saldırılar ile yeni bir sürece giriyor. Müslüman, Hıristiyan, Musevi demeden masum insanları vuran bu tür eylemlerde 'adalet' duygusunun aşıldığı da bir gerçek. 
   Vietnamlılara ABD'ye karşı savaşı kazandıranın, 'işgal ordusunu hedef alan ve Amerikan halkının korkusuna değil, adalet duygularına çağrı yapan meşru mücadelesi' olduğunu biliyoruz. 
   Türkiye'nin 11 Eylül'ü olarak nitelenen terör, hepimizde nefret uyandırıyor. 
   Batı'da seçimi yapmalı ve tıpkı depremdeki gibi 'terörle savaşım'da dayanışma sağlamalı. İslamla demokrasiyi bağdaştıran AB adayı tek ülke olan Türkiye'ye kapılarını açmalı. 
   
      
   
</TEXT>
</DOC>
