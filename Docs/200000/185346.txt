<DOC>
<DOCNO> 185346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sonspo08.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel Manisa'da keyifler yerinde... 
</HEADLINE>
<TEXT>

     Vestel Manisaspor'un, Antalyaspor'u 4-0 yendiği karşılaşmayı izleyen Zorlu Holding Yönetim Kurulu Başkanı Ahmet Nazif Zorlu, teknik direktör Mustafa Denizli'nin takımı hamur gibi yoğurarak, güçlü bir ekip ortaya çıkardığını söyledi. 
     İkinci Futbol Ligi A Kategorisi'nde ligin ilk 6 haftasında 5 galibiyet 1 beraberlik alarak puan cetvelinde liderliğini sürdüren Vestel Manisaspor'da büyük sevinç yaşanıyor. 
     Ahmet Nazif Zorlu, yaptığı açıklamada, ilk kez statta izleme fırsatı bulduğu Vestel Manisaspor'u çok beğendiğini belirterek, şöyle konuştu 
     ''Mustafa Denizli takımı hamur gibi yoğurmuş ve güçlü bir takım ortaya çıkarmış. İlk devre takım adeta tek kale oynadı. Gördüğüm kadarıyla çok iyi futbolculara sahibiz. İyi oynamaktan daha önemlisi başarıya olan inanç. Bu takım şampiyonluk mücadelesini sürdürecek ve biz Ege ve Türkiye'nin sevdalısı bir takım ortaya çıkartacağız.'' 
     
     TEKNİK DİREKTÖR DENİZLİ 
     Teknik Direktör Mustafa Denizli ise Antalyaspor'un şampiyonluk yarışında güçlü bir ekip olduğunu belirterek, alınan farklı galibiyetten duyduğu memnuniyeti dile getirdi. 
     Keyif verici bir futbol ortaya koyduklarını kaydeden Denizli, şöyle konuştu 
     ''Takımımızın ve şehrimizin heyecanı devam ettiği müddetçe bu tür sonuçlar alacağız. Başarıya giden yolda her bireyin, grubun, şehrin önemli rolü var. Herkes bu rolde katkılarını ortaya koymaya başladı. Sezon başında düşüncelerimiz ne ise bugün de daha güçlü ve daha kuvvetli olarak devam ediyor.'' 
     
     GÖZTEPE'NİN CEZASI 
     Bu hafta Göztepe ile karşılaşacaklarını belirten Denizli, karşılaşmanın sarı-kırmızılıların cezası nedeniyle seyircisiz oynanacağını hatırlatarak, şunları söyledi 
     ''Göztepe'nin ateşli bir taraftar kitlesi var. Oynanan futbolu daha iyi bir düzeye getirebiliyor. Karşılaşmaya taraftarlar alınsaydı, futbol adına keyifli olacaktı. Futbolun en önemli unsuru taraftar. Seyircisiz oynanan maçların futbol adına üzücü olduğuna inanıyorum.'' 
     
</TEXT>
</DOC>
