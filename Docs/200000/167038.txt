<DOC>
<DOCNO> 167038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/yazar/tamer.html </URL>
<DATE> 2003/07/03/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Havai fişekle gökyüzüne haykırılan ne 
</HEADLINE>
<TEXT>

     Bir konser öncesi Aya İrini'nin bahçesinde karşılaştığım Karınca Mimarlık'ın sahibi Füsun Eczacıbaşı, beni aslında epeydir rahatsız eden, ama her nedense bugüne kadar dillendirmeyi ihmal ettiğim bir konu üzerine düşünmeye zorladı 
     İstanbul semalarını yazın her gece şenlendiren havai fişekler 
     Birkaç yıl öncesine kadar peşpeşe patlama sesi duyduğumuzda kızımla, havai fişek gösterisi mi diye pencereye koşardık. Çünkü seyrekti ve yakalayıp seyretmek hoşumuza giderdi. Şimdiyse düğünlerden şirket yıldönümlerine -hatta dün gazetelerde okuduğumuz gibi Rotary Kulüp toplantılarına- her türlü kutlamada havai fişekler hazır ve nazır Zaten Eczacıbaşı'nı rahatsız eden de bu. Füsun Eczacıbaşı diyor ki 
     
     Parayı havaya savurmak 
     "Bizim evden bazen bir gecede 4 - 5 ayrı yerden sürekli patlamalar duyuluyor. İnsanlar sevincini paylaşmak için davet yapar elbet, ama bunu gökyüzüne haykırmak fazla geliyor bana. 
     İnsanlar kazandıkları parayı diledikleri gibi harcarlar. Kimseye de düşmez bunu yargılamak. İstersen en pahalı şampanyayı iç, ama bari dünya aleme ilan etme. Kimsenin haddi değil başkasına harcamasının dozunu göstermek, ama bu havai fişek meselesi, kelimenin tam anlamıyla parayı havaya savurmak oluyor. Hem de nasıl bir ortamda 
     
     10 milyon burs bile 
     Güneydoğu'da ayda 30 milyon lira burs verdiğin takdirde ailelerin kız çocuklarını okula göndermeye rıza gösterdiklerini bilirken, doğrudan çocuklara verilen burs kesildiğinde çocukların öğlenleri okulda açlıktan bayıldıklarına tanık olurken, yine Güneydoğu'da kadınlar taşlanırken, oralarda bu ölçüde bir cehalet ve imk nsızlık varken... Böyle gerçekleri olan bir ülkede yaşıyorsan, Boğaz'ın 2 yakasında gönül rahatlığıyla paraları havaya savurmayı benim aklım almıyor. Her seferinde 'Bununla kaç çocuk okutulurdu ' diye hesap yapmadan duramıyorum." 
     
     Bir tür provokasyon 
     Füsun Eczacıbaşı'na göre ekonomimizin bugünkü zor koşullarında dar bir kesimin sevincini, mutluluğunu havai fişeklerle gökyüzüne haykırması, bir tür provokasyon. Buna karşılık İstanbul'un fethinin yıldönümü ya da bir futbol kulübümüzün Avrupa Şampiyonu oluşu gibi milyonlarca kişinin paylaşabileceği bir sevinci havai fişeklerle gökyüzüne haykırmak ise fevkal de anlamlı. 
     Asistanım İlkay Özcan küçük bir araştırma yaptı ve havai fişek gösterilerinin 1000 dolardan başlayıp 10 bin dolara kadar uzandığını tespit etti. Milliyet TIR'ıyla Anadolu'yu dolaştığımda ben de hayret etmiştim. Bir aileye ayda 10 milyon lira, evet sadece 10 milyon lira gönderdiğinizde açlıktan bayılmalarını engellebiliyorsunuz. 30 milyon lira gönderirseniz kız çocuklarını okula gönderip eğitim almalarına rıza gösteriyorlar. 50 milyon lira gönderdiğinizde aç komşularına yardım bile ediyorlar. 
     Ölçüler çok farklı. Füsun çok haklı. Her eksik yapılan havai fişek gösterisi ile yüzlerce, binlerce çocuk doyurulabilir, okutulabilir. 
     
     Rotary'nin fişekleri 
     Laila'daki tartışmalı son havai fişek gösterisine gelince... Zekeriyaköy Rotary Kulübü yetkilileriyle konuştuktan sonra ben ikna oldum ki komşu Reina'daki Tarkan konserini engellemek için değil, kendi devir - teslim törenleri nedeniyle atılmış havai fişekler. Çünkü Hamam'da yaptıkları geçen yılki devir teslim töreninde de havai fişek gösterisi varmış. Hülya Avşar da konser vermiş. 
     Anlaşılan havai fişekçilerin pazarlaması mükemmel. Yarın - öbürgün hiç tahmin etmediğimiz kuruluşların havai fişek gösterilerine tanık olursanız şaşırmayın. Öküz altında buzağı aramayı alışkanlık haline getirmiş olan kulunuz belediyeler, vakıflar, kamu kuruluşlarının yıldönümleri ve devlet törenlerindeki havai fişek gösterilerinin peşine düşmeye niyetli. 
     
     

</TEXT>
</DOC>
