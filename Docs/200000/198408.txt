<DOC>
<DOCNO> 198408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/soneko17.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'un 2004 bütçesi 6.7 katrilyon lira 
</HEADLINE>
<TEXT>

     İstanbul Büyükşehir Belediyesi ile bağlı kuruluşlarının 2004 yılı taslak bütçesi, 6 katrilyon 705 trilyon lira olarak belirlendi. 
     Büyükşehir Belediyesi Genel Sekreter Yardımcısı Mesut Pektaş, bu yıl konsolide bütçesi 6 katrilyon 127 trilyon lira olan belediye ve bağlı kuruluşlarının 2004 bütçesinin yaklaşık yüzde 10 oranında artışla 6 katrilyon 705 trilyon liraya ulaştığını söyledi. 
     Pektaş, Büyükşehir Belediyesi'nin 2004 yılı bütçesinin 2 katrilyon 250 trilyon, bağlı kuruluşlarından İSKİ'nin 1 katrilyon 446 trilyon, İETT'nin 973 trilyon, 19 şirketin 2 katrilyon 1 trilyon, diğer kurumların da 35 trilyon lira olarak belirlendiğini bildirdi. 
     Taslak bütçeyi Belediye Meclisi'ne sunduklarını ve önümüzdeki ayın ilk haftasında görüşülerek karara bağlanacağını anlatan Pektaş, Büyükşehir Belediyesi'nin gelecek yıl bütçeden kente 1 katrilyon 362 trilyon, İSKİ'nin 616 trilyon, İETT'nin 184 trilyon, şirketlerin de 459 trilyon lira olmak üzere toplam 2 katrilyon 621 trilyon lira tutarında yatırım yapacağını belirtti. 
     
     ''YATIRIMLARA AYRILAN PAY AZALDI'' 

     Pektaş, Büyükşehir Belediyesi'nin en önemli özelliğinin bütçesinin yarıya yakın bölümünü yatırımlara ayırması olduğunu, ancak bu yıl konsolide bütçeden yatırımlara ayrılan payın geçen yıllara göre yüzde 3-5 oranında azaldığını vurgulayarak, şunları kaydetti 
     ''Büyükşehir Belediyesi'nin bütçe gerçekleşme oranı geçen yıllarda yüzde 90 ve üzeri olmasına karşın, 2003 yılında bütçemizin gerçekleşme oranı, son 8 yıldaki en düşük gerçekleşme. Bunun nedeni, Büyükşehir Belediyesi bütçesini yaptıktan sonra belediyelere vergilerden ayrılan ve yüzde 4.1 olan payın yüzde 3.5'e indirilmesi. Bir diğer neden ise yılın ikinci yarısından itibaren görülmeye başlayan ekonomideki olumlu gelişmelerin henüz vergilere yansımaması.'' Mesut Pektaş, ''Bu durumun yatırımları olumsuz etkilediğini ve bundan dolayı yapılacak bazı işlere başlanmazken, yürümekte olanların da hızlarının yavaşladığını'' dile getirdi. 
     
     KADIKÖY-KARTAL RAYLI SİSTEM PROJESİ ERTELENDİ 

     Ertelenen işlerin başında temel atma aşamasında olan Kadıköy-Kartal arasındaki raylı sistem projesinin geldiğini belirten Genel Sekreter Yardımcısı Pektaş, belediyenin kendi öz kaynaklarıyla başlanıp krediyle devam edilmesi planlanan bu projenin dışında birçok küçük, büyük projenin ertelendiğini söyledi. 
     Pektaş, Sultançifliği-Vezneciler ile Karaköy-Kabataş hatları yapımının da Büyükşehir Belediyesi'nin İETT'ye maddi yardımda bulunamaması nedeniyle yavaş ilerlediğini kaydederek, ''Para hızımızın hesapladığımızdan daha yavaş seyretmesi, yatırımlarımızın da yavaş seyretmesine neden oluyor'' dedi. 
     Belediyelere vergilerden ayrılan payın yüzde 4.1'den 3.5'e inerek gelirlerinin azalmasının Bütçe Kanunu'na konulan bir madde ile gerçekleştiğine işaret eden Pektaş, sözlerini şöyle tamamladı 
     ''Ancak yıl sonunda bu uygulama sona erecek. Hükümet bu oranları muhafaza mı eder, değiştirir mi bilmiyoruz. O nedenle biz bütçemizi yüzde 3.5'e göre hazırladık. Bu olabilecek en muhafazakar bir tahmindir. Bunun altı değil, daha iyisi olması lazım. 
     2004 yılına iyimser bakıyoruz. 2003'ten daha iyi bir ekonomik performans oluşacağını düşünüyoruz. Bu varsayımlar çerçevesinde, bütçemizin üzerinde bir gelir elde etme imkanına kavuşabiliriz.'' 
     
</TEXT>
</DOC>
