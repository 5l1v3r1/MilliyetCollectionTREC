<DOC>
<DOCNO> 169842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sontur14.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS şampiyonunu öğretmeni anlatıyor ''Bizim yanlışımızı bulurdu'' 
</HEADLINE>
<TEXT>

     2003 ÖSS'de 300 tam puan alarak şampiyon olan Emre Kacar'ın Matematik Öğretmeni Mustafa Koç, Emre'nin öğretmenlerinin bile yanlışlarını bulacak kadar zeki bir öğrenci olduğunu söyledi. 
     Mustafa Koç, sözel, sayısal ve eşit ağırlıklı puan türlerinde ÖSS şampiyonu olan Emre'nin, ilköğretimde çok iyi eğitim alarak Konya Meram Fen Lisesi'ne geldiğini, daha lise birinci sınıfta iken bile ÖSS'de derece yapacağını tahmin ettiklerini söyledi. 
     Son derece sosyal bir öğrenci olan Emre'nin, arkadaşları ve öğretmenleriyle çok sıcak iletişim kurabilen bir yapıya sahip olduğunu ifade eden Koç, ''Emre, öğretmenlerinin bile yanlışlarını bulacak kadar zeki bir öğrenciydi. Çok planlı bir öğrenci olan Emre, verilen görevleri ve ödevlerini günü gününde yapmasıyla biliniyordu'' dedi. 
     1989 yılında açılan okulda halen 25 öğretmenin görev yaptığını belirten Koç, şunları kaydetti 
     ''Öğrencilerimize, diğer liselere göre daha yüksek düzeyde bir eğitim verilmektedir. Bugüne kadar öğrencilerimizin ÖSS'de kitlesel başarıları yüzde 95 olarak gerçekleşti. 1992 ÖYS sayısal şampiyonu Nejat Kamacı da okulumuzun ilk mezunlarındandı. Türkiye şampiyonu olan öğrencinin öğretmeni olmaktan gurur duyuyorum.'' 
     
</TEXT>
</DOC>
