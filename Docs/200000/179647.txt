<DOC>
<DOCNO> 179647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/ekonomi/eko02.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcı, Uzanlar için gıyabi tutuklama isteminde ısrarlı 
</HEADLINE>
<TEXT>

   İmar Bankası soruşturmasını yürüten Savcı Ceylan, gıyabi tutuklama istemi reddedilen Yavuz, Hakan ve Bahattin Uzan için yeniden başvuruda bulundu 
      SEMRA PELEK İstanbul 
   
   İmar Bankası İmarbank soruşturmasıyla eşzamanlı olarak başlatılan Merkez Yatırım ve Ticaret AŞ soruşturmasını yürüten Savcı Mecit Ceylan Yavuz Uzan, Hakan Uzan ve Bahattin Uzan'ın aralarında bulunduğu beş kişi hakkında gıyabi tutuklama kararı çıkarılması isteminde ısrar ederek, İstanbul Nöbetçi Ağır Ceza Mahkemesi'ne itirazda bulundu. 
   Şişli Cumhuriyet Savcılığı'nda yürütülen soruşturma kapsamında geçen hafta gözaltına alınan 20 kişiyle birlikte adliyeye getirilen Erol Hürbaş, Yaşar Avni Güral, Birol Çilingir, Gürol Demirkol, Suat Gusinalı ve Avni Yılmaz, savcı Mecit Ceylan tarafından tutuklanması istemiyle mahkemeye sevk edilmiş ancak serbest kalmışlardı. 
   Savcı Ceylan aynı gün Yavuz Uzan, Hakan Uzan, Bahattin Uzan, Bilge Doğru ve Hülya Talu hakkında gıyabi tutuklanma kararı alınmasını istemiş ancak bu istem mahkemece reddedilmişti. Savcı Ceylan dün serbest bırakılan altı kişiyle birlikte haklarında gıyabi tutuklama istemi reddedilen beş kişi hakkında tutuklama çıkarılması için mahkemeye itirazda bulundu. İtiraz dilekçesi ve soruşturma dosyaları, bir üst mahkeme olan İstanbul Nöbetçi Ağır Ceza Mahkemesi'ne gönderildi. 
   
   İstanbulspor'a tedbir kalktı 
   Diğer taraftan Uzan Grubu şirketleri arasındaki Adanaspor ile İstanbulspor Kulübü tedbir kararının kaldırılması için başvurdu. Adanaspor dilekçesinde, yönetimde bulunan Yavuz Uzan'ın 1.5 yıl önce ayrıldığını ve şirkette hisselerinin bulunmadığını savundu. Nöbetçi Asliye Ceza Mahkemesi, Adanaspor ile İstanbulspor'un itirazı doğrultusunda tedbiri kaldırdı. 
   Bu arada Merkez Yatırım ve Ticaret AŞ Genel Müdürü Mustafa Akar'ın avukatı da dün Nöbetçi Asliye Ceza Mahkemesi'ne dilekçe vererek tutukluluğun kaldırılmasını istedi. Ancak talep kabul edilmedi. Diğer tutuklu sanık avukatlarının da mahkemeye başvurarak müvekkillerinin tutukluluğuna itiraz etmeye başladığı bildirildi. 
   Savcılıktan edinilen bilgiye göre, 1991 yılından beri satış izni bulunmamasına rağmen satılan Hazine bonoları nedeniyle mağdur olanların sayısının yaklaşık 19 bin kişi olduğu öğrenildi. 
   
   
</TEXT>
</DOC>
