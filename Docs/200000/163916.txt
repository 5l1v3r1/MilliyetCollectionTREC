<DOC>
<DOCNO> 163916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/soneko14.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Teba Türkiye'de borsa olduğuna inanmıyoruz 
</HEADLINE>
<TEXT>

     Teba Yönetim Kurulu Başkanı Teoman Baygan, ''Türkiye'de borsa olduğuna inanmadığımız için İngiltere'de halka açılıyoruz'' dedi. 
     Baygan, grubun İngiltere'deki şirketi Worldco Appliances Ltd'nin Londra Borsası'na açılması için çalışma başlattıklarını kaydetti. İngiltere'de borsaya açılmanın uzun bir süreç istediğine dikkat çeken Baygan, şunları söyledi 
     ''Worldco olarak Londra Borsası'nın küçük işletmelere açık ikinci borsasında halka açılmayı planlıyoruz. Londra'daki para piyasası yetkilileriyle görüşmeler sürüyor. Orada öngörülen şartları yerine getirmeye çalışıyoruz. Bir sorunla karşılaşmazsak bir yıl içinde halka açılabileceğimizi zannediyorum. Halka açılma yüzdemiz henüz belli değil. Kesin bir süre de vermek mümkün değil, ancak zannediyorum 2004 yılında İngiltere'de borsaya açık bir şirketimiz olacak.'' Grup bünyesinde 13 şirket bulunduğunu ve ilk kez İngiltere'de halka açılacaklarını kaydeden Baygan, şunları söyledi 
     ''Bana neden Türkiye'de halka açılmıyorsunuz diyorlar. Türkiye'de borsa var da biz mi açılmıyoruz Bana sorarsanız Türkiye'de borsa falan yok. Senelerdir borsaya açılmaya çalışıyorum. Ama Türkiye'de borsaya açılırsam, şirketimin değeri 100 ise bu borsada 20 olarak gözükecek. Türkiye'de borsa olduğuna inanmadığımız için İngiltere'de halka açılacağız.'' 
     
     KÜLTÜR SENTEZİ 
     Teba grubu olarak dünyanın 7 ülkesinde 13 şirketle faaliyet gösterdiklerini kaydeden Baygan, bir kültür sentezi yaratmaya çalıştıklarını dile getirdi. Değişik ülkelerde çalıştırdıkları personelden yeni kültürler öğrendiğini belirten Baygan, şöyle devam etti 
     ''Bir Türk şirketi olarak avantajlı biçimde giremeyeceğim ülkelere, bir ABD firması olarak girebiliyorum. Öyle ki bazı ihalelere hem Türkiye'den, hem ABD'den teklif verebiliyoruz. Dünya çapında çok büyük bir firma olmamamıza rağmen her yere yetişebiliyoruz. Bunun da en büyük sırrı internettir. ABD'deki firmaların bile çoğunluğu interneti bizim kadar iyi kullanamıyor. 
     Dünya üzerinde 7 ülkedeki 13 şirketimizin 250-300 milyon euroluk ticaret hacmi var. Daha fazla yayılmayı planlamıyoruz. Beyaz eşya, ısıtma-soğutma-klima, tesisat-taahhüt ve gıda sektörlerinde yatırımlarımız var. Benden dama. Bundan sonrasını çocuklar düşünsün.'' 
     
</TEXT>
</DOC>
