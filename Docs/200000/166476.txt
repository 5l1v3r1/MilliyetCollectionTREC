<DOC>
<DOCNO> 166476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sontur34.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet eskiyen okulları satıyor... 
</HEADLINE>
<TEXT>

     Bakanlar Kurulu bugün Başbakan Tayyip Erdoğan başkanlığında 4 saat 50 dakika süren toplantısında önemli kararlar aldı. 
     Bakanlar kurulu okul binalarının satışı için çalışma başlatılmasını kararlaştırdı. 
     Adalet Bakanı ve Hükümet Sözcüsü Cemil Çiçek, toplantıdan sonra alınan kararları açıkladı. 
     Milli Eğitim Bakanlığı Temel Kanunu'nda Değişiklik Yapılmasına İlişkin Kanun Tasarısı Taslağı'nın TBMM'ye sevk edilmesinin kararlaştırıldığını belirten Çiçek, bu tasarı taslağının, özellikle büyükşehirlerde ticari merkezlerin içerisinde ve yakınında yer alan, aynı zamanda ekonomik ömrünü dolduran okulların satılması suretiyle elde edilecek kaynağın yeni okulların uygun yerlerde yapılmasını öngördüğünü bildirdi. 
     ''Topluma Kazandırma Yasa Tasarısı''nın TBMM'ye sevk edilmesinin kararlaştırıldığını ve tasarının imzaya açıldığını bildirdi. 
     Çiçek, ayrıca, devlette boş bulunan 440 bine yakın kadronun en az 100 bininin iptaline karar verileceğini kaydetti. 
     Bakanlar Kurulu'nun, 4 saat 50 dakika süren toplantısında ele alınan konulara ilişkin yaptığı açıklamada, Devlet Bakanı ve Başbakan Yardımcısı Mehmet Ali Şahin'in, Meclis'teki yasama ve denetim faaliyetleriyle ilgili kurul üyelerine bilgi verdiğini ifade eden Çiçek, 58. ve 59. hükümetler döneminde TBMM'ye gönderilen 347 kanun tasarısının 143'ünün yasalaştığını bildirdi. 
     Çiçek, TBMM'ye 871 yazılı, 605 sözlü soru önergesi verildiğini, yazılı soru önergelerinden 583'ünün, sözlü önergelerinden ise 369'unun cevaplandırıldığını kaydetti. 
     Bakan Çiçek, Topluma Kazandırma Yasa Tasarısı'nın da TBMM'ye sevk edilmesinin kararlaştırıldığını belirterek, tasarının imzaya açıldığını kaydetti. 
     Devlette 440 bine yakın boş kadro bulunduğunu ifade eden Çiçek, hükümetin, bu kadrolardan en az 100 bininin iptaline karar vereceğini belirtti. 
     
</TEXT>
</DOC>
