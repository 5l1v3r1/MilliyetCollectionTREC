<DOC>
<DOCNO> 162315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sontur15.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan "Bugün git yarın gel bitecek" 
</HEADLINE>
<TEXT>

     Başbakan ve AK Parti Genel Başkanı Recep Tayyip Erdoğan, kamu personelinin vatandaşla muhatap olduğunda, ''bugün git yarın gel, istediğin yere şikayet et'' gibi cümleleri bir daha kullanamayacağını söyledi. 
     Erdoğan, partisinin TBMM Grup toplantısında yaptığı konuşmada, Türkiye'deki bazı alışkanlıkların karşılıklı güveni yaraladığını belirterek, devletin, ''adalet ve devlet olma'' görevini yerine getireceği gibi, vatandaşın da ''vatandaşlık sorumluluklarını'' yerine getireceğini kaydetti. Erdoğan, bunun için vatandaşın da devlete yardımcı olması, adaletin tesisine katkı sağlaması gerektiğini vurguladı. 
     Eksik ve yanlış vergi beyanında bulunan insanların bugüne kadar ''enflasyonun vergisini ödüyoruz'' mazeretini öne sürdüklerini hatırlatan Erdoğan, artık enflasyon muhasebesi sistemine geçiliyor olmasıyla bu mazeretlerin ortadan kalktığını ifade etti. 
     Herkesi samimi ve dürüst olmaya çağıran Erdoğan, şöyle konuştu 
     ''Herkes elini taşın altına koymalıdır. Asgari ücretli vatandaşımı asgari geçim standardına ulaştıramamışken, ne kazandığı günlük portföyünde belli olan bir vatandaşın asgari ücretli kadar vergi vermekten kaçınması, birey olarak adaletsizliğe yapılan katkı anlamındadır. Herkes hak ettiğinden fazlasını almakla başkalarına haksızlık ettiğini, başkasının işine ve aşına mani olduğunu anlamalı, bilmeli ve buna göre de davranmalıdır.'' 
     
     ''BÜROKRATİK OLİGARŞİ'' 
     Erdoğan, ''bürokratik oligarşi'' konusuna son zamanlarda sık sık vurgu yaptığını belirterek, bununla hiçbir kamu görevlisini rencide etme niyeti olmadığını söyledi. 
     Erdoğan, konuyla ilgili görüşlerini şöyle aktardı 
     ''Kastettiğim şey, devletimize kapaklanan ya da devletten nemalanan bazı insanların veya anlayışın, kendilerinde ben devletim deme hakkını bulmuş olması... Açık söylüyorum onlar kendilerinde büyük ayrıcalık görüyorlar. Özellikle devlette çöreklenmiş her türlü değişime direnen, her fırsatta Türkiye'nin büyümesinin önüne takoz koyan anlayışı kastediyorum. Bu anlayış yeniliğe, değişime, büyümeye kapalıdır. Bu anlayış heyecansızdır. Zaman zaman Türkiye'yi krize sokan da bu anlayıştır. Bu bağlamda sizlere artık, kamu personelinin vatandaşla muhatap olduğunda, bugün git yarın gel, istediğin yere şikayet et gibi cümleleri bir daha kullanamayacağını müjdelemek istiyorum.'' Erdoğan'ın bu sözleri, salonda büyük alkışla karşılandı. 
     Acil Eylem Planı ve Hükümet Programı'nda söz verdikleri gibi bilgi edinme hakkını düzenleyen tasarının yasalaşması halinde vatandaşların kamuda olup bitenler hakkında bilgi isteyebileceğini belirten Erdoğan, kamu personelinin de bunu cevaplayacağını anlattı. Böylece kamunun olabildiğince şeffaflaşacağını ve vatandaşın yönetime katılabileceğini, yönetim üzerindeki denetim hakkını daha etkin kullanacağını söyleyen Erdoğan, ''Demokrasi, halkın yönetime katılması ve yönetimi denetlemesi uygulamasıyla, somut şekilde ülkemizde tecelli etmiş olacaktır'' dedi. 
     Hükümet olarak yönetimin şeffaf ve denetlenebilir hale gelmesinden hiçbir korku ve endişeleri olmadığını anlatan Erdoğan, halktan aldıklarını yine halka verme temel anlayışını taşıdıklarını bildirdi. 
     
</TEXT>
</DOC>
