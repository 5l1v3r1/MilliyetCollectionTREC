<DOC>
<DOCNO> 167394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/dunya/dun02.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den İran'a uydu TV atağı 
</HEADLINE>
<TEXT>

Amerika'nın Sesi, İran'da rejime muhalefeti güçlendirmek için Farsça uydu yayını başlatıyor 
     WASHINGTON Milliyet 

     İran'daki İslami rejimin devrilmesi hedefiyle, ülke içindeki muhalefetin güçlenmesine yardımcı olmayı gündemine alan ABD, bu ülkeye uydu üzerinden Farsça televizyon yayını başlatıyor. 
     Başlangıçta her akşam 21.30 ile 22.00 saatleri arasında izlenebilecek "Haberler ve Görüşler" adlı bir programla sınırlı tutulması düşünülen bu yayınların çıkış yeri Washington, hazırlayıcısı ise Amerika'nın Sesi VOA kurumu olacak. 
     VOA'den sorumlu olan ABD Yayıncılar Kurulu Başkanı Kenneth Tomlinson, İran'a yönelik Farsça televizyon yayınlarının amacını, "Olan bitenin haberini vermek yoluyla, bu ülkedeki özgürlük ve kendi kaderini tayin mücadelesinin ilerlemesine yardımcı olabiliriz" diye açıkladı. İranlı öğrencilerin bir süre önceki protesto gösterilerini hatırlatan Tomlinson, "Bu gösteriler, İran'daki rahatsızlığı yansıtıyor, İran halkının sağlam, doğru, objektif haberciliğe en çok şimdi ihtiyacı var" dedi. 
     
     30 Eylül'e kadar günde yarım saat 
     İlk aşamada 500 bin dolarlık bir bütçe ile 30 Eylül'e dek yapılması planlanan günde yarım saatlik VOA yayınları, günün ana haber başlıklarının yanı sıra Birleşmiş Milletler'den BM haberler ile kültürel içerikli bir programı da içerecek. 
     Bush yönetiminin, İran'a televizyon yayını yapma kararı, ABD'nin Los Angeles kentinde yaşayan bir grup sürgündeki İranlının bir süredir uydu aracılığıyla devam ettirdikleri radyo ve televizyon yayınlarının başarısı üzerine alındı. Tahran ve diğer büyük kentlerden izlenebilen Los Angeles çıkışlı bu yayınlar, özellikle öğrencilerin gösterileri sırasında İran'da etkili olmuştu. 
     

</TEXT>
</DOC>
