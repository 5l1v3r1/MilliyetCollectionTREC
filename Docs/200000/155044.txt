<DOC>
<DOCNO> 155044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sondun14.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın en ''sert'' ve ''yumuşak'' ünlüleri... 
</HEADLINE>
<TEXT>

     Sinema, müzik ve spor dünyasının ''light'' ve ''taşfırın'' erkekleri seçildi. ''Taşfırın'' erkekler listesinde birinciliği rap müziğin çılgın ismi Eminem alırken, Manchester United takımının ünlü forveti David Beckham ''light erkek'' unvanını layıkıyla elde etti. 
     İngiltere'de yayınlanan Cosmopolitan dergisinin, ''Kadınlar Neden Sert Erkek Sever '' başlıklı yazısında ünlü erkekler, iki kategoriye ayrıldı. 
     ''Taşfırın'' kategorisindeki erkeklerin başını rap şarkıcısı Eminem çekti. Eminem'in bu unvanı bileğinin hakkıyla elde ettiğinin altının çizildiği yazıda, şarkılarındaki tüm şiddete rağmen kızına adeta tapan, ailesine düşkün bir kişi olduğu belirtildi. 
     Aktör Colin Farrel da, ''taşfırın'' listesinde Eminem'in ardından ikinci sırada yer aldı. ''İşte annenizin nefret edeceği bir erkek. Traşsız ve dövmeli'' diye lanse edilen Farrel'ı yılların ''müzmin bekarı'' 41 yaşındaki aktör George Clooney izledi. Clooney için, ''Yarı aksiyon kahramanı, yarı entellektüel yönetmen. Bundan iyisi can sağlığı'' denildi. 
     Sinemanın ''gladyatörü'' Russel Crowe da, Cosmopolitan okurlarının gözdeleri arasında. Sert görüntüsüne rağmen Avustralya'daki çiftliğinde mütevazı bir hayat sürdüren ''çiçeği burnunda damat'' Crowe'un çiftliğinde işçilerle beraber çalışması da övüldü. Listede yer alan 10 ''taşfırın erkeği'' şöyle sıralandı 
     1-Eminem . 
     2-Colin Farrel . 
     3-George Clooney . 
     4-Russel Crowe . 
     5-Robbie Williams . 
     6-Guy Ritchie . 
     7-Mark Wahlberg . 
     8-Liam Gallagher . 
     9-Vinnie Jones . 
     10-Kiefer Sutherland . 
     
     BUNLAR DA ''LIGHT'' ERKEKLER- 

     ''Light erkekler'' sıralamasının başını tüm dünyanın başarılı futbolunun yanında özel hayatı ve çeşit çeşit giysileriyle tanıdığı bir isim çekti David Beckham... 
     ''Moda kurbanı'' olarak nitelendirilen genç futbolcu için, ''Yunan güzellik tanrısı Adonis gibi görünmesine rağmen bir kız gibi saçına renkli bant takıyor'' denildi. 
     Listenin ikinci sırasında aktör Jude Law yer alırken, Hollywood'un iki ünlü ismi Brad Pitt ve Ben Affleck de kadınların gölgesinden kurtulamadıkları için listeye dahil edildi. Pitt'in Jennifer Aniston'a aşırı bağımlılığı eleştirilirken, Affleck'in imajının da Jennifer Lopez ile birlikte olmaya başladıktan sonra zedelendiği ifade edildi. 
     
</TEXT>
</DOC>
