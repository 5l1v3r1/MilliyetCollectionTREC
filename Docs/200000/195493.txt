<DOC>
<DOCNO> 195493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sondun28.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'de başörtülü Türk kızı görevinden alındı 
</HEADLINE>
<TEXT>

     Almanya'nın başkenti Berlin'in Kreuzberg semtindeki Nürtingen İlkokulu'nda deneme süresinde eğitmen olarak çalışmaya başlayan bir başörtülü Türk kızı görevinden alındı. 
     Berlin eyaleti yabancılar danışmanı Günter Piening, adını açıklamadığı Türk kızının, 2 ay çalıştıktan sonra hiçbir neden gösterilmeden görevinden alındığını, bunun hiçbir hukuki dayanağı olmadığını söyledi. 
     Bild gazetesi, Tiergarten semtindeki Carl-Bolle okulunda da başörtülü bir kadının görevinden alındığını, bu konuda talimat aldığını belirten okul müdürünün de, bir genelgeyle başörtüsünü bizzat kendisinin yasakladığının ortaya çıktığını yazdı. 
     Berlin Eyaleti Eğitim ve Spor Bakanı Klaus Böger, bu uygulamanın yasal olmadığını söyledi. 
     Buna rağmen okullarda ve kamu hizmetinde tarafsızlık ilkesinin korunmasından yana olduğunu ifade eden Böger, ''Okullarımızın, siyasi tartışmaların yapıldığı savaş alanlarına dönüşmesinden endişe ediyorum'' dedi. 
     Berlin Eyaleti İçişleri Bakanı Ehrhart Körting, kamu kuruluşlarında dini sembollere yasak getiren yasayı gelecek yılın ocak ayına kadar hazırlayacağını belirtirken, Piening, yasanın çıkartılmaması için mücadele edeceğini söyledi. 
     
</TEXT>
</DOC>
