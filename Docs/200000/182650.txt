<DOC>
<DOCNO> 182650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sondun32.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da cezaevinde bulunan reformcu gazeteci açlık grevine başladı 
</HEADLINE>
<TEXT>

     İran'da, halkın çoğunun ABD ile diyalogun başlamasından yana olduğunu ortaya koyan kamuoyu yoklamasıyla ilgili olarak hapis cezasına çarptırılan reformcu Abbas Abdi, cezaevi koşullarını protesto için açlık grevine başladı. 
     Abdi'nin kızı Meryem, babasıyla en son temasa geçtiğinde açlık grevine başlamaya niyeti olduğunu ve bu işi sonuna kadar götüreceğini söylediğini, Tahran Başsavcısı Yargıç Said Murtazevi'nin babasıyla görüşmelerini ve telefon dahi etmelerini engellediğini belirtti. 
     En büyük reformcu parti İslami İran Katılım Cephesi İİKC üyesi Abdi, yetkilisi olduğu Ayende Gelecek Araştırma Merkezi'nin başkent Tahran halkının yüzde 74.7'sinin ABD ile görüşmeden yana olduğunu gösteren araştırmayı yayınlayınca geçen yıl tutuklanmıştı. 
     İran İslam Devrimi'nden sonra 1980 yılında ABD'nin Tahran Büyükelçiliği'nin 444 gün süren işgalinde önemli rol oynayan kişilerden biri olan Abdi, ''İslam rejiminin düşmanlarına bilgi vermek'' suçundan 8 yıl hapse çarptırılmış, daha sonra Temyiz mahkemesi Nisan ayında bu cezayı 4 yıl 6 aya indirmişti. 
     
</TEXT>
</DOC>
