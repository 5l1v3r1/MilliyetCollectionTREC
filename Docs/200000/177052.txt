<DOC>
<DOCNO> 177052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sontur29.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek ABD Türkiye'yi 2 aşiret reisine tercih etmemeli 
</HEADLINE>
<TEXT>

     Adalet Bakanı Cemil Çiçek, Irak konusunun, Türk-Amerikan ilişkilerinin 57 yıllık geçmişi dikkate alınarak değerlendirilmesi gerektiğini ve Türkiye'nin Irak'taki gelişmelere bu açıdan baktığını belirterek, ''Türkiye, Amerika'nın dostudur ve hiçbir zaman iki aşiret reisine bu dostluğun tercih edilmemesi gerekir, bunu çok önemsiyoruz'' dedi. 
     Ankara'da temaslarda bulunan ABD Senatosu Dışilişkiler Komitesi Başkanı Richard Lugar başkanlığındaki heyetle biraraya gelen Çiçek, bakanlıktan ayrılırken gazetecilere açıklamalarda bulundu. 
     Çiçek, konuklarla Türk-Amerikan ilişkileri, özellikle Türkiye'de yapılmakta olan çalışmalar hakkında karşılıklı değerlendirmelerde bulunduklarını söyledi. 
     Türkiye'de AB konusunda yapılan çalışmalarla ilgili izlenimlerini ifade ettiklerini belirten Çiçek, bu konuda neler yapıldığını ve neler yapılacağını konuştuklarını kaydetti. Türkiye'nin AB hedefini gerçekleştirebilme noktasında geçmişte de ABD'den destek gördüğünü belirten Çiçek, ''Bundan sonra da bu desteğin devam etmesini arzu ettiğimizi ifade etmeye çalıştım'' dedi. 
     Görüşmede, kendisine yöneltilen soru üzerine Kıbrıs konusunun gündeme geldiğini belirten Çiçek, şöyle konuştu 
     ''Bizim Kıbrıs konusundaki tutumumuz bellidir. Kıbrıs ihtilafının çözülebilmesi için Türkiye'nin vazgeçebilecekleri ve vazgeçemeyeceği hususlar olduğunu ifade ettim. Vazgeçemeyeceğimiz hususlar karşılandığı takdirde yapılacak müzakerelerde Kıbrıs sorununun kısa sürede çözüme kavuşabileceği, kavuşması gerektiğini söyledik.'' 
     
     GELECEĞİ OKUMA... 
     Çiçek, kamuoyunda sıcak gelişmelerin yaşandığı bir dönemde ABD'den böylesine üst düzeyde bir ziyaretin gerçekleşmesinin ister istemez Türk-Amerikan ilişkilerini gündeme getirdiğini kaydetti. 
     Görüşmede yaptığı konuşmada, Türk-Amerikan ilişkilerinin 57 yıllık bir geçmişinin olduğunu, bu süre içinde ilişkilerin iki ülkenin de yararına geliştiğini ifade ettiğini belirten Çiçek, şöyle devam etti 
     ''Ancak zaman zaman kırılma noktalarının da bulunduğunu ifade ettim. Bunların başında, geçmişte yaşanan silah ambargosu ve haşhaş konusu var. Netice itibariyle son dönemde yaşadığımız olaylar var. Bütün bunlar bir tarafa bırakıldığı takdirde esas itibariyle bu ilişkiler iyi ilişkilerdir. Dünya ve bölge barışına iki ülkenin de yararına katkı sağlayan ilişkilerdir. Şimdi kırılma noktalarına bakarak takılıp kalmak yerine geleceğe bakmanın ve geleceği iyi okumanın doğru olabileceğini ifade etmeye çalıştım. Bunu için de neler yapılabilir İşte bu kırılma noktalarının çok iyi değerlendirilmesi lazım.'' 
     
     IRAK 
     Görüşmede, Irak konusunun da gündeme geldiğini ifade eden Çiçek, Irak meselesinde Türkiye'nin tutumunun, kamuoyunun gözü önünde cereyan eden seri olayların sonucu kararlaştırılmış hususlar olduğunu söyledi. 
     Bu noktada herkesin yaşanan süreci iyi değerlendirmesi gerektiğini kaydeden Çiçek, Türk-Amerikan ilişkilerinin daha iyiye gidebilmesi açısından bakılması gereken birkaç hususun olduğunu kaydetti. Çiçek, sözlerini şöyle sürdürdü 
     ''Bunların başında Türkiye'nin 57 yıllık geçmişi dikkate alınarak değerlendirmenin yapılması lazım. Irak'taki gelişmelere biz bu açıdan bakıyoruz. Türkiye, Amerika'nın dostudur ve hiçbir zaman iki aşiret reisine bu dostluğun tercih edilmemesi gerekir, bunu çok önemsiyoruz. 
     İkincisi, Türkiye'nin bir kısım ekonomik sıkıntıları olabilir ama ülkelerle ilişki kurarken bunun parayla ifadesi mümkün değildir. İlişkilerin belirleyici unsuru, parasal konular değildir. Onun dışında başkaca Türkiye'nin beklentileri vardır. Türkiye'nin bu noktada değer verdiği hususlar vardır. Bunlar dikkate alınarak bundan sonraki gelişmeler değerlendirildiğinde bu ilişkilerin daha iyiye gidebileceğine inandığımızı ifade etmeye çalıştım.'' 
     
     YOLSUZLUKLAR DA GÜNDEME GELDİ 
     Yolsuzluklar konusunu da ele aldıklarını kaydeden Çiçek, yolsuzlukların Türkiye'nin gündeminde olduğunu belirterek, Türkiye ile ilişkisi olan ülkelerin de bu olayları takip ettiğini ifade etti. 
     Çiçek, ABD heyetinden önce Hollanda Büyükelçisi ile görüştüğünü, büyükelçi ile önemli ölçüde yolsuzluklar konusunu ele aldıklarını bildirdi. 
     ''Türkiye'nin böylesine çirkin, üzücü ve konuşulmasından bile rahatsızlık duyduğu bir konuyu gündeminden çıkarması gerektiğini'' belirten Çiçek, yolsuzlukların önlenmesi için herkesin elinden geleni yapması gerektiğini söyledi. 
     
     SORULAR 
     Bakan Çiçek, bir gazetecinin, ''ABD'li heyetin başkanı, Bazı çocuklara el konulmasıyla ilgili görüştük dedi. Bununla, Irak'ta gözaltına alınan Türk askerlerini mi kastetti '' sorusu üzerine, şunları kaydetti 
     ''Hayır. Annesinin veya babasının Türk olması sebebiyle 3 konuda Türkiye ile Amerikan vatandaşları arasında anlaşmazlık var. Çocuklar buraya getirilmiş. Çocukların iadesiyle ilgili bir yargılama süreci var, kastedilen odur. Irak'la alakası yoktur. Zaman zaman bazı ülkelerle de bunları yaşıyoruz. Ya ana Türk ya baba Türk. Bunların evliliklerinden doğan çocukların velayeti problem teşkil etmektedir. Bunların ayrılmaları halinde çocukların gelecekleri ile ilgili görüşmeler problem teşkil etmektedir.'' ''Irak'a asker göndermeyle ilgili sualnameye cevap dün geldi. Bu konuyla ilgili görüşmeleriniz oldu mu '' sorusunu yanıtlarken de Çiçek, şunları söyledi 
     ''Hayır. Bu konuları konuşmadık. Pazartesi günü, hükümet toplanacak. Bu konular Bakanlar Kurulu gündemine gelir. Ancak bu konu çok boyutlu bir konudur. Mesele, sadece asker gönderme meselesi değildir. Konunun bir karesine, bir bölümüne takılıp kalıyoruz. O zaman da karar vermek, neticeye ulaşmak zor oluyor. Bu konunun en az 5-6 boyutu var. İşin ekonomik, hukuki, siyasi, istihbarat, askeri boyutu var. Dolayısıyla bütün bunlardaki değerlendirmeler yapıldıktan sonradır ki bir karar verilmesi gerekir. Değerlendirmeler sonucunda asker göndermekte fayda mülahaza edilecekse o zaman tezkere dediğimiz olay gündeme gelir.'' Başka bir soru üzerine de Çiçek, Türkiye'nin Irak'a gittiğinde buraya neden gittiğini kamuoyuna iyi izah edebilmesi gerektiğini söyledi. 
     
</TEXT>
</DOC>
