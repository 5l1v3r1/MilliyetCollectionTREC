<DOC>
<DOCNO> 179895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/guncel/gun01.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Lise son öğrencisine 'tek ders sınav' şansı 
</HEADLINE>
<TEXT>

   Üniversiteyi kazanan fakat tek dersten kalarak lise diplomasını alamayan öğrencilere 6 Eylül cumartesi günü sınav şansı tanınacak 
      ANKARA Milliyet 

   
   Milli Eğitim Bakanı Hüseyin Çelik, yayımladığı genelgeyle 2003 ÖSS'de başarılı olup bir yükseköğretim programına yerleştirilen ve tek ders nedeniyle liseden mezun olamayan öğrencilere sınav hakkı verdi. Ortaöğretimin amaçlarından birinin de öğrencileri yükseköğretime hazırlamak olduğunu vurgulayan genelgede, bir yükseköğretim programına yerleştirilmelerine rağmen bazı öğrencilerin liselerden mezun olamadıklarının anlaşıldığı belirtildi. 
   
   DİPLOMA YETİŞECEK 
   Bu nedenle tek dersten başarısız olup mezun olamayan öğrencilerden 2003 yılında bir yükseköğretim programına yerleştirilenlere, özel yetenek sınavıyla öğrenci alan örgün yüksek öğretim programını kazananlara, Açık Öğretim Fakültesi'ne yerleşenlere, sınavsız geçiş hakkından yararlanıp bir yükseköğretim programına yerleştirilenlere bir sınav hakkı daha verildi. Üniversitelere öğrenci kayıtlarının yapılacağı 8 - 14 Eylül'e kadar sınav sonucunda mezun olan öğrencilerin diplomalarının düzenleneceği kaydedildi. 
   
   İlahiyat kontenjanına tırpan    SİBEL KAHRAMAN İstanbul 

   YÖK, geçen yıl 1270 olan ilahiyat fakültelerinin kontenjanını, 2003 yılı için 920 olarak belirledi. Toplam 20 ilahiyat fakültesinde, ilahiyat bölümlerinin kontenjanları 670'den 490'a, din kültürü ve ahlak bilgisi öğretmenliği kontenjanları da 600'den 430'a indirildi. YÖK yetkilileri, kontenjanların ülke ihtiyacına göre belirlendiğini söyledi. Marmara Üniversitesi Öğretim Üyesi Prof. Dr. Saim Yeprem, kontenjanların azaltılmasının son derece zararlı olduğunu belirterek "İlahiyat öğrenimini tamamlamış mezunların sayısı azaltıldıkça zararlı akımların, hurafeciliğin ve her türlü çağ dışı yorumların önü açılır. İlahiyatlar irticanın önünde en önemli kalkandırlar" dedi. 
   
   
</TEXT>
</DOC>
