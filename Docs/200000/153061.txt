<DOC>
<DOCNO> 153061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo44.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Akçaabat Sebatspor'da hedef 66 puan... 
</HEADLINE>
<TEXT>

     İkinci Futbol Ligi A Kategorisi'nde geçen hafta sahasında Gümüşhane Doğanspor karşısında aldığı 1-1'lik beraberlikle 2 puan yitiren Akçaabat Sebatspor, 66 puanla Süper Lig'e yükselmeyi hedefliyor. 
     Kulüp Asbaşkanı Veli Sezgin, ligde 4 maçlarının kaldığını ve yapacakları ilk 3 karşılaşmadan galibiyetle ayrılmayı hedeflediklerini belirterek, ''Biz işimizi rakiplere bırakmak istemiyoruz. Önümüzdeki 3 haftadan 9 puanla ayrılmayı hedefliyoruz. Toplayacağımız 66 puan bizi Süper Lig'e çıkaracaktır. Son hafta Çaykur Rizespor ile deplasmanda yapacağımız maça rahat çıkmak istiyoruz'' dedi. 
     Ligde art arda İzmirspor ve Vestel Manisaspor ile deplasmanda, daha sonra da Antalyaspor ile kendi sahalarında karşılaşacaklarını dile getiren Sezgin, şöyle konuştu 
     ''Perşembe günü İzmir'e gideceğiz ve bu karşılaşmayı yaptıktan sonra Vestel Manisaspor maçının hazırlıklarını Kuşadası'nda sürdüreceğiz. 11 günü il dışında geçireceğiz. Bizim bu 3 maçtan da galibiyetle ayrılacak gücümüz var. Gümüşhane Doğanspor karşısında geçen hafta aldığımız beraberliği unuttuk.'' 
     




</TEXT>
</DOC>
