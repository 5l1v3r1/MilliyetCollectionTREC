<DOC>
<DOCNO> 152793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/soneko10.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Kemal Unakıtan Londra'da... 
</HEADLINE>
<TEXT>

     Maliye Bakanı Kemal Unakıtan, çeşitli kuruluşların özelleştirilmesiyle ilgili görüşmelerde bulunmak ve yabancı yatırımcıları bu ihaleler konusunda bilgilendirmek üzere, İngiltere'nin başkenti Londra'ya geldi. 
     Türk Hava Yolları'na ait tarifeli uçakla, yerel saatle 10.30'da Londra'ya gelen Bakan Unakıtan'ı, burada Türkiye'nin Londra Büyükelçiliği yetkilileri karşıladı. 
     Yarın Londra'daki temaslarına başlayacak olan Unakıtan'ın, 1 Mayıs Perşembe gününe kadar çeşitli finans kuruluşları ve sanayi kuruluşlarının yetkilileriyle biraraya geleceği ve Türkiye'deki özelleştirme programı ve açılmakta olan ihalelerin ayrıntılarıyla ilgili olarak yabancı yatırımcılara bilgiler vereceği belirtiliyor. 
     İlk olarak 28 Nisan Pazartesi günü sabah yerel saatle 08.30'da yatırımcılarla biraraya gelecek olan Bakan Unakıtan, akşam 21.00'e kadar bu temaslarını sürdürecek. 
     29 Nisan günü de sabah ilk temasına Tekel'in özelleştirilmesiyle ilgili çeşitli yatırımcılarla bir araya gelerek başlaması beklenen Unakıtan, daha sonra Milli Piyango ve yine Tekel'in özelleştirmesiyle ilgili toplantılarını, gecenin geç saatlerine kadar sürdürecek. 
     Unakıtan, Çarbamba günü de, Tekel ve Tüpraş'ın özelleştirilmeleriyle ilgili toplantılara katılacak. 
     Bakan Unakıtan, Türkiye'ye döneceği 1 Mayıs Perşembe günü de toplantılarını sürdürecek. Son gününü Tekel'in özelleştirmesi üzerinde yoğun görüşmelerle geçireceği belirtilen Maliye Bakanı Kemal Unakıtan'ın, aynı gün akşam saatlerinde yurda dönmesi bekleniyor. 
     





</TEXT>
</DOC>
