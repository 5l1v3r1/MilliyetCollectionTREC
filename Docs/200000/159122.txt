<DOC>
<DOCNO> 159122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/dunya/dun03.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Anayasası hazır 
</HEADLINE>
<TEXT>

Taslak metni yayımlanan AB Anayasası, 2.5 yılda bir seçilen güçlü bir AB Başkanı ile ortak dış politikaya tüm üyelerin desteğini öngörüyor 
     GÜVEN ÖZALP Brüksel 

     Avrupa Birliği'nin AB genişlemeden sonra üzerine oturacağı temelleri belirlemek amacıyla oluşturulmaya çalışılan anayasanın taslak belgesi yayımlandı. Başkanlığını Valery Giscard d'Estaing'in yürüttüğü Avrupa Konvansiyonu tarafından hazırlanan belgede, AB'nin işleyişine yönelik radikal değişiklikler şöyle sıralanıyor 
     AB BAŞKANI 148 sayfadan oluşan belgede gündeme getirilen en önemli maddelerden birini "AB Başkanı" oluşturuyor. Anayasa taslağına göre, genişlemiş AB'de önemli güçlerle donatılmış bir başkan görev yapacak. AB üyesi ülkelerin devlet ve hükümet başkanları tarafından seçilecek olan bu kişi "Birliğin dünyadaki yüzü" olacak. AB Başkanı'nın iki buçuk yıllık bir dönem için seçilmesi öngörülüyor. Anayasa aynı kişinin ancak iki kez üst üste seçilmesine olanak tanıyor. 
     AB DIŞİŞLERİ BAKANI Belgenin gündeme getirdiği bir başka unsuru ise, AB Dışişleri Bakanı oluşturuyor. Bu makam da halen AB Yüksek Temsilcisi ve AB Komisyonu'nun dış ilişkilerden sorumlu üyesi tarafından yürütülen görevleri tek koltukta topluyor. Taslak, şu ana kadar atamayla gelen AB Komisyonu Başkanı'nın da bundan sonra Avrupa Parlamentosu tarafından seçilmesini öngörüyor. 
     ORTAK DIŞ POLİTİKA En tartışmalı konulardan birini oluşturan dine atıf konusuna bu taslakta yer verilmezken, Irak savaşı sırasında büyük krize neden olan ortak dış politika konusunda her üye ülkenin "aktif ve herhangi bir çekincesi olmaksızın" destek vermesi isteniyor. Taslak belge, bu hafta içinde Konvansiyon'da ele alınacak. Son hali ise, Selanik Zirvesi'ne sunulacak. 
     

</TEXT>
</DOC>
