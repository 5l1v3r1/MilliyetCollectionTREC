<DOC>
<DOCNO> 160580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sonspo12.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da sevinç sürüyor... 
</HEADLINE>
<TEXT>

     Bursaspor Teknik Asbaşkanı Nurettin Karayaka, ligde kalmalarına şampiyon olmuşçasına sevindiğini söyledi. 
     Karayaka, sezonun Bursaspor için oldukça sıkıntılı geçtiğini, özellikle son hafta Gençlerbirliği'yle yaptıkları maçı hayatı boyunca hiç unutamayacağını belirtti. Maçı 3-1 kazanmalarına rağmen, galibiyet sevincini İstanbulspor- Altay maçının bitiminin gecikmesi üzerine yaşayamadıklarını ifade eden Karayaka, ''O maç bir türlü bitmedi. Maçın 0-0 bittiği haberini alınca dünyalar benim oldu. Ligde kalmamıza şampiyon olmuşuz gibi sevindim'' dedi. 
     
     ''YENİDEN YAPILANMA ŞART'' 
     Karayaka, Bursaspor'un 40. kuruluş yıldönümünde büyük sıkıntılar yaşadığını, benzer sıkıntıların tekrarlanmaması için herkesin hatalardan ders alması ve bu doğrultuda bir rota çizmesi gerektiğini belirtti. 
     Kurtuluş reçetesini, ''çok iyi ve güçlü, mesaisini Bursaspor için harcayan bir yönetim, mevcut kadronun revize edilerek yeni bir jenerasyon yakalanması ve iyi bir teknik heyet'' olarak tarif eden Karayaka, aksi halde benzer sıkıntıların gelecek yıllarda da yaşanacağını bildirdi. 
     Karayaka, Erdoğan Bilenser başkanlığındaki yönetim kurulunun iyi niyetle çalıştığını, ancak sportif açıdan başarılı olamadığını dile getirerek, şunları söyledi 
     ''Başarı, sportif açıdan değerlendirilirse evet başarısızız. Ancak, bu yönetimin çok yıpratıldığını da dikkate almalıyız. Kişisel fikrim, yönetimin değişmesi gerektiği yönünde. Çalışkan, mesaisini kulüp için harcayan arkadaşların oluşturacağı yeni bir yönetim kurulmalı. Kurtuluş için, Bursaspor'un yeniden yapılandırılması, Vakıfköy'deki kedilerin dahi değişmesi lazım. Çünkü herkes çok yıprandı.'' Bursaspor'da, güçlü, kulübü ileriye taşıyacak bir yönetim kurulunun oluşturulması gerektiğini dile getiren Karayaka, ''Böyle bir yönetim oluşturulursa, göreve hazırım'' dedi. 
     
     ŞİKE İDDİALARI 
     Altay Kulübü'nün, ligin son haftalarında bazı maçlarda şike yapıldığı yönündeki iddialarına da değinen Karayaka, ''Bunlar yanlış şeyler. Cevap dahi vermek istemiyoruz'' diye konuştu. 
     ''Madem ki Bursaspor'un gücü ve etkisi bu kadar fazla, neden ligde kalmayı son hafta garantiledik'' diyen Karayaka, Bursaspor'un hakkıyla ligde kaldığını savundu. 
     
</TEXT>
</DOC>
