<DOC>
<DOCNO> 155768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/yasam/yas03.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçağın kapısı 2200 metrede açılınca... 
</HEADLINE>
<TEXT>

İlyuşin 76 tipi yolcu uçağının kapısı Kongo’da fırladı pilot uçağı yere indirdi ancak pek çok kişi yaşamını kaybetmişti 
     DIŞ HABERLER SERVİSİ 

     Demokratik Kongo Cumhuriyeti’nde önceki gece akıllara durgunluk verecek bir uçak faciası yaşandı. Yerden 2 bin 200 metre yükseklikte seyreden İlyuşin 76 tipi bir uçağın kapısı fırladı bazı yolcular uçaktan düştü. Ölü sayısı kesin olarak açıklanmadı, ancak uçaktaki 200 kişinin çoğunun yaşamını yitirdiği sanılıyor. 
     
     Uçak indi ama.. 
     Yolculara dehşet dolu anlar yaşatan kaza, perşembe gecesi yaşandı, ancak olay dün, kurbanların yakınlarına haber verildikten sonra kamuoyuna yansıdı. Kongolu yetkililerin verdiği bilgiye göre, Kinshasa - Lubumbashi arasında iç hat seferi yapan Kongo ordusu tarafından kiralanan uçağın kapısı kalkıştan bir süre sonra fırladı. Uçağı kontrol altına alın Rus pilot, tekrar Kinshasa Havaalanı’na inmeyi başardı. 
     
     Soruşturma başlatıldı 
     Yolcular arasında Kongo polisi ve ailelerinin de bulunduğu faciayla ilgili soruşturma başlatıldı. 
     Rus yapımı İlyuşin 76’lar Sovyetler döneminde kargo uçağı olarak tasarlanmıştı. Sık sık uçak kazalarının meydana geldiği Kongo’da 1996 yılında yine Rus yapımı bir Antonov kargo uçağı aşırı yük nedeniyle kalkıştan kısa bir süre tekrar inişe geçmeye çalışmış, ancak kalabalık bir pazaryerine düşmüştü. Faciada resmi rakamlara göre 365, görgü tanıklarına göreyse en az 800 kişi yaşamını yitirmişti. 
     

</TEXT>
</DOC>
