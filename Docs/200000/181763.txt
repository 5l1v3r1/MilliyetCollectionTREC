<DOC>
<DOCNO> 181763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sontur24.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis arkadaşlarını öldüren polis intihara kalkıştı... 
</HEADLINE>
<TEXT>

     Beşiktaş'ta 2 trafik polisini öldürdüğü gerekçesiyle gözaltına alınan polis memuru Reyhan Emre Şen, nezarethane camını kırıp boğazını keserek kendisini yaraladı. 
     Olaydan sonra gözaltına alınarak Asayiş Şube Müdürlüğü Cinayet Büro Amirliği'ne götürülen polis memuru Reyhan Emre Şen, nezarethane camına kafasını vurarak kırdı. 
     Daha sonra boğazını cama bastırarak kesen Şen, Şişli Etfal Eğitim ve Araştırma Hastanesi'ne kaldırıldı. 
     Bu arada Şen'i engellemeye çalışan bir polis memurunun da el ve yüzünden hafif yaralandığı, aynı hastaneye getirildiği öğrenildi. 
     Öte yandan olayda hayatını kaybeden polis memurlarından Naci Akarsu'nun 40 , evli, 2 çocuklu ve 17 yıllık polis memuru olduğu, Zonguldak ile Van illerinde görev yaptığı, 8 yıldır da İstanbul'da olduğu bildirildi. Dursun Demir'in 30 ise 10 yıllık polis memuru ve evli olduğu, İstanbul ve Şırnak'ta görev yaptığı, 1 yıl önce İstanbul'a tayin edildiği belirtildi. 
     Olay sırasında Reyhan Emre Şen'in ateş ettiği polis memuru Alphan Taşer'in ise yara almadan kurtulduğu kaydedildi. 
     
     POLİS KAYITLARI 
     2 polis memurunun hayatını kaybettiği olay, polis kayıtlarına geçen bilgi notunda şöyle anlatıldı 
     ''Saat 05.30 sıralarında, Beşiktaş Yıldız Trafik Otoparkı'nda, Trafik Denetleme Şube Müdürlüğü B Bölgesi'nde görevli 5630 kod nolu ekipte görevli Reyhan Emre Şen, henüz belirlenemeyen bir sebepten dolayı, aynı ekipte görevli Dursun Demir'i ve 5631 kod nolu ekipte görevli Naci Akarsu'yu beylik tabancasıyla öldürmüş, 5631 kod nolu ekipte görevli Alphan Taşer'e ateş etmiş, ancak isabet ettirememiş, Taşer ticari bir otomobile binerek en yakın polis merkezine gitmiş, Reyhan Emre Şen etkisiz hale getirilmiş, üzerinde Baretta marka tabanca ile bu tabancaya ait içinde 9 mermi bulunan bir şarjör ve boş bir şarjör ele geçirilmiştir.'' 
     
</TEXT>
</DOC>
