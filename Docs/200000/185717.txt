<DOC>
<DOCNO> 185717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/yazar/akyol.html </URL>
<DATE> 2003/10/01/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
DEHAP oyları 
</HEADLINE>
<TEXT>

   
   
   DEHAP yöneticilerinin "resmi evrakta sahtecilik" yaparak partilerini seçime soktukları Yargıtay kararıyla belirlendi. 
   Bu durumda, DEHAP'a verilmiş oylar geçerli midir, geçersiz mi 
   Geçerli ise, YSK'nın yapacağı işlem yoktur. Çünkü işlem zaten yapılmış, Meclis'e sadece AKP ve CHP girmiştir. 
   Ama, DEHAP'ın yüzde 6 oranındaki oyları geçersiz ise, hesaplamayı yeniden yapmak gerekecektir. Bu durumda Meclis aritmetiği değişecek, DYP Meclis'e girecektir. 
   Seçimlerin tümüyle "iptali", yani "Meclis'in feshi" ise hiçbir şekilde söz konusu değildir. Meclis isterse, DEHAP olayı olmasaydı da, her zaman kendini feshedip seçime gidebilir o başka bir konu... 
   Kanun koyucu böyle bir sahtekarlık olayını önceden görememiş kimin aklına gelirdi ki Kanunlarda açık hüküm olmadığı için, iş yoruma kalıyor, görüşler çatallaşıyor. 
   
   EVVELA, seçimler yapılıp, Meclis açılmış olduğuna göre YSK'nın da görevinin bittiği, yeni bir karar alamayacağı şeklindeki görüşlere katılmak mümkün değil. 
   Prof. Süheyl Batum bunu çok iyi anlatıyor, Bahattin Şeker olayını örnek veriyor Milletvekili seçilen, Meclis açılınca yemin edip göreve başlayan Bahattin Şeker'in seçilme yeterliğine sahip olmadığı sonradan anlaşılınca YSK Şeker'in milletvekilliğini iptal etmişti. 
   DEHAP'la ortaya çıkan durum konusunda ise Prof. Batum diyor ki 
   "Milletvekili Seçimi Kanunu madde 29 bir oyun geçerli sayılması için 'partinin seçime katılma hakkı olması'na dikkat çekmektedir. Bir partinin seçimlere katılma hakkı olmadığı anlaşılırsa, o partiye verilen oylar 'geçersiz oy' olur..." Vatan, 30 Eylül 2003 
   Yani hesaplama yeniden yapılır, DYP Meclis'e girer. 
   Muhabirin yazım hatası değilse, Seçim Kanunu'nda böyle bir madde olmadığı gibi, yorum yoluyla da bu sonuca varılacağını sanmıyorum. 
   
   SEÇİM kanunlarımızdaki "geçersizlik" düzenlemeleri hep kişilerin seçilme yeterlikleriyle veya oy kullanma, sayım gibi işlemlerdeki usulsüzlüklerle ilgilidir. 
   Mesela, Seçimlerin Temel Hükümleri Hakkındaki Kanun'un 103. maddesi "oy pusulalarının" hangi durumlarda "muteber" geçerli olmayacağını tam 11 madde halinde yazmıştır. Oy pusulasına işaret konulması, birden fazla partiye oy verilmesi falan gibi... 
   Bu madde açısından, DEHAP'a oy verilen pusulalar geçerli olduğuna göre oylar da geçerlidir. DEHAP yöneticilerinin suçu Ceza Kanunu'yla ilgilidir ve verilmiş oyları "geçersiz" saymak doğru olmaz. 
   Yorum veya kıyas yoluyla da "DEHAP oyları geçersizdir" sonucuna varılamaz çünkü kanun koyucunun amacı, seçim sonuçlarının süratle 'kesinleşmesi', demokratik istikrarın bozulmamasıdır. 
   Nitekim Seçim Kanunu'nun 33. maddesine göre, birkaç ilde seçim iptal edilse bile, bu durum ülke genelindeki oy ve baraj hesabının yeniden yapılmasını gerektirmez. İlk ilan eden oy dağılımı "geçerli" olmaya devam eder. 
   Her halde kargaşa korkusuna gerek yok Birinci ihtimal mevcut durum devam edecek, ikinci ve zayıf ihtimal DYP Meclis'e girecektir. 
   Seçimlerin toptan iptal edilmesi hiçbir şekilde söz konusu olamaz. 
   
      
   
</TEXT>
</DOC>
