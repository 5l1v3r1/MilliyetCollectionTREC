<DOC>
<DOCNO> 171116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sondun01.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta 400 bin kişiye bir tuvalet düşecek 
</HEADLINE>
<TEXT>

     Avrupa'nın büyük kentlerinin aksine hiç umumi tuvalet bulunmayan New York'ta yöneticiler sonunda Manhattan adasının turistik kesimlerine halka açık tuvaletler konulmasını kararlaştırdılar. 
     Ancak kentin Belediye Başkanı Michael Bloomberg ve Belediye Meclisi Başkanı Gifford Miller tarafından alınan karar, sadece 20 umumi tuvalet yapılmasını öngörüyor. 
     Bu hesaba göre, nüfusu 8 milyon olan New York'ta 400 bin kişiye bir tuvalet düşecek. 
     Yetkililer, umumi tuvaletlerin nerelere konulacağına Bloomberg ile Miller'in karar vereceğini belirttiler. 
     Konuyla ilgili olarak gazetecilere açıklamada bulunan Miller, ''umumi tuvalet sayısını sınırlı tuttuklarını, çünkü bunların kendilerine kaça mal olacağını tam olarak bilmediklerini'' ifade etti. 
     Tuvaletlerin en erken 6 ay içinde hizmete gireceği bildiriliyor. Tuvaletlerin masrafını çıkartmak için bunların üzerine reklam alınması da planlanıyor. 
     Tuvaletlerin bu sayede belediyeye 20 yıl içinde 400 milyon dolar kazandıracakları düşünülüyor. 
     Tuvaletleri kullananlardan kaç para alınacağı ise henüz belli değil. 
     New York'a umumi tuvalet yapılması 1980'den beri tartışılıyor. 
     Ancak tanesi 100 bin dolara mal olacağı hesaplanan tuvaletlerin hizmete açılması 20 yıldır mümkün olamadı. 
     
</TEXT>
</DOC>
