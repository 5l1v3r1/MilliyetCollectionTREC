<DOC>
<DOCNO> 164826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/guncel/gun20.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Görme engelli hükümet komiseri tartışma yarattı      Gençlik ve Spor Vakfı’nın 5. Olağan Genel Kurulu’nda Vakıflar Genel Müdürlüğü’nce görevlendirilen hükümet komiserinin görme engelli olması tartışmaya yol açtı. Vakıf Başkanı Feyzullah Zeren hükümet komiserinin kongrede yaşanacak şaibeleri görmemesi için Gençlik ve Spor Genel Müdürü ve hükümet kanalıyla gönderildiğini savunurken, AKP’nin desteklediği öne sürülen diğer aday Mehmet Ali Babacan, "Hükümet komiserinin görme engelli olması önemli değil" dedi. 
     KİMLİĞİ NASIL GÖRECEK’ 
     Genel kurulda gerginlik, divan başkanlığı seçimleri sırasında başladı. Kürsüye gelen görme engelli Cengiz Şahin, vekaleten oy kullanmak için noter tastiği olması gerektiğini belirtti. Şahin, her delegenin kimlik kartını göstererek oy kullanmasını istedi. Ancak Zeren, "Hükümet komiseri üyelerin kimliklerini havaya kaldırmasını istiyor. Kendisi görme engelli. Kimin kimlik kaldırıp kaldırmayacağını nasıl görecek " diye sordu. Zeren, daha sonra bazı delegelerle birlikte hükümet komiserinin üzerine yürüdü. 
     
4 çocuklu ilahiyatçı öğretmen, kız kaçırdı      RİZE İkizdere’ye bağlı Ilıca Köyü İlköğretim Okulu’na vekil öğretmen olarak atanan Atatürk Üniversitesi İlahiyat Fakültesi mezunu, evli ve dört çocuk babası Kenan İslamoğlu 37 , 16 yaşındaki kızı kaçırdı. Polis, İslamoğlu’nun Trabzon’un Çömlekçi semtinde bir ev kiraladığını ve bu evde A.B.’yle birlikte kaldıklarını tespit etti. Önceki gece eve baskın yapan polis, İslamoğlu ve A.B.’yi gözaltına aldı. Trabzon Doğum Hastanesi’nde yapılan kontrolde genç kızın bakire olmadığı anlaşıldı. İslamoğlu, genç kızın ailesinin şikayetçi olması üzerine mahkemeye sevk edildi. 
     
Bitez ve Gümbet’te korkutan yangın      BODRUM’UN Bitez Beldesi ile Gümbet Semti’ndeki 50 dönümlük makilik alanda yangın çıktı. Alevlere, itfaiye ekipleri ve askerlerin yanı sıra otellerde kalan turistler ve vatandaşlar da müdahale etti. Alevlerin bazı evlere 10 metre mesafeye kadar yaklaşması heyecan yarattı. Yangın yaklaşık 1 saat sonra kontrol altına alındı. Aynı saatlerde Gümbet Semtin’ndeki Paloma Otel, Özükara Otel ve World Clup Otel yakınlarındaki makilik alanda da alevler yükseldi. 12 dönümde etkili olan yangın, otellerin yakınına kadar geldi. Turistler, söndürme çalışmalarını ilgi ve heyecanla izledi. 
     
Kuran kursundaki tüpler patlamamış      KAYSERİ Taşçıoğlu Kuran Kursu ve Hafız Okulu’nda 10 öğrencinin ölümü, bir öğretmen ve 12 öğrencinin yaralanmasına neden olan patlamaya üç tüpten kaynaklanan sızıntının neden olduğu, tüplerin ise patlamadığı belirlendi. Teknik ekibin yaptığı ilk incelemede, binada biri sanayi tipi olmak üzere 13 tüp bulunduğu, bunların üçünden gaz sızdığı ve hiçbirinin patlamadığı, binanın yıkılmasına ise sızan gazın patlamasının neden olduğu belirlendi. Teknik ekibin raporu hafta içinde savcı Abbas Ceylan’a verilecek. 
     
Mehmet Ali Yaprak yine cezaevinde      GEBZE’DE geçen yıl bir ilaç fabrikasında yaklaşık 5 milyon adet "Captagon" adlı uyuşturucu hapın ele geçirildiği "Kilit Operasyonu" kapsamında gözaltına alınan, daha sonra tahliye olan işadamı Mehmet Ali Yaprak yeniden tutuklandı. Gaziantep’teki Yaprak TV’nin eski sahibi Mehmet Ali Yaprak hakkında İstanbul DGM’ce verilmiş "yakalama" kararı bulunduğu anlaşıldı. Pasaport almak isterken gözaltına alınan ve İstanbul DGM’ye sevk edilen Yaprak hakkında, burada tekrar alınan ifadesinin ardından tutuklama kararı verildi. 
     

</TEXT>
</DOC>
