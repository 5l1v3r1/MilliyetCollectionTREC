<DOC>
<DOCNO> 155020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/yazar/guclu.html </URL>
<DATE> 2003/05/07/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Depremde ertelenecek zaman kalmadı 
</HEADLINE>
<TEXT>

     Milli Eğitim Bakanlığı, üniversiteler, sivil toplum örgütleri ve medyanın, Bingöl depreminden sonra konuya yaklaşımında da çok önemli bir değişim söz konusu. Hemen hepsi ortak bir sinerji yaratma peşinde. Umarım bu kez o hep teğet geçtiğimiz depreme karşı duyarlılığı yakalayabiliriz... 
     Üniversitelerin her birinin çok önemli birikimi var. Ama bir türlü koordinasyon sağlanamıyor. Aslında çok daha önce YÖK bu konuda öncülük edip Deprem Konseyi'nin başaramadığını gerçekleştirebilirdi. Ama olmadı. Üniversitelerden öylesine çarpıcı bilgiler geliyor ki hayrete düşmemek elde değil. 
     Sandık ki 17 Ağustos depreminden sonra akıllandık. Oysa değişen hiçbir şey olmamış. Son depremlerde yıkılan binaların tamamına yakını son üç, beş yıl içerisinde yapılmış .. 
     Denetim konusunun da hiç ciddiye alınmadığı ortaya çıkan bir diğer gerçek. Bu konuda da hiçbir gelişme olmamış. Dikkat çeken önemli bir nokta da malzemenin yeterli olmasına karşın yanlış kullanılması. Örneğin çimento ve demir konusunda hep hırsız müteahhitler suçlanır oysa birçok yıkılan binada malzeme konusunda hiçbir sıkıntı olmamasına karşın, yanlış kullanılmış olması felakete yol açmış. 
     Anlaşılan o ki bu konuda olmazsa olmaz koşullar öngören ulusal bir standart ve denetim mekanizması oluşturmamız gerekiyor... 
     Bakalım bu onurlu misyonu kim, nasıl gerçekleştirecek 
     
61 yaş...      Milli Eğitim Bakanı Hüseyin Çelik dün bir genelge yayımlayarak 61 yaş konusunda ortaya çıkan kaosu çözüme kavuşturdu. Öğrenim yılının ortasında zorunlu emekliye sevk edilen öğretmenler isterler ise ücretli öğretmen olarak yıl sonuna kadar derslerine devam edecekler. Gerekçeleri de çok yerinde 
     "Öğrenim yılının sonunun yaklaşmış olması nedeniyle gerek öğretmenlerimizin ders yılını tamamlamalarına imk n vermek suretiyle meslek hayatlarını gönül rahatlığı içinde noktalamalarını sağlamak, gerekse öğretmen değişikliğine bağlı olarak öğrencilerde oluşabilecek psikolojik olumsuzluk nedeniyle derslerinde başarısızlığa düşmelerini engellemek düşüncesinden hareketle 61 yaşını doldurmaları nedeniyle ders yılı içerisinde emekli edilmek durumunda kalan öğretmenlere, istemeleri halinde ve bu öğretim yılıyla sınırlı kalmak kaydıyla ders ücreti karşılığı görev verilmesi gerekli görülmektedir..." 
     Yukarıdaki satırların dili tam bir felaket, üstelik altında Türk dili uzmanı bir bakanın imzası var. Ama çok önemli bir durum tespiti yapıyor. Keşke daha önceden dikkate alınsaydı ama hatanın görülüp düzeltilme yoluna gidilmesi de önemli bir aşama. 
     Şimdi aynı duyarlılığı YÖK'ten de bekliyoruz. Üniversitelerdeki okutman ve uzmanların pek çoğu da aynı durumda. İlk ve ortaöğretim için geçerli olan koşullar, onlar için de geçerli. 
     30 yıllık bir okutmanı hiç haberdar etmeden, teşekkür bile etmeden kapı önüne koymak ciddi bir devlet anlayışına sığmaz. Üniversiteler de bu ayıbı bir an önce temizlemeli ve kendilerine yıllarca hizmet eden hocalarını yıl sonuna kadar görevlendirip sonra da doğru düzgün bir emeklilik töreni hazırlamalıdır. 
     Özetin özeti Bugün başkalarına saygı gösteren, yarın kendisi de saygı görür... 
     
     

</TEXT>
</DOC>
