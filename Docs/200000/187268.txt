<DOC>
<DOCNO> 187268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/soneko16.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Büyükelçi Irak'a asker gönderilmesi, demokrasi için önemli 
</HEADLINE>
<TEXT>

     Almanya'nın Ankara Büyükelçisi Wolf-Ruthard Born, Türkiye'nin Irak'a asker gönderme kararının, Irak'ta demokrasinin sağlanması açısından önemli olduğunu söyledi. 
     Ege Serbest Bölgesi Kurucu ve İşleticisi A.Ş. ESBAŞ tarafından bu yıl üçüncüsü düzenlenen Almanya İş Geliştirme Günü'ne katılan Büyükelçi Born, gazetecilerin sorularını yanıtladı. 
     Türkiye'nin Irak'a asker gönderme kararı konusundaki bir soruya yanıt veren Born, bunun Türkiye'nin ''kendi öz kararı'' olduğunu belirtti. Türkiye için ABD'ye destek vermenin önemli olduğunu kaydeden Born, şöyle konuştu 
     ''Türkiye'nin Irak'a asker gönderme kararı, Irak'ta demokrasinin sağlanması açısından önemlidir. Bu bir başlangıçtır. Bundan sonra neler olacağını göreceğiz. Kararı detaylı olarak bilmiyoruz. Bu Türkiye'nin kararıdır. Çünkü Irak'ın komşusudur. Irak'taki belirsizlikler nedeniyle bu karar Türkiye için önemlidir.'' Almanya'nın Irak'a asker göndermeyeceğini, BM'nin Irak'ta daha fazla rol almasını istediklerini dile getiren Büyükelçi Born, BM'nin rol oynaması konusunda birçok ülkenin arzusunun yerine getirilmediğine dikkat çekti. 
     Büyükelçi Born, toplantının açılışında yaptığı konuşmada ise Türkiye'nin ekonomik istikrar yolunda önemli adımlar attığını kaydetti. Hükümetin ''çok iyi yolda olduğunu, reform paketleri konusunda tebrik edilmesi'' gerektiğini belirten Born, şunları söyledi 
     ''Türkiye bu şekilde devam etsin. Gelecek yıl çok önemli bir yıl olacak. Kanunlar ve göstergeler çok iyi. Ancak Kıbrıs, AB'ye giriş yolunda engeldir. 2004 Aralık ayında Avrupa Komisyonu politik açıdan bir karar verecektir. Ben Türkiye'ye dostça Kıbrıs'ın bir sorun olduğunu söylüyorum'' Türkiye'deki ekonomik gelişmelere de dikkat çeken Born, Türkiye'nin Almanya'dan daha hızlı büyüdüğünü, Türk Lirası'nın daha dengeli bir konuma oturduğunu ve faizlerin düşüşe geçtiğini hatırlattı. Faizlerin daha da düşeceğine inandığını kaydeden Born, ''hükümetin ekonomide güvenli bir rota'' üzerinde olduğunu söyledi. 
     Toplantıda konuşan Türk Alman İş Konseyi Başkanı Yavuz Zeytinoğlu ise son beş aydır enflasyonun kontrol altında oluşuna dikkat çekerek, bunun yabancı yatırımın Türkiye'ye çekilmesi yolunda yapılan tüm yasal düzenlemelerden daha önemli olduğunu söyledi. 
     
</TEXT>
</DOC>
