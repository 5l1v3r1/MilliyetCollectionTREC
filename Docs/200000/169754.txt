<DOC>
<DOCNO> 169754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sondun24.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
12 yaşındaki kızla kaçan ABD'li eski asker Almanya'da yakalandı 
</HEADLINE>
<TEXT>

     İnternet aracılığıyla tanıştığı 12 yaşındaki İngiliz Shevaun Pennington ile kaçan 31 yaşındaki Amerikalı eski asker Toby Studabaker, Almanya'da yakalandı. 
     İngiliz polisi, Studabaker'ın, Alman yetkililerin ve Amerikan Federal Soruşturma Bürosu'nun FBI yardımıyla, Frankfurt kentinde yakalandığını açıkladı. 
     Açıklamada, İngiliz kızın nerede olduğuna dair bilgi verilmedi. 
     Son olarak Fransa'nın başkenti Paris yakınlarındaki Charles de Gaulle'de oldukları belirlenen çiftin burada sadece yarım saat kaldıkları belirtilmişti. 
     İngiliz kızın dün annesine telefon ettiği ve ''iyi olduğunu'' söylediği kaydedilmişti. 
     ABD Deniz Kuvvetleri'nden kısa süre önce ayrılan Toby Studabaker'in kardeşi, ağabeyinin Pennington'ın 12 yaşında olduğunu kesinlikle bilmediğini ve 18-19 yaşında olduğunu sandığını belirtmişti. 
     12 YAŞINDAKİ İNGİLİZ KIZ SAĞ SALİM BULUNDU 
     İnternet aracılığıyla tanıştığı 31 yaşındaki Amerikalı eski asker Toby Studabaker ile kaçan 12 yaşındaki İngiliz kızı Shevaun Pennington'un ''sağ salim'' bulunduğu bildirildi. 
     İngiliz polis yetkilileri, kızın ailesinin yaşadığı İngiltere'nin kuzeybatısındaki Wigan'da düzenledikleri basın toplantısında, kızın şu anda Manchester polisinin gözetiminde olduğunu söylediler. 
     İngiliz polisi, daha önce de, eski asker Toby Studabaker'in, Almanya'da, Alman yetkililerin ve Amerikan Federal Soruşturma Bürosu'nun FBI yardımıyla, Frankfurt kentinde yakalandığını duyurmuştu. 
     
</TEXT>
</DOC>
