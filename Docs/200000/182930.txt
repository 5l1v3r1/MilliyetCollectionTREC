<DOC>
<DOCNO> 182930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/soneko35.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Coşkun ÖTV çok yanlış, devlet bir cebinden alıp, diğerine koyuyor 
</HEADLINE>
<TEXT>

     Sanayi ve Ticaret Bakanı Ali Coşkun, hedeflerinin, müteşebbisin önünü açmak olduğunu söyledi. Bakan Coşkun, "Özel Tüketim Vergisi, aslında çok yanlış. Devlet bir cebinden alıp, diğer cebine koyuyor." dedi. 
     Coşkun, Adapazarı'nın Arifiye Beldesi'ndeki Otokar A.Ş. tesislerinde brifing aldığı Genel Müdür Kudret Önen'in, vergi ve teşvikler konusunda şikayetlerini dile getirmesi üzerine yaptığı konuşmada, ''Hükümet olarak hedefimiz, müteşebbisin önünü açmaktır'' dedi. 
     Sanayicinin aşmakta zorluk çektiği sorunları bildirmesi gerektiğini ifade eden Bakan Coşkun, şunları kaydetti 
     ''Rekabet çağında, üretim için KOBİ'lere büyük görev düşüyor. Artık büyük projeler için teşvik alamamak gibi birşey yok. Bürokratik engellerden biz de şikayetçiyiz. Sorun neyse onu bize bildirin. Özel Tüketim Vergisi, aslında çok yanlış. Devlet bir cebinden alıp, diğer cebine koyuyor. Savunma sanayiindeki süreklilik açısından, alıcıya mutlaka yerli malı alacaksınız diyemiyoruz. O artık idarecinin tercihine kalıyor. İnşallah bütün bunları aşacağız.'' Bakan Coşkun, tesisi gezerken, üretilen askeri bir araca binip tırmanma testi de yaptı. 
     Araçtan inişte, ''Türk sanayicisinin gücünü görüyorsunuz. Her türlü arazi koşullarına uygun araç üretebilmektedir'' diyen Coşkun, Otokar'ın ''Sultan'' adındaki küçük otobüsünü incelerken de ''Esnafa yüzde 30 faizle 10 milyarlık kredi vermeyi planladık. Fonun daha fazla olduğunu görünce, bu rakamı yüzde 25 artırdık. Esnaf bundan yararlanırsa piyasaya canlanır. Çünkü okul servisi işletenler araçlarını yenilemek istiyor'' diye konuştu. 
     Ali Coşkun, Adapazarı Şeker Fabrikası'nın özelleştirilmesi hakkında soru yönelten gazetecilere, fabrikanın 138 trilyon liralık borcu yüzünden sorun yaşandığını ve bunun önümüzdeki günlerde çözüme kavuşturulacağını bildirdi. 
     
</TEXT>
</DOC>
