<DOC>
<DOCNO> 187105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sontur23.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş Askerimizin Irak'a gitmemesinin riskleri de hesaplansın 
</HEADLINE>
<TEXT>

     Türk-İş Yönetim Kurulu, hükümetin Irak'a asker gönderilmesi konusunda TBMM'ye sunduğu tezkere ile ilgili olarak, ''Askerimizin Irak'a gitmesinin taşıdığı riskler kadar, gitmemesinin ortaya çıkaracağı riskler de bu süreçte göz önünde bulundurulmalıdır'' dedi. 
     Türk-İş'ten yapılan yazılı açıklamada, Türk-İş'in, Irak'a yapılan ''haksız müdahalenin'' her zaman karşısında olduğu, Irak'ın toprak bütünlüğünün korunmasını ve Irak'ın kuzeyinde, Türkiye için tehdit oluşturacak oluşumlara izin verilmemesini talep ettiği belirtilerek, ''Bölgede yaşanan gelişmeler, daha önce bayrağımıza yapılan, son olarak da Türk kamyonlarına yönelik saldırılar, Türkiye'nin üniter devlet yapısına ve bütünlüğüne yönelik tehdidin büyüklüğünü gözler önüne sermektedir'' denildi. 
     Türkiye Cumhuriyeti'nin, Güneydoğu sınırında, ''uyduruk bir aşiret devletinin'' kurulmasına asla izin vermemesi gerektiği ifade edilen açıklamada, ancak Türkiye'nin, ABD ve müttefiklerinin Irak üzerindeki emperyalist işgalini desteklemek için Irak'a gitmemesi gerektiği de dile getirildi. 
     Türk-İş'in, Irak'taki işgal güçlerinin ülkeyi terk etmesini ve ülkede demokrasinin biran önce tüm kurum ve kurallarıyla yerleşerek, Irak'ın özgür ve demokratik ülkeler arasında yer almasını talep ettiği belirtilen açıklamada, şunlar kaydedildi 
     ''Türk-İş savaşa karşıdır, ancak asıl olan ulusal güvenliğimiz, ülkemizin birliği, bütünlüğü ve geleceğidir. Askerimizin Irak'a gitmesinin taşıdığı riskler kadar, gitmemesinin ortaya çıkaracağı riskler de bu süreçte göz önünde bulundurulmalıdır. Komşumuzdaki yangının ülkemize sıçramaması için sınır güvenliğimiz sonuna kadar korunmalı, Güneydoğu sınırına ilişkin hassasiyetimiz kararlı bir şekilde savunulmalıdır.'' 
     
</TEXT>
</DOC>
