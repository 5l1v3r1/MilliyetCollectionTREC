<DOC>
<DOCNO> 162561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/ekonomi/aeko.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat ve Halkbank birleşme yolunda... 
</HEADLINE>
<TEXT>

Babacan, Vakıfbank, Halkbank ve Ziraat Bankası'nın özelleştirmesinde birleştirme de dahil değişik alternatifler üzerinde çalışıldığını söyledi 
     ANKARA Milliyet 

     Devlet Bakanı Ali Babacan, Halk ve Ziraat bankalarının birleştirilmesiyle ilgili olarak, "Değişik alternatifler üzerinde çalışıyoruz" dedi. Babacan, Tarım ve Köyişleri Bakanı Sami Güçlü ile birlikte çiftçi borçlarının yeniden yapılanmasına ilişkin basın toplantısı düzenledi. Soruları da yanıtlayan Babacan, Vakıfbank, Halk Bankası ve Ziraat Bankası'nın özelleştirme çalışmalarının ayrı ayrı devam ettiğini söyledi. 
     Halk Bankası'nın kapatılıp kapatılmayacağı yönündeki soruya Babacan, "Çalışmalar devam ediyor. Bunlar hassas konular. Ne zaman kesin karar verilirse o zaman açıklayacağız" yanıtını verdi. 
     4'üncü gözden geçirme sırasında Vakıfbank'la ilgili kendisinin yeni bir öneride bulunduğunu belirten Babacan, "Henüz karar verilmiş değil. Ayrı ayrı mı satılacak, yoksa birleştirilerek mi Değişik alternatifler üzerinde çalışıyoruz" diye konuştu. 
     
Çiftçi borcu 3.2 katrilyondan 1.5 katrilyona indi      Cumhurbaşkanı Ahmet Necdet Sezer, Ziraat Bankası ve Tarım Kredi Kooperatifleri Tarafından Üreticilere Kullandırılan ve Sorunlu Hale Gelen Tarımsal Kredilerin Yeniden Yapılandırılmasına İlişkin Kanun'u onayladı. Kanunla ilgili bilgi veren Babacan, "3.2 katrilyonluk alacağı 1.5 katrilyon liraya indirmiş oluyoruz" dedi. Babacan, borcun 1 katrilyon 475 trilyonunun Ziraat Bankası'na, 1 katrilyon 756 trilyonunun Tarım Kredi Kooperatifleri'ne olduğunu anaparanın da 879 trilyon lira olduğunu söyledi. Babacan, anapara üzerine tarımsal TÜFE uygulayıp borcu bugüne getirdiklerini, ödemelerin üç yılda ekim aylarında yapılacağını bildirdi. Babacan, yeni kaynak yaratıcı tedbirlerden gelecek gelirin yönlendirilmesiyle doğrudan gelir desteği için ayrılan 500 trilyonun 800 trilyon liraya çıkarılacağını belirtti. Babacan 'yeni kaynak yaratıcı tedbirler'den bahsederken, bu yıl için bütçeye 750 trilyon olarak konulan vergi barışından sağlanacak gelirin, bu tutarın üzerinde gerçekleşen kısmının da bütçelendirileceği öğrenildi. 
     
'Kapatma yok, satmak istiyoruz'      Kamu Bankaları Ortak Yönetim Kurulu Başkanı Zeki Sayın, Halkbank konusunda "Biz satmak istiyoruz. Bankanın kapatılması gibi bir şey gündemimizde yok" dedi. Bankayı satışa çıkaracaklarını vurgulayan Sayın, "Alıcı çıkmazsa o zaman alternatifleri düşünürüz" diye konuştu. 
     Banka tasfiyesinin çok zor bir süreç olduğunu belirten Sayın, "Emlak Bankası'nın tasfiyesi ile h l uğraşıyoruz" ifadesini kullandı. 
     Halk Bankası ile ilgilenen yerli yatırımcıların olduğunu söyleyen Sayın, "Henüz yabancılardan bir ilgi gelmedi. Ancak banka ile ilgilenen yerliler arasında yabancılarla ortaklık görüşmeleri yapanlar var. Biz de bunu destekliyoruz" dedi. 
     
     'TOBB alsın istiyoruz' 
     TOBB'un Halk Bankası'nı almak için geçmişte bir Alman bankasıyla ortaklaşa çalışmalar yaptığının hatırlatılması üzerine Sayın, "Biz de bankayı TOBB'un almasını istiyoruz. Umarım teklif verirler" yanıtını verdi. 
     Sayın, danışman firmanın çalışmalarını eylül ayında tamamlayacağını ve bankanın kasım ayında özelleştirmeye hazır olacağını belirtti. 
     

</TEXT>
</DOC>
