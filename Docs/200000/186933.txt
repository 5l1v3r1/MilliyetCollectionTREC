<DOC>
<DOCNO> 186933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/spor/spo05.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçümsersek hata yaparız 
</HEADLINE>
<TEXT>

   Ünlü yıldız, Milli Takımımız'a saygı duyduğunu belirtti, kazanmak için tüm güçlerini ortaya koyacaklarını söyledi 
      MURAT AĞCA 

   
   'Müthiş aşama' 
   İNGİLTERE Milli Takımı kaptanı David Beckham, Türkiye'yi çok ciddi bir rakip olarak gördüğünü belirterek, "Türkler'i küçümsemek sonumuz olur" dedi. Kampa katılmadan önce İngiliz medyası aracılığıyla MİLLİYET'in sorularını Madrid'de yanıtlayan Beckham, "Türk Milli Takımı'na büyük saygı duyuyorum. Son dönemde müthiş aşama kaydettiler. Dünya Kupası'ndaki performansları da mükemmeldi. İstanbul'da beraberlik için oynarsak hata yaparız. Kazanmaktan başka bir şey düşünmüyorum" diye konuştu. 
   
   'Kazanmak zorundayız' 
   TÜRKİYE'NİN bugüne kadar İngiltere karşısında hiç galip gelememesi ve gol atamamasının kimseyi yanıltmaması gerektiğini de vurgulayan Beckham şöyle devam etti "Bu tip maçlarda istatistiklerle hareket edemezsiniz. Atmosfer çok abartılı ve gergin olacak. Konsantre olup, herşeyimizi ortaya koyup, mutlaka galibiyet için sahaya çıkmak zorundayız. Türkiye'yi yenebileceğimizi ilk maçta da gösterdik. Bence çok da keyifli bir maç oldu. Umarım İstanbul'da da aynı keyfi alırız." 
   
   Sağduyuya davet 
   TÜRK taraftarları sakin ve sağduyulu olmaya davet eden yıldız, "İngiliz ve Türk yetkililer gerekli güvenlik önlemlerini alacaktır. Ne stadda, ne dışında herhangi bir tatsızlık yaşanacağını sanmıyorum" yorumunu yaptı. Owen'ın sakatlığına çok üzülen Beckham, "Ben düzeliyorum. Hafif acı duysam da bu maçta mutlaka oynayacağım. Ancak Owen'ın durumu kritik. O oynamazsa, Ronney eksiği kapatabilir. İlk Türkiye maçında baskıyı kaldırabileceğini kanıtladı" ifadelerini kullandı. 
   
   Kadroda rötar    İNGİLTERE Milli Takımı Teknik Direktörü Sven Goran Eriksson, üst üste gelen sakatlıklar yüzünden dün açıklaması beklenen kadroyu bugün kesinleştireceğini söyledi. Daha önce pazar günü belirleneceği söylenen, ancak Eriksson tarafından bir gün ertelenen basın toplantısı, dün de Owen'ın durumunun netleşmemesi yüzünden bugüne bırakıldı. Owen'ın yerine 17 yaşındaki Wayne Rooney'nin Türkiye'ye karşı ilk on birde sahaya çıkma olasılığının belirdiği de vurgulandı. 
   
   İngilizler geliyor    İNGİLTERE Milli Takımı Taraftarları Derneği Başkanı Kevin Miles, her türlü yasaklamaya rağmen 11 Ekim'deki maç için İstanbul'a gideceklerini açıkladı. Miles, sayısı çok olmamakla birlikte İngiliz seyircilerin Türkiye'ye gideceğini belirterek, "Birçok insanın aylar öncesinden bilet alıp, rezervasyon yaptırdığını biliyorum. Bunların birçoğu rezervasyonunu iptal ettirmek istedi. Ancak tur şirketleri kabul etmedi. Türkiye maçında sayımız çok olmayacak ama birileri orada olacak" dedi. 
   
   Türkiye favori    İNGİLTERE'deki ünlü bahis şirketlerinden William Hill, Türkiye'nin galibiyetine 4 5, İngiltere'ye 8 15, beraberliğe 1 2 verirken, Coral isimli firma ise Türkiye'nin galibiyetine 5 6, İngiltere'ye 1 2, beraberliğe de yine 1 2 verdi. Bu arada, Sport MAKS adlı bir şirketin yaptığı araştırmaya göre Türkiye futbol borsasının, Avrupa'nın en büyük ikinci borsası olduğu belirtildi. 
   
   
</TEXT>
</DOC>
