<DOC>
<DOCNO> 165567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sondun18.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li gençler "müslüman gibi görünen" Hintliye işkence yaptı.. 
</HEADLINE>
<TEXT>

     ABD'de 2 genç, ''Müslüman gibi görünen'' bir Hintliye işkence yaptı. 
     Polisin verdiği bilgiye göre, Boston'daki New Bedford kentinde 24 yaşındaki bir Hintli, akşam saatlerinde pizza servisi yaptıktan sonra iki Amerikalı genç tarafından soyulmak üzere durduruldu. 
     Fairhaven polis müdürü Gary Souza, saldırganların Hintli genci Müslümana benzetmesi üzerine şiddete başvurduğunu belirterek, ''Ona, 'Irak'a geri dön' demişler'' diye konuştu. 
     Saldırganların genci dövdüğünü, üzerinde sigara söndürdüğünü, ağzını bantladığını ve ellerini bağladığını belirten Souza, 17 yaşında olan saldırganların Hintli genci daha sonra otomobilinin bagajına koyduklarını söyledi. 
     Hintli genç, kendini kurtararak, otomobilin durduğu bir anı fırsat bilip saldırganlardan birisini çekiçle etkisiz hale getirdi. Hintli genç kaçarken, diğer saldırgan tarafından bıçakla yaralandı. 
     
</TEXT>
</DOC>
