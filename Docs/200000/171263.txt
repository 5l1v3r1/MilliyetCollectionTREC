<DOC>
<DOCNO> 171263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/ekonomi/eko09.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK prim borçları taksite bağlanacak 
</HEADLINE>
<TEXT>

   ANKARA Milliyet 
   
   SSK yasa tasarısı, TBMM Plan ve Bütçe Komisyonu'nda bazı değişikliklerle kabul edildi. Tasarı ile işverenlerin gecikmiş prim borçları yeniden yapılandırılırken, bundan sonraki prim borçlarına uygulanacak faiz ise düşürüldü. 
   Buna göre sigorta primi, idari para cezası, sosyal yardım zammı ve İşsizlik Sigortası Kanunu kapsamına giren işsizlik sigortası primiyle bunlara bağlı gecikme zammı ve faiz borcu bulunan işverenlerin 30 Haziran'a kadar tahakkuk etmiş borçları yasanın yayımından sonraki 30 gün içinde başvurmaları halinde yeniden yapılandırılacak. Yapılandırılan borçların ödeme süresi içinde, her ay için bir önceki aya ait Devlet İç Borçlanma Senetlerinin DİBS aylık ortalama faizi bileşik bazda uygulanacak. 
   Ayrıca süresi içinde ve tam olarak ödenmeyen SSK prim ve diğer alacakları da sürenin bittiği tarihte yüzde 10 artırılacak. Bu tutara DİBS faizi uygulanacak. Taksitlendirme anlaşması yapılan borçlular, cari veya taksitlendirilmiş borçlarıyla ilgili yükümlülüklerini bir takvim yılı içinde ardarda 3 defa yerine getirmezlerse kanun hükümlerinden yararlanma hakkını kaybedecekler. 
   
   4 katrilyon alacak var 
   Çalışma ve Sosyal Güvenlik Bakanı Murat Başesgioğlu, SSK'nın 4 katrilyon lira civarında alacağı bulunduğunu söyledi. Başesgioğlu, özel sektörün 2.8 katrilyon, belediyelerin 988 trilyon, KİT'lerin 136 trilyon, kamu kuruluşlarının da 77 trilyon borcu bulunduğunu bildirdi. 
   
   
</TEXT>
</DOC>
