<DOC>
<DOCNO> 152457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/dunya/adun.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sahaf adamım' 
</HEADLINE>
<TEXT>

ABD Başkanı Bush, devrik Irak rejiminin Enformasyon Bakanı El Sahaf için, "Benim adamımdı. Muhteşemdi. Bir klasikti" dedi 
     DIŞ HABERLER SERVİSİ 

     ABD Başkanı George W. Bush, adına internet siteleri açılan ve oyuncak bebekleri piyasaya sürülen devrik Irak rejiminin Enformasyon Bakanı Muhammed Said El Sahaf'ın halkla ilişkiler tarzına hayran olduğunu söyledi. 
     Ohio'daki bir tank fabrikasını gezdikten sonra Washington'a dönerken "Air Force One" başkanlık uçağında NBC Televizyonu "anchorman"i Tom Brokaw'la bir söyleşi yapan Bush, El Sahaf için, "Benim adamımdı. Muhteşemdi. Bir klasikti. Hatta onu oraya bizim yerleştirdiğimiz bile söylendi" dedi. Savaş sürerken normalde çoğu gelişmeleri ikinci elden duyduğunu belirten Bush, ancak Saddam'ın heykelinin yıkılması ya da El Sahaf'ın konuşmaya hazırlandığının haber verilmesiyle, bulunduğu toplantıdan ayrılarak televizyon izlediğini anlattı. Söyleşinin diğer bölümleri şöyle 
     
     TÜRKİYE ZORLAŞTIRDI Bush, Iraklıların beklenenden daha çetin bir direniş gösterdiğini itiraf etti ve bunda Türkiye'nin kuzey cephesinin açılmasına izin vermemesinin etkili olduğunu söyledi. Kuzey cephesinin açılmaması yüzünden Saddam'ın kuzeydeki Cumhuriyet Muhafızları'nı güneye kaydırdığını belirten ABD Başkanı, "Sonuçta kuzeye yürüyen birliklerimize daha fazla direniş gösterdiler. Ama askerlerimiz onlarla başa çıktı" dedi. 
     
     DIXIE CHICKS Hemşerisi olan pop üçlüsünün savaş karşıtı açıklamalarına değinen Bush, "Dixie Chicks kendilerini ifade etme özgürlüğüne sahiptirler. Ancak bu özgürlük iki taraflı işler. Bu yüzden kasetleri satılmadığı zaman fazla üzülmesinler" diye konuştu. 
     
     JACQUES CHIRAC Bush, gelecek hafta sonu Texas'taki çiftliğinde liderleri ağırlayacağını belirttikten sonra "Ama korkarım herhangi bir yakın dönem içinde Chirac'ı çiftlikte göremeyeceksiniz" dedi. ABD Başkanı, söz konusu davete ABD'ye destek veren Avustralya Başbakanı John Howard ile Filistin Başbakanı Mahmut Abbas'ı çağıracağını ancak Filistin lideri Yaser Arafat'ın davetli olmadığını söyledi. 
     
     SADDAM HÜSEYİN George W. Bush, Saddam Hüseyin'in ise öldüğü ya da en azından ağır yaralandığı yolunda ellerinde çok güçlü kanıtlar bulunduğunu fakat bu durumu kesinleştirmeden, "Saddam öldü" açıklaması yapmayacaklarını belirtti. 
     
     


DÜNYA 














</TEXT>
</DOC>
