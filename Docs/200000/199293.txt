<DOC>
<DOCNO> 199293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sonspo08.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cordoba yediği gollerde hatalıydı, kimse onu tartışmıyor... 
</HEADLINE>
<TEXT>

     Beşiktaş maçında yediği 2 golden sonra yoğun eleştirilere maruz kalan Fenerbahçe'nin genç kalecisi Recep'e kaleci antrenörleri sahip çıktı. 
     A Milli Takım Kaleci Antrenörü Mehmet Kulaksızoğlu, Recep'in ilk kez kendi sahasında böyle bir derbi maç oynadığını belirterek, ''Heyecanlı olması, hata yapması doğaldır. Ama biz hedef göstermekte hünerliyiz. Tecrübesiz Recep'i hedef göstermek yanlış. Böyle yaparsanız Recep'i bitirirsiniz'' dedi. 
     Derbi maçta hem Recep, hem de Cordoba'nın hatalı goller yiyerek, sonucu etkilediklerini anlatan Kulaksızoğlu, şöyle konuştu 
     ''Cordoba gibi dünyanın en iyi kalecileri arasında gösterilen bir kaleci, 2. golde 55 metreden yapılan ortada çıkıp topu alamıyor, Recep'in benzer şekilde yediği 2. gol için yaygara koparılıyor. Aynı hatayı yapan kalecilerden sadece biri eleştiriliyor. Oysa Recep genç, Cordoba tecrübeli. Ama kimse Cordoba'yı eleştirmiyor, vurun genç Recep'e... Maç 2-2 bittiyse Cordoba'nın da yediği hatalı gollerdendir. Fenerbahçe kazansaydı, Recep'in üstüne bu kadar gidilmezdi.'' 
     
     DAUM BUNDAN İYİ FIRSAT BULAMAZ 

     Mehmet Kulaksızoğlu, Fenerbahçe Teknik Direktörü Christoph Daum'un ''Dünkü maçta Cordoba bizim kalemizde olsaydı, maç 4-0 biterdi'' şeklindeki açıklamasıyla ilgili de ''Daum, kaleci aldırmak istiyorsa bundan daha iyi fırsat bulamaz ki'' dedi. 
     Cordoba'nın Recep'ten daha uzak mesafeden yapılan ortada gol yediğini vurgulayan Kulaksızoğlu, ''Cordoba, Recep kadar acemimi ki idare edeceksin. Ayrıca Cordoba'nın Şampiyonlar Ligi'nde Lazio maçında yediği hatalı golle, Beşiktaş 1-1 berabere kaldı. Ben sadece Cordoba'yı söylemek istemiyorum. Bu hafta kaleci hatalarından en az 10 tane gol oldu. Trabzonspor kalecisi Petkoviç'in Saffet'ten yediği gol, Recep'in yediği golden daha kötüdür. Bu çocuklar oynaya oynaya düzelecek, kendilerini geliştirecek. Oynadığı süre içinde Recep'e destek olunmalı'' şeklinde konuştu. 
     
     YILDIZ ''RECEP'E FAZLA YÜKLENİLMEMELİ'' 

     Fenerbahçe'nin eski kaleci antrenörü Nurettin Yıldız da Recep'in yenilmemesi gereken basit goller yediğini belirterek, ''Hata olmazsa gol olmaz. Recep'e fazla yüklenmemek lazım'' dedi. 
     Recep'e çok fazla kabahat bulmamak gerektiğini kaydeden Yıldız, şöyle konuştu 
     ''Recep, yetenekli ama son zamanlarda kendisini fazla geliştirememiş. Form düşüklüğü var. 3 sene evvel bize geldiğinde 'Bu da kaleci mi ' diyorduk. 3 senedeki çalışmasıyla yeteneğini ortaya çıkardı. Şimdi antrenmanlarda eskisi kadar iyi çalışmadığı şeklinde duyumlar alıyorum. Eski Recep gitmiş, ağır Recep gelmiş. Hatalı goller yedi, ama Recep'i bir anda silmemek lazım. Mutlaka düzelecektir.'' Nurettin Yıldız, Daum'un kaleci konusundaki açıklamasını doğru bulmadığını da ifade ederek, ''Cordoba da yediği gollerde hatalıydı. Cordoba'yı örnek vermesi yanlış. Bu kaleci sana bundan sonraki maçlarda da lazım. Onu kazanmak gerekir. Ayrıca Volkan'a da bir şans verilmesi lazım. O da iyi bir kaleci'' diye konuştu. 
     
</TEXT>
</DOC>
