<DOC>
<DOCNO> 167981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sondun03.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Matrix'ten etkilenip katliama niyetlendiler ama... 
</HEADLINE>
<TEXT>

     ABD'de, Matrix filmindeki karakterler gibi giyinen ve katliama hazırlanan 3 genç son anda polis tarafından yakalandı. 
     New Jersey eyaletinin Oaklyn kasabasında, 18 yaşındaki Matthew Lovett ile isimleri açıklanmayan 14 ve 15 yaşındaki 2 suç ortağı, tüfekler, kılıçlar, bıçaklar ve 2 bin adet mermiyle ele geçirildi. 
     Gençler polise itiraflarında, düşmanları olan 3 genci öldürdükten sonra rasgele cinayet işlemeye hazırlandıklarını anlattılar. 
     Kendilerine ''Özgürlük Savaşçıları'' adını veren gençlerin, Ocak ayından bu yana, 1999'da Colorado eyaletindeki Columbine lisesinde 13 kişiyi öldürdükten sonra intihar eden 2 genç gibi bir katliam hazırlığı içinde olduğu belirtildi. 
     Evleri birer cephaneliği andıran gençlerin Matrix filmlerindeki karakterler gibi siyah renkli kıyafetler giydikleri ve dövüş sanatı öğrendikleri kaydedildi. 
     Yerel basın, gençlerin, eylemlerinde kullanmak için hafta sonunda bir araç gasp etmeye çalıştıklarını, ancak başarısız olmalarının ardından polis tarafından yakalandıklarını yazdı. 
     Silahların büyük bölümünün, silah koleksiyoncusu Lovett'in babasına ait olduğunu belirten yetkililer, büyük bir katliamın son anda engellendiğini açıkladılar. 
     Lovett'in babası ise yaptığı açıklamayla, kasaba halkından özür diledi. 
     
</TEXT>
</DOC>
