<DOC>
<DOCNO> 188257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/yasam/yas07.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastalar hastaneyi yaktı 31 kişi öldü 
</HEADLINE>
<TEXT>

   Belarus'ta akıl hastalarının yattığı hastanede çıkan yangında, 30 hasta ölümden kurtarıldı 
      CENK BAŞLAMIŞ Moskova 
   
   Belarus'ta ruh ve sinir hastalarının tedavi gördüğü bir hastanede çıkan yangında 30'dan fazla kişi öldü. 
   Olağanüstü Durumlar Bakanı Valeriy Astapov yaptığı açıklamada, Grodnen bölgesindeki hastanede meydana gelen yangının hastalar tarafından çıkarıldığını bildirdi. Dün sabaha karşı başlayan yangında hastanede 60'tan fazla hasta bulunuyordu. Hastane personelinin yangını kendi olanağıyla söndürmeye çalışması ve itfaiyeye geç haber vermesinin can kaybının artmasına yol açtığını söyleyen Astapov, bazı hastaların da tahliye sırasında güçlük çıkardığını belirtti. İtfaiye, bazı bölümleri tümüyle yanan hastanede 30 hastayı kurtarmayı başardı. Şu ana kadar 31 hastanın cesedi bulundu. Hastane personeli, hastalardan birinin daha önce hastaneyi yakma girişiminde bulunduğunu söyledi. Belarus Devlet Başkanı Aleksandır Lukşaneko, yangınla ilgili soruşturma açılması talimatı verdi. 
   
   
</TEXT>
</DOC>
