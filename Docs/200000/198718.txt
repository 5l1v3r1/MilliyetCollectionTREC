<DOC>
<DOCNO> 198718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/dunya/dun04.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

   
   "İstanbul'u ne çabuk unuttunuz"    CENK BAŞLAMIŞ Moskova 

   Rusya, Çeçen liderlerden Ahmet Zakayev'e siyasi sığınma hakkı tanıyan İngiltere'ye protesto notası verdi. Dışişleri Bakanlığı'na çağrılan İngiltere Büyükelçisi Roderic Lyne'e, Zakayev'le ilgili kararın Londra'nın terörle mücadelede çifte standart uyguladığını gösterdiği söylendi. Rusya Dışişleri Bakan Yardımcısı Vladimir Çijov, İstanbul'daki son saldırıların ardından İngiliz yetkililerin terörle mücadelenin güçlendirilmesi çağrıları yaptığı bir dönemde Zakayev'e sığınma hakkı verilmesini anlamakta zorluk çektiklerini belirtti. 
   
   'AB ordusu'nda uzlaşma sağlandı    Fransa, İngiltere ve Almanya, AB savunmasıyla ilgili düzenlemeler konusunda anlaşmaya vardı. Fransa Dışişleri Bakanı Dominique de Villepin, anlaşmaya varıldığını, AB Hükümetlerarası Konferansı için bulunduğu İtalya'nın Napoli kentinde açıkladı. İngiliz The Daily Telegraph gazetesi, İngiltere'nin 50 yıllık savunma doktrinine ters düşen bir hamle yaptığını, üstelik NATO'nun zarar göreceği kaygısıyla "AB ordusu" fikrinden hoşlanmayan ABD'nin fikri sorulamadan, haberin Fransız basınına sızdığını yazdı. Anlaşmaya göre, , Brüksel'de "operasyonel komuta merkezi" kurulacak, AB, tarihinde ilk kez NATO'dan bağımsız olarak operasyon yapma kapasitesine sahip olacak. 
   
   Rum Kesimi'nde fuhuş yasal oluyor    Kıbrıs Rum yönetimi Adalet ve Kamu Düzeni Bakanı Doros Theodoru, fuhuşun yasal hale getirilmesi konusunda gelecek hafta Rum İçişleri ve Çalışma Bakanları ile Rum Ombudsmanı Iliana Nicolaou'nın katılacağı görüşmeler yapılacağını açıkladı. Rum Bakan, "Güney Kıbrıs'ta fuhuş olduğu şüphe götürmez bir gerçek. İlgili izinleri devlet verdiğine göre, fuhuş yapıldığı biliniyor. Bu nedenle ya belirli bir yasa ve denetim altında fuhuş yapılmasını kabul edeceğiz ya da fuhuşu yasaklayacağız" dedi. Rum Ombudsmanı, Güney Kıbrıs'taki fuhuş sektörüyle ilgili hazırladığı raporunda, Güney Kıbrıs'ı "eski Doğu Bloku ülkelerinden getirilen binlerce kadının zorla çalıştırıldığı büyük bir genelev" diye nitelendirmişti. 
   
   Japonların uzay utancı ..    Kuzey Kore'yi izleme amacıyla iki casus uydu taşıyan bir roketi önceki gün uzaya göndermeye çalışan Japonya, başarısız oldu. Roket, fırlatılışından kısa bir süre sonra imha edilirken, Japon Uzay Araştırma Ajansı, teknik bir sorun çıktığını, bu yüzden roketi de, uyduları da imha etmek zorunda kaldıklarını duyurdu. Roketin eylül ayında fırlatılması planlanmış, ancak teknik sorunlar nedeniyle roketin fırlatılması üç kez ertelenmişti. Uzmanlar, Çin'in uzaya insan göndermesinden haftalar sonra Japonya'nın uzaya uydu fırlatma konusunda başarısız olmasının, Japon halkını utandırdığını belirtiyor. 
   
   
   
</TEXT>
</DOC>
