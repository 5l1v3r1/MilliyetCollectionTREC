<DOC>
<DOCNO> 175944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/soneko37.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine gelecek hafta iki ayrı tahvil ihalesi düzenleyecek... 
</HEADLINE>
<TEXT>

     Hazine gelecek hafta biri Euro diğeri ise ABD Doları cinsinden olmak üzere iki ihale birden düzenleyecek. 
     Hazine Müsteşarlığı'ndan yapılan açıklamaya göre, 19 Ağustos Salı günü, 546 gün vadeli ABD Doları ve Euro cinsinden iki ayrı iskontolu devlet tahvili ihalesi yapılacak. 
     İhraç tarihi 20 Ağustos olarak belirlenen ihalelerde satılacak kağıtların geri ödemesi 16 Şubat 2005'de yapılacak. Söz konusu ihalelerde katılımcılar, 10 bin ABD doları ve 10 bin Euro üzerinden fiyat teklifinde bulunacaklar. 
     Hazine, gelecek hafta tamamı piyasaya olmak üzere, 1 katrilyon 782 trilyon lira iç borç ödemesi gerçekleştirecek. 
     Hazine, 18 Ağustos Pazartesi günü tamamı dövize endeksli cinsten olmak üzere, piyasaya 450 trilyon lira iç borç servisi yapacak. 20 Ağustos Çarşamba günü de tamamı piyasaya olmak üzere 1 katrilyon 332 trilyon lira ödeme yerine getirecek Hazine, bu tutarın 59 trilyon lirasını Türk Lirası cinsinden, 1 katrilyon 273 trilyon lirasını döviz cinsinden gerçekleştirecek. 
     Hazine, Ağustos ayında 11 katrilyon 330 trilyon lirası piyasaya olmak üzere 12 katrilyon 379 trilyon lira iç borç ödemesi yerine getirecek. 
     Ağustos ayında Hazine'nin yapacağı iç borç servisinin 10 katrilyon 6 trilyon lirası Türk Lirası, 1 katrilyon 317 trilyon lirası döviz cinsi, 525 trilyon lirası da dövize endeksli cinsinden olacak. 
     Bu arada açıklamada, piyasa yapıcılığı sistemi çerçevesinde, söz konusu iskontolu devlet tahvili ihaleleri için değişim işlemine konu geri alınacak devlet iç borçlanma senetlerine DİBS ilişkin fiyat listesi de yer aldı. 
     
</TEXT>
</DOC>
