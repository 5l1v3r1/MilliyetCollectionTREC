<DOC>
<DOCNO> 176799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sontur04.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar Alman basınında 
</HEADLINE>
<TEXT>

     FRANKFURT Milliyet 

Almanya'nın en ciddi gazetelerinden "Süddeutsche Zeitung", Uzanlar'ın yükseliş ve düşüş öyküsünü dün 3. sayfasından "Kodamanın yalanları" başlığı altında okurlarına sunarken, İsviçre'de yayınlanan ekonomi dergisi "Cash", ailenin İsviçre'de çeşitli biçimlerde 1 milyar franga yakın para yatırmış olabileceğini ileri sürdü. 
     Uzanlar'ın yıllardır eski hükümetler tarafından korunduğu ya da bu hükümetlerde görev alan üst düzey politikacıların ailenin elindeki "şantaj malzemelerinden" korktuğu iddialarına dikkat çeken Süddeutsche Zeitung'un haberinde, artık bu "koruma tabakası"nın "İstanbul sıcağına dayanamayan buz gibi eriyip, gittiği" ifadesi yer alıyor. Haberinde "Geçmişte efsanevi zenlikleriyle herşeyi satın alabiliyorlardı" sözleriyle tanıtılan aileden "Uzanlar Klanı" olarak söz eden gazetenin İstanbul muhabiri Christiane Schlötzer, kasım seçimlerinden sonra eski politik seçkinlerin hükümette yer bulamadığını, böylece yıllardır toplanan "şantaj malzemelerinin" etkisiz kaldığı iddalarına yer verdi. 
     Uzanların yükseliş dönemini, eski Cumhurbaşkanı Turgut Özal'ın anayasayı açıkça ihlal ederek, Cem Uzan'la Ahmet Özal'ın ilk özel TV kanalı kurmasını sağlaması gibi ayrıntılara kadar ele alan haberde, aileyle iş yapanların ortaklıktan milyonlar kaybeden, sözleşmeleri çiğnenen taraf olarak çıktığına işaret ediliyor. 
     Ailenin sözcüsü Cem Uzan'ın kurduğu partiyle, milletvekilliği dokunulmazlığına ulaşmaya çalıştığı vurgulanan haberde, aşırı sağcı popülist partinin oy oranların son dönemlerde artış gösterdiği, ancak son soruşturma haberlerinden sonra bu eğilimin tersine döndüğü belirtiliyor. 
     
</TEXT>
</DOC>
