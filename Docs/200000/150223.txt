<DOC>
<DOCNO> 150223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/soneko35.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik ve Sosyal Konsey toplantısı... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, bugünkü Ekonomik ve Sosyal Konsey toplantısının hükümetle sosyal kurumlar arasında işbirliğini ve uzlaşmayı sağlamaya yönelik bir mekanizmanın toplantısı olduğunu söyledi. 
     Şener, Konsey toplantısı sonrası yaptığı açıklamanın ardından gazetecilerin sorularını da yanıtladı. Başbakan Yardımcısı Şener, bir gazetecinin, ABD'nin Türkiye'ye vereceği 1 milyar dolarlık hibeyle ilgili olarak, ''1 milyar dolarlık kredinin alınmaması yönünde bir karar var mı '' sorusuna , ''hayır, öyle bir karar yok'' yanıtını verdi. 
     Abdüllatif Şener, bugünkü toplantıda iş çevrelerinin İş Kanunu'nun geri çekilmesini istediklerini söylediklerini anımsatılarak, ''bu konuda ne yapmayı düşünüyorsunuz '' şeklindeki bir soru üzerine, bugünkü toplantının hükümetle sosyal kurumlar arasında işbirliğini ve uzlaşmayı sağlamaya yönelik bir mekanizmanın toplantısı olduğunu kaydetti. 
     İşbaşına geldikleri günden itibaren uzlaşma ortamına büyük önem verdiklerini ifade eden Şener, birçok yasa ve düzenleme gündeme geldiğinde taraflarla birlikte bir uzlaşma platformu oluşturmaya çalıştıklarını söyledi. 
     Şener, ''bu konuyla ilgili olarak aynı tavırlar, süreçler, hükümetimizin aynı siyaset yapma anlayışı devam etmektedir'' dedi. 
     Cumhurbaşkanı Ahmet Nejdet Sezer'in zorunlu emeklilik yaşını 65'ten 61'e indiren yasayı onayladığı hatırlatılarak, bu yasayla kaç kişinin emekli edileceği ve ne kadarlık bir tasarruf yapıldığının sorulması üzerine de Bakan Şener, bu yasanın Bakanlar Kurulu'nda imzaya açıldığı tarihte de söylediği gibi 2 bin civarında personeli ilgilendirdiğini kaydetti. 
     Türk-İş Genel Başkanı Salih Kılıç, Ekonomik ve Sosyal Konsey toplantısında 3 işçi konfederasyonunun da iş güvencesi uygulamasına devam edilmesini istediğini söyledi. 
     Kılıç, Başbakanlık Merkez binada yapılan toplantının çıkışında gazetecilerin sorularını yanıtladı. Salih Kılıç, İş Kanunu ile ilgili 13 maddenin de olması kaydıyla tekrar taraflar arasında müzakere gerektiğini kaydetti. 
     Toplantının verimli geçtiğini kaydeden Kılıç, Maliye Bakanı Kemal Unakıtan'ın da kendisinin ''ununu da, suyunu da keseriz'' sözleriyle ilgili herhangi bir cevap vermediğini belirtti. 
     DİSK Genel Başkanı Süleyman Çelebi ise, hükümetin Konsey'de ağırlıklı bir yapısı bulunduğuna işaret ederek, Konsey'in yapısının genişletilerek değiştirilmesi önerisinde bulunduklarını vurguladı. 
     
     1 MAYIS YASALLAŞSIN 

     Çelebi, 1 Mayıs'ın işçi bayramı olarak yasallaşmasını istediklerini de ifade ederek, ''yasa çıkmazsa bile 1 Mayıs tatil edilsin önerisinde bulunduk. Yorum getirmiş değiller. Değerlendirecekler'' diye konuştu. 
     Süleyman Çelebi, ''işadamları önerilerinizle ilgili ne dediler '' sorusu üzerine de şunları söyledi 
     ''İşadamları çok çağdaş bir yasa sunumu verdiler. Bizim de farklı görüşlerimiz var. İş Kanunu'nun Türkiye'nin çalışma yaşamını 100 yıl geriye götürecek düzenlemeler içerdiğini ifade ettik. İş güvencesini erteleyen yasanın yeniden Meclis'e gelmemesi ve yeniden tartışma konusu yapılmaması taleplerimizi ifade ettik. Hükümet tarafından herhangi bir değerlendirme yapılmadı. Ekonomik ve Sosyal Konsey Başkanlık Kurulu'nda öneriler değerlendirilecek ve bir çalışma yapılacak. 3 ay sonra bize bilgi verilecek. 
     İşadamlarının hepsi İş Kanunu'nun biran önce gelmesini istiyor. Biz de bu İş Kanunu değil itiraz noktalarımızın kaldırıldığı bir İş Kanunu çıkarılması gerektiğini vurguladık.'' 
     
     NOTLAR 

     Bu arada toplantıda Türk-İş Genel Başkanı Salih Kılıç'ın yerel yönetimler yasa tasarısındaki bazı maddelere itirazda bulunarak, ''bazı yetkileri il özel idarelerine veriyorsunuz. Bu merkezin üniter yapısını olumsuz etkiler'' dediği öğrenildi. 
     Bunun üzerine Başbakan Recep Tayyip Erdoğan'ın da ''bunu nereden çıkarıyorsunuz. Böyle bir niyetimiz yok. Daha yasa tartışılıyor'' diye konuştuğu belirtildi. 
     Hak-İş Genel Başkanı Salim Uslu'nun da Ekonomik Sorunları Değerlendirme Kurulu'nda iş güvencesinin tartışıldığını ileri sürerek eleştirilerde bulunduğu, bunun üzerine söz alan Türkiye Odalar ve Borsalar Birliği TOBB Başkanı Rifat Hisarcıklıoğlu'nun da ''bizi haksız yere eleştiriyorsunuz. İş güvencesini Ekonomik ve Sosyal Düzenleme Konsey'de görüşmedik'' yanıtını verdiği bildirildi. 
     Uslu'nun da bunun üzerine ''dost ateşinde bulunuyorsunuz'' dediği kaydedildi. 
     
     KONSEY TOPLANTILARI DÜZENLİ YAPILACAK 

     Şener, Konsey'in 2001 yılında kanunu çıkmış olmasına rağmen ancak 58. hükümet döneminde birinci toplantısı, bugün de ikinci toplantısını yapabildiğini bildirdi. 
     Konsey'in etkin olarak çalışabilmesi, varlığını sürdürebilmesi için siyasi iradenin bu konuda gerekli olduğu konusunun tarafların fikir birliği halinde ifade ettikleri bir nokta olduğunu belirten Şener, hükümetin bu konuya ağırlık vereceğini ve bu konuda siyasi iradenin ortaya konulacağını ifade ettiğini söyledi. 
     Şener, buna bağlı olarak da konsey toplantılarının her 3 ayın ilk çarşamba günü saat 11.00'de düzenli olarak yapılması kararının oybirliğiyle sağlandığını ifade ederek, ''böylece şu ana kadar uygulanmayan ve düzene girmeyen Konsey toplantıları 3'er aylık periyodlar halinde düzenli bir şekilde toplanacak ve gündemindeki maddeleri konuşacaktır'' dedi. 
     Devlet Bakanı ve Başbakan Yardımcısı Abdüllatif Şener, Konsey'in etkinliğinin artırılması konusunda tüm tarafların gerek kamu kesimi, gerekse sosyal tarafların fikir birliğine ulaştıklarını söyledi. 
     Başbakan Yardımcısı Şener, Ekonomik ve Sosyal Konsey toplantısının ardından yaptığı açıklamada, toplantıya ilgili bakanlar ve kamu kuruluşları görevlileri dışında sosyal tarafları temsilen 3'er üye katıldığını söyledi. 
     Toplantı öncesinde Konsey'in Başkanlık Divanı'nın toplandığını ve konsey toplantısının gündeminin sosyal taraflarla birlikte tespit edildiğini belirten Şener, konsey tarihinde ilk kez konseyin gündeminin sosyal taraflarla birlikte Başkanlık Divanı'nda karşılıklı müzakere edilerek ve tartışılarak oluşturulduğunu kaydetti. 
     Şener, toplantının gündeminde 3 konu bulunduğunu ve bunların sırasıyla konseyin etkinliğinin artırılması, yatırım ortamının iyileştirilmesi, işsizlik ve istihdamın artırılması olduğunu ifade etti. 
     Toplantıda yapılan müzakereler sonucunda özellikle sosyal tarafların görüşlerinin ayrıntılı bir şekilde dinlenildiğini bildiren Şener, sosyal tarafların tamamının toplantının gündemindeki 3 konuyla ilgili görüşlerini belirttiklerini kaydetti. 
     Şener, ancak bu süreçten önce Türkiye'de yatırım ortamının iyileştirilmesine yönelik olarak sürdürülen faaliyetlerin Hazine Müsteşarlığı tarafından toplantıya sunulduğunu belirterek, şöyle devam etti 
     ''Toplantıda konseyin etkinliğinin artırılması konusunda tüm taraflar gerek kamu kesimi, gerekse sosyal taraflar fikir birliğine ulaşmışlardır. İlgili kanunda ifade edildiği gibi konseyin amacı devletle, hükümetle sosyal taraflar arasında uzlaşma ve işbirliğini sağlamaktır. 
     Konseyin etkinliğinin artırılabilmesi için hukuki bir eksikliğin bulunmadığı, yapısından kaynaklanan önemli bir sorunun olmadığı fakat şimdiye kadar siyasi irade eksikliği bulunduğu konusunda da görüş birliğine varıldı.'' 
     
     İSTİHDAM VE ÇALIŞMA HAYATI 

     Toplantının 2'inci gündem maddesinin istihdam ve çalışma hayatıyla ilgili olduğunu belirten Şener, şunları kaydetti 
     ''Bu da önemli bir gündem maddesidir. Gerçekten Türkiye'nin en önemli sorunlarından biri işsizliktir. Türkiye'de istihdam kapasitesinin artırılması temel konulardan biridir. Bu konuya ilişkin olarak söz alan üyeler görüşlerini düşüncelerini ifade etmişlerdir. Bu görüşler ve öneriler doğrultusunda önümüzdeki hafta toplanacak olan Başkanlık Divanı Konsey'in yönetmeliğinde çalışma hayatıyla ilgili bulunan çalışma grubu şekillendirecektir. Bu konuda ilgili çalışma grubunun sürekli olarak yapacağı çalışmalar önümüzdeki ekonomik ve sosyal konsey toplantısına sunulacaktır.'' 
     
     YATIRIM ORTAMININ İYİLEŞTİRİLMESİ 

     Şener, diğer önemli konunun ise Türkiye'de yatırımın ortamının iyileştirilmesine ilişkin olduğunu, bu konuda da söz alan tüm üyelerin görüşlerini beyan ettiklerini söyledi. 
     İstihdam kapasitesinin Türkiye'de artırılması ile yatırım ortamının iyileştirilmesi arasında yakın ilişki bulunduğunu belirten Şener, daha önce de yatırım ortamının iyileştirilmesine yönelik olarak bir koordinasyon kurulu kurulduğunu ve bu kurul bünyesinde de komite oluşturulduğunu kaydetti. 
     Bu komitelerin yoğun bir şekilde çalışmalarına devam ettiğini, bu komiteler ve koordinasyon kurulunun şu ana kadar sürdürdüğü çalışmaların ekonomik ve sosyal konsey üyelerine sunulduğunu bildiren Şener, üyelerin de bu sunum üzerine görüşlerini ifade ettiklerini belirtti. 
     Şener, bu konuda hızlı davranılması, Türkiye'nin yatırım yapılan ve dünyada dolaşan yabancı sermayeyi çeken bir ülke haline dönüşmesi ve dünyada dolaşan yabancı sermayeden en büyük payı alan bir ülke haline gelmesi gerektiğinin herkesin görüşbirliği içinde olduğu temel konulardan biri olduğunu kaydetti. 
     





</TEXT>
</DOC>
