<DOC>
<DOCNO> 172957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sondun05.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin "terörizm borsası" proje sorumlusunun başını yedi.. 
</HEADLINE>
<TEXT>

     ABD Savunma Bakanlığı'nın Pentagon , tepkiler üzerine vazgeçtiği Türkiye'nin de içinde bulunduğu Ortadoğu ülkelerinde olası terörist saldırılar üzerine, bahis oynanmasını öngören programının sorumlusu emekli Amiral John Poindexter'ın, Pentagon'daki görevinden istifa edeceği belirtildi. 
     Üst düzey bir Amerikalı savunma yetkilisi, ABD Savunma Bakanı Donald H. Rumsfeld ile Poindexter'ın, tartışmaların ardından emekli amiralin görevine devam etmesinin güçlüğü üzerinde anlayış birliğine vardıklarını söyledi. 
     Yetkili, Rumsfeld'in Poindexter'dan istifasını istemediğini, ancak emekli amiralin birkaç hafta içinde istifasının sunmasının beklendiğini kaydetti. 
     Senato İstihbarat Komitesi Başkanı Pat Roberts da, Poindexter'ın akıllıca karar vermesini beklediğini söyledi. 
     Eski ABD Başkanı Ronald Reagan döneminde ulusal güvenlik danışmanı olan Poindexter, 1980'lerdeki İran-kontra skandalının kilit isimlerindendi. 
     Terör bahis borsası planına göre, programa kaydolan Amerikan şirketleri, Ortadoğu'daki terörist saldırılar ve suikastlere ilişkin tahminlerde bulunacak ve doğru tahminde bulunan bahis parasını kazanacaktı. Bahis konusu ülkeler arasında Türkiye dışında Filistin, Mısır, İran, Irak, İsrail, Ürdün, Suudi Arabistan ve Suriye bulunuyordu. 
     1 Ekim 2003 tarihinde açılması planlanan program için Pentagon 600 bin dolar harcamış, yıl sonuna kadar 49 bin dolar daha harcama yapmayı planlamış, gelecek yıl için 3 milyon dolar, bir sonraki yıl için 5 milyon dolar bütçe istemişti. 
     Program, büyük tartışmalara yol açmasının ardından iptal edilmişti. 
     
</TEXT>
</DOC>
