<DOC>
<DOCNO> 182749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sontur35.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ressam, yazar Bedri Baykam, CHP Genel Başkanlığı'na aday oldu 
</HEADLINE>
<TEXT>

     Ressam, yazar ve CHP eski Parti Meclisi PM üyesi Bedri Baykam, CHP'nin 30. Olağan Büyük Kongresi'nde genel başkanlığa aday olduğunu açıkladı. 
     Taksim Hill Otel'de basın toplantısı yapan Baykam, bunun yaşamında isteyebileceği ve üstlenebileceği en yüksek, saygın, onurlu ve zor görev olduğunu vurguladı. 
     Baykam, adaylığının nedeninin CHP Genel Başkanı Deniz Baykal ile kişisel bir mücadeleye girmek olmadığını belirterek, şunları söyledi 
     ''Amacım, parti üyeliğinden kaynaklanan demokratik hakkımı kullanarak daha üretken bir parti yönetimi, etkin ve verimli çalışan bir örgüt demokratik, saydam, katılımcı bir parti yapısı ve hızla büyüyen bir CHP modelini yaşama geçirmektir. Solda birliği sağlayarak, ülkemizi laik Cumhuriyet yörüngesinden çıkarmaya çalışan gerici güçlere karşı demokratik bir set çekmektir.'' ''12 Eylül ve çeşitli inatlaşmalar yüzünden bölünmüş olan solun değerli isimleri ve genç kadrolarına tekrar kucak açmak istediklerini'' belirten Baykam, ''Biz artık CHP'yi, 12 Eylül öncesi solun güçlü kalesi durumundaki haline getirmeye mecburuz. Birleşmiş bir sol, Türkiye'de yüzde 45 ile birinci parti olur. Çıtayı yüzde 45'e koyuyorum. CHP'nin hakettiği budur'' diye konuştu. 
     Basın mensuplarının sorularını da yanıtlayan Baykam, seçilme şansı konusunda bir tahminde bulunmanın doğru olmadığını belirtti. Baykam, ''Ben partililere Baykalcı olmayın, Baykamcı olun demiyorum. Bir model öneriyorum. Her CHP'linin buna karar verecek bağımsız iradeye sahip olduğuna inanıyorum'' dedi. 
     Bir başka soru üzerine partinin muhalefet anlayışını yeterli bulmadığını belirten Baykam, adaylığına ilişkin olumlu ya da olumsuz bir tepki almadığını kaydetti. 
     
</TEXT>
</DOC>
