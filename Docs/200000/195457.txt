<DOC>
<DOCNO> 195457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/yazar/guclu.html </URL>
<DATE> 2003/11/14/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Nasıl bir YÖK başkanı isteniyor 
</HEADLINE>
<TEXT>

   
   YÖK Başkanı Gürüz'ün görev süresi 5 Aralık'ta sona eriyor. Yeni başkanı, Cumhurbaşkanı Sezer belirleyecek. Kimi isterse atayabilir. Ama sanki, daha önce atadığı YÖK üyelerinin çok silik kalmaları nedeni ile bu kez çok titiz davranacak. 
   Son haftalarda akademik çevrelerin en çok merak ettiği konu bu. Başkan kim olacak YÖK yasası bile ikinci plana düştü. Yeni başkan, her şeyi değiştirebilir görüşü hakim. Gerginlik de artabilir. Çok geniş kapsamlı yasal bir düzenlemeye hiç gerek de kalmayabilir diyorlar. 
   İsim telaffuz edilmese de gönüllerde yatan başkanın nitelikleri konusunda hemen herkes bir şeyler söylüyor. İşte onlardan bazı satır başları 
   Yeni YÖK başkanın mutlaka rektörlük deneyimi olmalı.Uluslararası bilimsel yeterliliğe sahip bulunmalı.Daha önceki başkanlar gibi torpille ya da birilerinin adamı olduğu için değil, o koltuğu hak ettiği için gelmeli.İdari ve mali konulardan anlamalı, bölüm başkanlığından dekanlığa rektörlükten Üniversitelerarası Kurul üyeliğine kadar her kademede deneyim ve birikimi olmalı.Atatürk ilke ve devrimlerine, sözde değil gerçek anlamda sıkı sıkıya bağlı olduğunu, bugüne kadar icraatları ile ortaya koymuş olmalı.Kavgacı değil uzlaşmacı olmalı. Cumhurbaşkanı, başbakan ve bakanlar ile iyi ilişkiler içerisinde olmalı. Aralarında üniversitelere zarar verecek boyutlarda küskünlük, kırgınlık olmamalı.Akademik alanda bugüne kadar ne yaptığı, bundan sonrası için neler öngördüğü, saygınlık uyandırmalı.Türk üniversitelerini olduğu kadar dünya üniversitelerini de çok iyi tanıyor olmalı.Dinamik olmalı. Sürekli masa başında oturmamalı.YÖK'te ve üniversitelerde ciddi anlamda yeniden yapılanmayı başlatabilecek cesaret ve donanıma sahip olmalı.Ankara'yı sevmeli. Orada yaşamayı göze almalı. Aklı ve bir ayağı sürekli farklı kentlerde ya da yurtdışında olmamalı.YÖK'ü tek başına değil, Yükseköğretim Kurulu ile birlikte yönetmeli. Dediğim dedikçi değil, paylaşımcı olmalı. Ekip çalışmasına inanmalı.Zamanının tamamını YÖK'e ve üniversitelere ayırmalı... 
   Bu konuda daha pek çok kriter var. Yeri geldikçe onları da yazmaya devam edeceğim. Çünkü, yanlış YÖK başkanları ve rektör atamaları nedeni ile Türkiye çok zaman kaybetti. Üniversiteler önce tarikatlara teslim edildi, ardından onlardan kurtarmak için sözde kahramanlıklar yapıldı. Gerçek sorunlar ise hep sümen altı edildi. 
   Yeni başkan, Türk yükseköğretimine yeni bir vizyon ve yeni bir bakış açısı getirmeli. Bugüne kadar yaptıkları ile geleceğe güven vermeli. Referansı akıl, bilim ve çağdaşlık olmalı... 
   Cumhurbaşkanı Sezer'in tüm bu nitelikleri hatta daha fazlasını taşıyan bir başkan bulacağına yönelik umutlar çok fazla. Çünkü son aylarda üniversitelerle ve rektörle çok daha sıkı bir diyalog içerisinde. İşte bu yüzden YÖK Başkanlığı'na getireceği isim daha önce atadığı YÖK üyelerinden çok farklı olacak. Dahası mevcut rektörlerin yüzde 90'ının atama kararnamesinin altında yine onun imzası var. Yani kimin ne olduğunu fazlası ile biliyor. 
   Cumhurbaşkanı Sezer YÖK, Başbakan Erdoğan da TÜBİTAK Başkanlığı konusunda çok önemli bir sınav verecek. TÜBİTAK başkanına yönelik kriterleri de bir başka yazıda ele alacağız. 
   Özetin özeti Bilimi, teknolojiyi, çağdaş dünyayı yakalamak lafla değil, öngörü ile gerçekleşir. YÖK ve TÜBİTAK Başkanlığı'na yapılacak atamalar, Cumhurbaşkanı ve Başbakan'ın bu konuya verdiği önemin bir göstergesi olacak .. 
   
      
   
</TEXT>
</DOC>
