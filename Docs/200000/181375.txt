<DOC>
<DOCNO> 181375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/guncel/gun02.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine yıkım, yine olay 
</HEADLINE>
<TEXT>

   Beykoz'daki gecekondu yıkımı sırasında yine zabıtalarla vatandaşlar arasında kavga çıktı. 3'ü zabıta, 5 kişi yaralandı 
      İSTANBUL Milliyet 

   
   Beykoz'a bağlı Poyrazköy'de bir gecekondunun yıkımı sırasında çıkan arbedede, üçü zabıta memuru beş kişi yaralandı. 
   İstanbul Büyükşehir Belediyesi Boğaziçi İmar Müdürlüğü ekipleri, Poyrazköy'de Mustafa Kalafat 45 adlı kişinin, dedesinin uzun yıllar kullandığı araziye yaptığı gecekonduyu dün yıkmak istedi. Ancak, Kalafat ve ailesi yıkıma direnerek gecekondudan çıkmadılar. Bir süre sonra ailenin dışarı çıkmaları üzerine gecekondunun bir kısmı zabıta ekiplerince yıkıldı. Ancak, gecekondunun tamamının yıkılmak istenmesi üzerine Kalafat ailesi ile komşuları direnerek, ekiplere taş attılar ve sopalarla saldırdılar. 
   
   Zabıtanın kolu kırıldı 
   Jandarmanın da katıldığı yıkım sırasında çıkan arbedede, Nadim Dabanlı, Ahmet Gündüz ve Osman Çamyar adlı zabıta memurları ile Selver Şen ve Mustafa Kalafat'ın akrabası Esma Kalafat adlı kadınlar yaralandı. 
   Dabanlı ve Gündüz'ün sağ ellerinin, Çamyar'ın ise kolunun kırıldığı, taşlar nedeniyle ezikler ve ısırıklar bulunduğu bildirildi. 
   Olaylar jandarma ekiplerince güçlükle yatıştırılırken, üç kişi gözaltına alındı. Ortalığın yatışmasından sonra gecekondunun yıkımı tamamlandı. 
   
   
</TEXT>
</DOC>
