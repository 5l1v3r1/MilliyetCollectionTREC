<DOC>
<DOCNO> 172968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sondun16.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
BM silah denetçisi Blix "Gizli servis bilgileri sürekli abartıldı" 
</HEADLINE>
<TEXT>

     Irak savaşından önce bu ülkede görev yapan BM silah denetçilerinin başkanlığını yapan Hans Blix, Irak'ın silah programlarına ilişkin gizli servis bilgilerinin sürekli bir şekilde abartıldığını söyledi. 
     Almanya'da yayımlanan Tagesspiegel gazetesine demeç veren Blix, ''Amerikan ve İngiliz hükümetlerinin Irak konusundaki samimiyetine inanıyorum, ancak gizli servis bilgileri sürekli bir şekilde abartıldı'' dedi. 
     Irak'ın nükleer, kimyasal ve biolojik silah programlarına sahip olabileceğini, ancak asıl önemli olanın bunların uygulamaya konulup konulmadığı olduğunu belirten Blix, ''Bizi en çok şaşırtan şey, ABD ve İngiltere'nin Irak konusunda çok sabırsız davranmaları oldu. BM kararı 8 Kasım'da alındı, savaş ise Mart ortasında başladı'' diye konuştu. 
     Iraklıların kendileriyle ''kedi-fare oyunu'' oynamadıklarını, her tarafa girmelerine izin verdiklerini kaydeden Blix, ''Belki de gerçekten gizleyecek bir şeyleri yoktu. 90'lı yıllarda bizimle oynadılar. Her zaman kendime sordum, bunu niye yaptıklarını. Belki de bunun cevabı gurur. Saddam Hüseyin, Irak'ta arama yapılmasını bir hakaret olarak kabul ediyordu. Bu nedenle silah denetçilerinin çalışmalarını her fırsatta engellemeye çalıştı. Belki Irak'ta kitle imha silahlarının var olduğunun düşünülmesini, düşmanlarına karşı bir silah olarak kullanıyordu'' şeklinde görüş belirtti. 
     Irak'ın kitle imha silahları üretecek durumda olmasının, gerçekten üretmesinden farklı bir şey olduğuna dikkati çeken Blix, ''Gerçekten kitle imha silahı üretme planları olup olmadığının ispatlanabilmesi için delillere ihtiyacımız var. Böyle planlar da olmuş olabilir, ancak ABD Başkanı George Bush ve İngiltere Başbakanı Tony Blair'e iletilen ve Irak'ın 45 dakika içinde kitle imha silahı kullanabilecek durumda olduğu şeklindeki gizli servis haberleri doğru değildi'' dedi. 
     
</TEXT>
</DOC>
