<DOC>
<DOCNO> 174807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/yazar/guclu.html </URL>
<DATE> 2003/08/10/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Başbakan hediyeleri ne yapacak 
</HEADLINE>
<TEXT>

   
   Çocuklarının mürüvvetini görmek her anne baba için en büyük mutluluktur. Başbakan Erdoğan ve ailesi için de bugün öyle bir gün. Hayırlı, uğurlu olsun. 
   Mutluluk, sevgi paylaşıldıkça büyür derler. Erdoğan'ın oğlunun düğününe binlerce kişiyi davet etmesi belki de bu yüzden. Dileriz en kısa zamanda torununu da kucağına alır. Çünkü en keyiflisi o derler. 
   İnsan belli bir makamda olunca etrafında pervane gibi dönen de çok oluyor. Ama düşmeyegörsün, yalnızlık onların kaçınılmaz kaderi oluyor. Öyle çok örneklerini gördük ki... 
   Erdoğan, başbakan olmasaydı çevresindeki sevgi halkası bu kadar büyük olur muydu Tartışılır. 
   Hediye verme ve orada kendini gösterme konusunda bugün Lütfü Kırdar'da kıyasıya bir yarışın olacağı kesin. 
   Gönülden kopan ölçülü hediyelere elbette bir diyeceğimiz yok. Ama göreceksiniz ortaya öylesine abartılı hediyeler çıkacak ki günlerce tartışılacak. Hatta Başbakan'ı zor duruma bile düşürebilecek. 
   Bu yüzden, Allah'a şükür durumları da iyi olduğu için gelen tüm hediyeleri bir kuruma bağışlasalar ne iyi olur. Örneğin Çocuk Esirgeme Kurumu'na. Örneğin Türk Eğitim Vakfı'na. Örneğin yoksulluktan bir türlü evlenemeyenlere. Takdir kendilerinin. Böylece hem kafaları rahat olur. Hem de binlerce gence umut ışığı yaratılır... 
   
   Araştırma görevlileri    Üniversitelerdeki akademik kadronun üçte birini onlar oluşturuyor. Ağır işçiler gibi tüm angarya işler onların sırtında. Hocaları gibi part - time çalışamazlar. Günde ortalama 10, 15 saat durmaksızın koştururlar. Ama buna karşın en az ücreti de onlar alırlar. 
   Bütün bunlar neyse ama en çok ağırlarına giden hiç adam yerine konulmamaları. Siz ne düşünüyorsunuz diye sorulmaması. YÖK döneminde böyle idi. Yeni hazırlanan tasarıda da değişen bir şey yok. Ne kurullara girebiliyorlar ne de seçimlerde oy kullanabiliyorlar. Sanki onlar yok. 
   Sadece bu kadarı ile kalınsa iyi. Doktoralarını tamamlamaları da, tamamladıktan sonra yardımcı doçentliğe atanmaları da hep zora sokuluyor. Yurtdışı bursu kazananlar para yok diye gönderilmiyor. Yurtiçindekilerin atamaları yapılmıyor. Anlayacağınız sorun deryasında boğulmak üzereler. 
   Bir de her yönü ile tartışmalı merkezi doçentlik sınavları var ki tam evlere şenlik. Hem iyi hem kötü. Üzerinde çok düşünülmeden atılacak bir adım çok sıkıntılar yaratabilir... 
   
   LES dayatması    Yüksek lisans yapmak için LES'ten yani lisansüstü eğitim sınavından en aşağı 45 almak gerekiyor. Sınavda tıpkı ÖSS'de olduğu gibi Türkçe, matematik, tarih, coğrafya gibi ana derslerden sorular soruluyor. Temel bilimlerde okuyanlar için sorun yok. Ama konservatuvara giden ve bütün ömrü notalar arasında geçen bir öğrenciyi düşünün. Matematikten, tarihten ne anlar. Tıpkı spor bölümünden, İngilizceden mezun olanlar gibi. Ama nedense gençleri hayati derecede ilgilendiren bu konular hiç gündeme gelmiyor. YÖK işte bu yüzden gitsin. Ama yerine gelecek sistem de bir başka dayatma içerisinde olmasın .. 
   
      
   
</TEXT>
</DOC>
