<DOC>
<DOCNO> 162896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sondun09.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen "Türkiye'nin üyeliğini 40 yıl önce kabul ettik" 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, ''Demokratik bir şekilde seçilmiş hükümetlerimiz 40 yıl önce Ankara Antlaşması'nı imzalayarak, Türkiye'nin AB'ye üye olabileceğini kabul ettiler ve 1999'da, Helsinki'de bunu teyit ettiler'' dedi. 
     Verheugen, Belçika'da çıkan Anadolu dergisinin, Türklerin bu ülkeye gelişlerinin 40. yılı nedeniyle yüksek tirajla dağıtıma soktuğu Fransızca ve Hollandaca özel sayısı için demeç verdi. 
     ''Türkiye'nin katılışının AB'nin sonu olacağı ileri sürülüyor. Siz ne düşünüyorsunuz '' sorusuna Verheugen, özetle şu yanıtı verdi 
     ''Bu düşünceyle kesinlikle mutabık değilim. Türkiye'nin AB'ye katılımı meselesinin kamuoylarında bazı soruları gündeme getirdiğini herkes biliyor. Ancak demokratik bir şekilde seçilmiş hükümetlerimiz 40 yıl önce Ankara Antlaşması'nı imzalayarak, Türkiye'nin AB'ye üye olabileceğini kabul ettiler ve 1999'da, Helsinki'de bunu teyit ettiler. Türkiye, AB'ye üyeliği öngörülmüş bir aday ülkedir. Benim anlatmaya çalıştığım şu ki, AB'ye üye olacak Türkiye ile bugünkü Türkiye aynı olmayacak.'' AB'nin genişleme sürecinin Türkiye'yi de kapsadığını hatırlatan ve AB'nin de çok değişmek, kurumsal reformlarını gerçekleştirmek zorunda olduğunu belirten Verheugen, ''Eğer AB önündeki sorunları aşamazsa uyumlu hiçbir iş yapamayan, saçma bir ülkeler topluluğu olur. Ekonomik bir dev, politik bir cüce olarak kalır'' dedi. 
     
     DÜĞÜN KOŞULLARI 
     Verheugen, ''Türkiye ile AB arasındaki sadakatsizliklerle dolu bu aşk hikayesinin geleceğine inanılabilir mi '' sorusu üzerine, ''Bütün aşk hikayelerinde duygusallık gereklidir ama dürüstlük, açık sözlülük, sorumluluk da lazımdır. Bunların hepsi bir arada bulunmazsa ayrılık kaçınılmaz olur. Düğünün koşulları baştan belli. Türkiye, bu evlilik için, diğer adaylar için de aynı olan koşulları yerine getirmek durumundadır'' diyen Verheugen, üyelik müzakerelerinin başlaması için siyasi koşulların yerine getirilmesi gerektiğini belirtti. 
     Kopenhag zirvesinde Türkiye'nin müzakerelere başlama tarihinin ''çıkmaz ayın son çarşambasına'' bırakılmadığını, 2004 sonunda komisyonun bir rapor hazırlayacağını, bu raporun olumlu olması halinde müzakerelerin, ''2005'te, mümkün olan en kısa zamanda'' başlatılacağını anlatan Verheugen, bu takvimin Ankara hükümetine reformları gerçekleştirmek ve uygulamaya sokmak için zaman tanıdığını söyledi. 
     
     İYİMSERİM 
     Türkiye'nin AB'ye uyum reformlarını başarıyla tamamlayacağı konusunda iyimser olduğunu anlatan Verheugen, Ankara hükümetinin bu konudaki siyasi iradesinin bariz gözüktüğünü, ancak yasaları çıkarmanın yeterli olmadığını, uygulamanın da önem taşıdığını ifade etti. 
     Türkiye'deki AB yandaşlarına ''mücadeleye devam'' etmelerini öneren ve başka alternatif olmadığını belirterek, ''Eylem yapmaya ve umutlu olmaya mahkumuz'' diyen Verheugen, ''İşler yolunda ve iyiye gidiyor. Önemli olan da bu'' diye konuştu. 
     Verheugen, ''AB'nin bugünkü halini ve düzensizliğini, dış politika ve savunma alanlarındaki zayıflığını, Irak krizi sırasındaki tablosunu görünce, Türkiye'nin böyle kurumsallaşamamış ve uyumsuz bir kuruma girmek istemesinin doğru olup olmadığı sorgulanabilir. AB'nin geleceğinden umutlu musunuz '' sorusunu yanıtlarken, ''AB'nin doğası ve akıbeti tartışılıyor'' diyerek, özetle şunları anlattı 
     ''AB'nin sorumlulukları ve savunması gereken menfaatleri var. Ya bunları başaracak veya yan çizecek. Eğer bunları başarmak istiyorsa ortak dış politika ve savunma politikası sahibi olması gerekiyor. Bu, Türkiye açısından da önemli bir konu. Türkiye AB'ye girerse mi itibarı artar, yoksa dışında kalırsa mı Bence Türkiye, ağırlığı, tarihi ve kültürü ile AB içinde, doğu ile batı arasında köprü olarak temel bir rol üstlenebilir. Küresel olarak, 21. yüzyılın başarılması gereken en önemli işlerinden biri de doğu ile batı arasında uyumu sağlamak olacaktır.'' 
     
     RUMLARA GÜVENCE VERMEDİK 
     Verheugen, Kıbrıs sorununa ilişkin olarak, ''Türk tarafına baskı yapan, Rumlara ise tam üyelik garantisi vererek hiçbir çaba harcamamalarına neden olan politikanızın doğruluğundan emin misiniz Başarısızlık halinde tek sorumlu Türkler mi olacak '' sorusuna, özetle şu yanıtı verdi 
     ''Hiçbir aday ülkeye tam üyelik garantisi vermedik. Hiçbir adaya, ne olursa olsun AB'ye katılım güvencesi vermedik. Kıbrıs konusunda, Rum yöneticilere yapıcı bir tavır izlemelerinin kendi menfaatleri icabı olduğunu sürekli hatırlattık. Aksi takdirde ülkelerinin AB'ye katılımını tehlikeye sokacaklarını vurguladık. Başkan Prodi ve ben, Kıbrıslı Rumlara bu mesajları sürekli ve kuvvetle ilettik. Türk basınının bu çabalarımızı görmemesi garip... Şimdi çabalarımızı geleceğe yönelik yoğunlaştırmalıyız. Dosya kapanmadı. Birleşmiş bir Kıbrıs'ın, 1 Mayıs 2004'te AB üyesi olması şansı hala var. Kaybedecek zamanımız yok. AB Komisyonu da çözüm çabalarına katkı için elinden geleni yapacaktır.'' 
     
</TEXT>
</DOC>
