<DOC>
<DOCNO> 195105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sontur16.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaya Çilingiroğlu bir hafta sonra taburcu olacak... 
</HEADLINE>
<TEXT>

     Florence Nightingale Hastaneleri Grubu Genel Koordinatörü Dr. Mücahit Atmanoğlu, dün işyerinin önünde uğradığı silahlı saldırı sonrası hastanelerinde tedavi altına alınan işadamı Kaya Çilingiroğlu'nun, bir hafta sonra taburcu edilebileceğini bildirdi. 
     Dr. Atmanoğlu, AA muhabirine yaptığı açıklamada, saldırı sonucu sağ ve sol dizleri ile sağ ayak bileğinden yaralanan Çilingiroğlu'nun sağlık durumunun iyi olduğunu söyledi. 
     Çilingiroğlu'nun geceyi rahat geçirdiğini anlatan Atmanoğlu, enfeksiyon riski nedeniyle ziyaretçilerin kısıtlandığını kaydetti. 
     Spora olan yakın ilgisiyle de tanınan Çilingiroğlu'nun 6-7 ay spor yapamayacağını vurgulayan Dr. Atmanoğlu, ''Kaya Çilingiroğlu, 1 hafta sonra taburcu edilebilir. En iyi ihtimalle 10 gün sonra da fizik tedaviye başlanacak'' dedi. 
     Mücahit Atmanoğlu, Çilingiroğlu'nun, alçıda bulunan sağ ayağının üzerine 3 ay kesinlikle basamayacağını dile getirerek, işadamının bu süre içinde baston kullanacağını ve gelişmelere göre bu ayağın 3 ay sonra yeniden alçıya alınabileceğini bildirdi. 
     İşadamını bu sabah ziyaret ettiğini belirten Dr. Atmanoğlu, ''Kaya Bey'in dünkü gerginliği ortadan kalkmış, gayet neşeli'' diye konuştu. 
     
</TEXT>
</DOC>
