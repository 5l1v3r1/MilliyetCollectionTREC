<DOC>
<DOCNO> 160093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/siyaset/siy02.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'MGK'ya görev biçilmez' 
</HEADLINE>
<TEXT>

Dışişleri Bakanı Abdullah Gül, MGK'nın yöneten bir kurum olmadığını belirterek, "Anayasa'da belirlenen dışında görev verirsek Türkiye'nin imajını bozarız" dedi 
     ANKARA Milliyet 

     Dışişleri Bakanı Abdullah Gül, AB uyum paketinin Milli Güvenlik Kurulu'nda görüşülmesine henüz karar verilmediğini belirterek, "MGK yöneten bir kurum değildir. Eğer Anayasa'da belirlenen dışında görev vermeye kalkarsak Türkiye'nin imajını bozarız" dedi. 
     Pakete ilişkin spekülasyonlardan rahatsızlık duymadıklarını ve kamuoyuna bilerek açıkladıklarını belirten Gül, "TBMM tatile girmeden paketi çıkaracağız" diye konuştu. NTV'de soruları yanıtlayan Gül, paketle ilgili tartışmalardan memnun olduklarını kaydetti. 
     Gül, "MGK, TSK'nın demokratik bir platformda, kanuni, yasal sınırlar içinde fikirlerini ifade ettikleri bir kurumdur. Eğer kurumlarımıza Anayasa'da belirlenen dışında dolaylı ya da açık görevler vermeye kalkarsak, biz o zaman gerçekten Türkiye'nin imajını bozarız Türkiye'ye, kurumlara, Silahlı Kuvvetler'e haksızlık etmiş oluruz" dedi. 
     

</TEXT>
</DOC>
