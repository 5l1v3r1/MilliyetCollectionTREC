<DOC>
<DOCNO> 199979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sondun25.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'tan Asil Nadir'e yanıt... 
</HEADLINE>
<TEXT>

     KKTC Cumhurbaşkanı Rauf Denktaş, halka seçimlerde hükümeti ''değiştirin'' çağrısı yapan işadamı Asil Nadir'e, '' Değiştirin dedi ama kimlerin geleceğini söylemedi. İnsan daha güzelini bulduğunda değiştirir'' diye yanıt verdi. 
     Denktaş, bir kabulde, Kıbrıs Medya Grubu sahibi Asil Nadir'in dün Kıbrıs TV'de yaptığı açıklamaları değerlendirerek şunları söyledi 
     ''İnsan elbisesini bile yenisini bulduğunda, daha güzelini bulduğunda değiştirir. Burada değişim mücadelesi, devlete sahip çıkan taraf ile devleti Annan planı çerçevesinde ortadan kaldıracak olan taraflar arasındadır. Halkımız gayet bilinçlidir. Daha iyi hükümet, daha iyi idare istiyorlarsa onun yolları da çoktur. Onun yollarını birlikte bulacağız. Ama şimdiki mücadele Annan planı yoluyla, Avrupa Birliği hayaliyle Kıbrıs'ı Türkiye'den ayırma, Türkiye'nin Kıbrıs üzerindeki haklarını kaldırma oyunudur.'' Denktaş, Asil Nadir'in ''değiştirin'' derken, hangi idarenin geleceğini söylemediğini ifade ederek, ''Bu büyük bir hata. Kendisinden bunu beklemiyordum. Çünkü bir tarafta 'Annan Planı ve AB' diyerek Türkiye'ye hakaretler savuran kişileri de aday olarak içlerine alan taraf, diğer tarafta da 'devlete ve Türkiye'ye sahip çıkan ve devlet ortadan kalktığı takdirde Rum cumhuriyetinde azınlık olarak yok edileceğimizi' söyleyenler var'' dedi. 
     Cumhurbaşkanı Denktaş, ''Sayın Asil Nadir bir gece gitmiş ve 'yarından itibaren siyasetimiz değişti, artık Annan planı lehine yazacaksınız' demiş. Gazete o günden itibaren o yönde yazmaya başladı. Bu kendilerinin hakkıdır, hürriyetidir. Kimse kendisine bir şey söylemez'' diye konuştu. 
     Asil Nadir'in, ''çocuklarım yurtdışında'' diyerek bunun KKTC'deki durumdan kaynaklandığına ilişkin mesajlar verdiğini de kaydeden Denktaş, ''Asil Nadir ailesi yıllardır Londra'da yaşıyor. Kendileri buraya geldiler, çok güzel yatırım yaptılar, maalesef çeşitli nedenlerle bu devam etmedi, keşke edebilseydi'' dedi. 
     
</TEXT>
</DOC>
