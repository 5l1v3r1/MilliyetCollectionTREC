<DOC>
<DOCNO> 170931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/soneko16.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM lojmanları için 100 firma başvurdu... 
</HEADLINE>
<TEXT>

     Milletvekili lojmanlarının bulunduğu alan üzerinde kurulacak Türkiye Ticaret ve Alışveriş Merkezi için şu ana kadar yaklaşık 100 firma başvuruda bulundu. 
     Anayasa Mahkemesi'nin 2003 Bütçe Kanunu'nun, aralarında milletvekili lojmanlarının satışının da bulunduğu bazı maddeleriyle ilgili yürütmeyi durdurma kararı vermesinin ardından yeniden tartışma konusu olan TBMM lojmanları için yeni bir yasal düzenlemeye gidiliyor. 
     Mahkemenin söz konusu kararı sonrası Maliye Bakanlığı yeni bir tasarı hazırlığına girişti. Bakanlık yetkilileri, kısa sürede TBMM'ye sevkedilmesi planlanan tasarıda, milletvekili lojmanlarının satışının yanı sıra bütçeden belediyelere aktarılacak pay ve diğer acil düzenlemelerin de yer alacağını bildirdiler. 
     
     LOJMANLAR SHOWROOM'LARA DÖNÜŞÜYOR 
     Emek İnşaat İşletme A.Ş. ile Reha Medin Emlak Hizmetlerinin pazarlayacağı TBMM Lojmanlarının satışına ilişkin alt yapı çalışmaları da devam ediyor. 
     TBMM Lojmanlarının mimarı Behruz Çinici'nin hazırladığı Ticaret ve Alışveriş Merkezi değişim-dönüşüm projesi uygulamasında, lojmanların bulunduğu toplam 246 bin 650 metrekarelik alanda, mevcut yapılaşma ve yeşil alan dokusu korunuyor. Oluşturulacak yeni Merkez'de, modern cafe ve restoranlar ile sinema salonlarının yer alacağı kültür merkezi ve bankalar ile yapı marketi, hipermarket, 400 mağaza ve çok katlı 2 blokta 177 ticaret ofisi bulunacak. 
     Yabancı işadamı ve heyetlerinin ağırlanabileceği VİP salonlarının da yer alacağı Merkez'de, bir de helikopter pisti inşa edilecek. 
     Dönüşüm projesine göre, villa tipi binaların alt katları showroom haline getirilecek. Üst katlar ise ofis olarak kullanılacak. Ancak hak sahibi olacak kişi ve kuruluşlar, proje dahilinde kendi konseptlerine uygun her türlü tadilat ve dekorasyonu yapabilecek. 
     Bu çerçevede, Türkiye Ticaret ve Alışveriş Merkezi'nde yer alacak kişi ve kuruluşlar, 244 metrekareden oluşan her birimi, isterlerse 44'er metrekarelik iki modülle, 288 veya 332 metrekarelik işyerlerine dönüştürebilecek. 
     
     TALEPLER TOPLANIYOR 
     Bu arada, Reha Medin Emlak Hizmetleri Yönetim Kurulu Başkanı Reha Medin'den alınan bilgiye göre, Türkiye Ticaret ve Alışveriş Merkezi'nde işyeri almak için şu ana kadar yaklaşık 100 firma talepte bulundu. 
     Medin, bu firmaların, hak sahibi olabilmek için resmi satışların başlamasını beklediklerini ifade etti. 
     Projenin uygulanmasıyla birlikte showrooma dönüştürülecek villa tipi binalar ortalama 360-380 bin dolardan, çok katlı iki bloktaki ofisler ise ortalama 220 bin dolardan satılacak. Satış bedelinin yüzde 25'i peşin alınırken, geriye kalanına ise 1 yıl vade uygulanacak. 
     
</TEXT>
</DOC>
