<DOC>
<DOCNO> 171029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/ekonomi/aeko.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar'da 5 milyar dolar zarar var 
</HEADLINE>
<TEXT>

   BDDK'dan bir üst düzey yöneticinin verdiği bilgiye göre, İmar Bankası'nda resmi olarak 539 milyon dolar görünen mevduat rakamının 5 milyar dolar olduğu tahmin ediliyor. İmar Bankası'nın eski yöneticilerinin BDDK'ya sağlıklı hiç bir belge tesliminde bulunmadığını belirten yetkili, mudi sayısının resmi rakamın 212 bin üzerinde olduğunu bildirdi 
      KADİFE ŞAHİN 
   
   Tasarruf Mevduatı Sigorta Fonu Fon yönetimine geçen İmar Bankası'nda tüm çalışmaların tamamlanmasından sonra ortaya çıkacak olan zarar rakamının 5 milyar dolar olacağı belirtiliyor. 
   Bankacılık Düzenleme ve Denetleme Kurumu'ndan BDDK bir üst düzey yetkilinin verdiği bilgiye göre bankanın resmi kayıtlarda 750 trilyon lira 539 milyon dolar olarak görünen toplam mevduatın, çalışmanın tamamlanması ile 5 milyar doları da geçmiş olduğunun tespit edileceği tahmin ediliyor. 
   Bankanın 169 şubesinde devam eden çalışmaların tamamlanması halinde mudilere yapılacak ödemeler konusunda da bir program belirleneceğini ve BDDK Yönetim Kurulu'dan karar çıkmasıyla ödemelerin yapılacağını kaydeden yetkili, bankanın mudi sayısının ise 380 bin olduğunu söyledi. İmar Bankası'nın açıklanan son verilerine göre mudi sayısının 168 bin 674 olduğu belirtiliyordu. Yani 212 bin mudinin hesabı resmi kayıtlara konulmayarak gizlenmiş. 
   
   'Hayali bankacılık' 
   İmar Bankası hesaplarında özellikle son bir hafta içinde büyük bir artış olduğunu ifade eden yetkili, Türkiye'nin hayali ihracatı gördüğünü ama hayali bankacılığa İmar Bankası'nda tanık olduğunu söyledi. 
   Bankanın kayıtlarında çift hesap tutulduğuna dikkat çeken yetkili, BDDK'ya verilen belgelerde sadece hesapların bakiyelerinin yer aldığını ancak hesabın nereden gelip nasıl bir hareketlilik izlediği ve bakiyenin nasıl oluştuğuna dair hiç bir bilginin yer almadığını kaydetti. 
   Bankanın Fon yönetimine geçmesinden sonra yapılan ilk incelemelerde bankanın sahibi Uzanlar'ın Kıbrıs'ta bulunan off - shore bankasından, İmar Bankası'na aktarmalar yapıldığı tespit edilmişti. 
   
   Off-shore mudisi 28 bin 550 
   Resmi olmayan bir kaynaktan alınan bilgiye göre ise şu an İstanbul'da 10 milyara kadar off - shore ödemesine başlayan Uzanlar'ın toplam 28 bin 550 off - shore mudisi bulunuyor. Ancak, bu sayı şu an 13 bin 613 olarak gösteriliyor ve tutarın da 160 trilyon olduğu ileri sürülüyor. 
   Bu arada BDDK, Kıbrıs'taki off - shore bankasında da hesaplar üzerinde inceleme başlattı. 
   
   Bankanın bilgiyasar sistemi on-line değil    İmar Bankası'nın bilgisayar altyapısının on - line bağlantılı olmadığını belirten yetkili, bugüne kadar Fon yönetimine alınan hiç bir bankada bu tür sistemle karşılaşmadıklarını söyledi. 
   Sistemin on - line olmamasının çalışmalarda bilgi yüklenmesini zorlaştırdığını ifade eden yetkili, bankanın on - line sisteme geçmemesinin nedeninin merkezin şubeleri daha rahat kontrol etme amacından kaynaklanabileceğini belirtti. Yetkili, "Şubeleri merkezden bağımsız tutarak belki de merkezin kontrolünü daha da kolaylaştırmışlar. Son bir haftada hesaplara geçen paralar bazı şubelerde gözükmüyor. Ya şube işlemden çekindi. Ya da bilgisi olmadan şubeye kayıt yapıldı" dedi. 
   
   'Ödemeler okullar açılmadan yapılacak'    380 bin mudisi olan İmar Bankası'nda tüm hesaplar için 169 şubede yoğun çalışmaların devam ettiğini belirten BDDK üst düzey yetkisili ödemelerin ağustos sonu, en geç de okullar açılmadan tamamlanmasının hedeflendiğini söyledi. 
   Yetkili, 169 şubenin 130'unda çalışmaların tamamlandığını, 39 şubede ise çalışmaların devam ettiğini bildirdi. "Ödemeler ağustos sonu, eylül ayı başında yani okullar açılmadan yapılacak" diyen yetkili, ilk aşamada bilgileri güvenilir bulunan hesapların ödemesinin yapılacağını vurguladı. 
   Bu tür ödemeler için hesap cüzdanı, banka dekontu ve taahhütname alınarak paraların mudiye verileceğini belirten yetkili, bunun için de BDDK Yönetim Kurulu'nun karar vereceğini söyledi. 
   "Taahhütname alınacak çünkü belki de olmayan bir parayı ödemiş olacağız" diye konuşan yetkili, kuşkulu hesaplar için ilk aşamada hiç bir şekilde ödeme yapılmayacağını, bunların incelemeye bırakılacağını kaydetti. 
   Şener Ödeme iki hafta içinde 
   Bu arada Başbakan Yardımcısı Abdüllatif Şener de TBMM Genel Kurulu'nda CHP Milletvekili Ahmet Ersin'in konuya ilişkin gündemdışı konuşmasını yanıtlarken, "Buraya gelmeden önce BDDK Başkanı ile görüştüm ve bana verdiği bilgiye göre hak sahipleri tespit edilerek maksimum iki hafta içinde ödemeler gerçekleştirilecek" dedi. 
   
   Bonoların karşılığı yok    Bankada bono bulunmadığını belirten yetkili, karşılığı olmayan bonoların ödenmeyeceğini kaydetti. Bankanın hesabında gözüken bono karşılığının çok az olduğunu ifade eden yetkili, "Ne Merkez Bankası'nda ne de Takasbank'ta bankanın adına açılmış hiç bir bono saklama hesabı yok. Dolayısıyla bonoların karşılığı olmadığı için ödeme yapılmayacak" dedi. Türkiye'nin her yerinde 25 murakıbın İmar Bankası üzerinde çalıştığını, raporlar hazırladığını belirten yetkili, bankanın bin 500 personeli olduğunu söyledi. 
   
   
</TEXT>
</DOC>
