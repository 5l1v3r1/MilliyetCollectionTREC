<DOC>
<DOCNO> 175313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sontur03.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya-Türkiye hattında büyük fuhuş operasyonu düzenlendi 
</HEADLINE>
<TEXT>

     Tekin ATAY TRABZON, DHA 
     

BEYAZ kadın ticaretinin bitirilmesine yönelik Rusya Dışişleri ve Türk İçişleri Bakanlıkları'nca yapılan ortak çalışma kapsamında Trabzon'da geçen cumartesi günü büyük bir operasyon yapıldı. Kent tarihindeki ender harekatlardan biri olan Şafak' adlı operasyonda yabancı uyruklu 310 kadın, ilişkiye giren 275 Türk erkek, kadınları fuhuşa zorlayan 20 Türk gözaltına alındı. 
     Sarp Sınır Kapısı'nın açıldığı 1989 yılından bu yana başta Trabzon olmak üzere Karadeniz'in çeşitli kentlerinde Asya'daki devletlerden gelen kadınların para karşılığında erkeklerle ilişkiye girmeleri ve özellikle Trabzon'da yabancı uyruklu kadınların içinde bulunduğu bir fuhuş sektörünün oluşması Rusya'yı harekete geçirdi. Rus Dışişleri Bakanlığı, çok sayıda Rus, Ukrayna ve Gürcistan uyruklu kadının Trabzon'da fuhuşa zorlandığı, bazı kişilerin kadınların pasaportlarına el koyarak tehditle erkeklere para karşılığında pazarlandığı yönünde istihbari bilgileri olduğunu, 6 ay önce Türk İçişleri Bakanlığı'na bildirdi. 
     Durumu değerlendiren bakanlık, gerekli delillerin toplanabilmesi amacıyla Trabzon il genelindeki pek çok turistik işletme belgeli otel, kafeterya ve pansiyonlarda arama yapılması ve kadınların pasaportlarına el koyarak zorla fuhuş yaptırdıkları iddia edilen kişilerin telefonlarının dinlenmesi için Erzurum Devlet Güvenlik Mahkemesi'ne suç duyurusunda bulundu. 
     Harekete geçen Erzurum DGM, Trabzon Jandarma Alay Komutanlığı ve Emniyet Müdürlüğü'nün 4 ay süren araştırması sonucunda aldığı bilgiler doğrultusunda yabancı uyruklu kadınların konakladığı tüm birimlerde arama yapılması konusunda karar aldı. Kararın Trabzon'a ulaşması üzerine Trabzon 2'nci Sulh Ceza Mahkemesi, Arsin ve Akçaabat Sulh Ceza Mahkemeleri'nden de arama kararı çıkartılarak geçen cumartesi günü saat 05.00 sıralarında Şafak' adı verilen operasyon başlatıldı. Operasyonda yabancı uyruklu kadınların kaldığı bilinen 30 civarında otel, kafeterya ve pansiyonlara yapılan baskınlarda 310 yabancı uyruklu kadın kadın, bu kadınlarla ilişkiye giren 275 erkek ve bunları pazarlayan ve fuhuşa zorlayan 20 kişi gözaltına alındı. 
     
     BAZILARI HASTALIKLI ÇIKTI 

     Trabzon Doğum ve Çocuk Evi Hastanesi Mikrobiyoloji Laboratuvarı'nda kan ve idrar tahlili yapıldı. İlk belirlemelere göre, kadınların 4'ünde Hepatit C, 9'unda Frengi hastalığı tespit edildi. 65 kadının Türklerle hülle evlilik yapmak suretiyle Türkiye'de oturma hakkı kazandıkları saptanarak bunlar serbest bırakıldı. 
     
     245 KADIN SINIR DIŞI EDİLECEK 

     Dün sorguları tamamlanan kadınların bir bölümü, Arsin ve Akçaabat'ta savcılığa sevkedildi. Gözaltında olanlar ve savcılığa sevkedilen kadınların sorguları devam ederken, 275 erkek de serbest bırakıldı. Bu kadınları zorla fuhuşa sevkeden ve pasaportlarına el koyan 20 kişinin sorgularının sürdüğü öğrenildi. Yasal işlemlerin tamamlanmasının ardından 245 kadının sınırdışı edileceği belirtildi. Jandarma ve emniyet güçleri operasyonla ilgili açıklama yapmaktan kaçındı. 
     
</TEXT>
</DOC>
