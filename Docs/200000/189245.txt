<DOC>
<DOCNO> 189245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sondun09.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ben Affleck, Lopez'den "kız arkadaşım" diye söz etti... 
</HEADLINE>
<TEXT>

     Haklarında ''evleniyorlar, ayrılıyorlar'' söylentileri çıkan Ben Affleck ile Jennifer Lopez arasındaki ilişkinin son durumu esrarını korumaya devam ediyor. 
     Los Angeles'te düzenlenen bir törenle kendisine ödül verilen Affleck'in, Lopez hakkında konuşurken ''nişanlım'' değil de ''kız arkadaşım'' diye söz etmesi dikkati çekti. 
     Affleck, bu sözleri, kendisine verilen ''Özgürlük Ruhu Ödülü''nü aldığı törendeki konuşmada sarfetti. 
     Birlikte çevirdikleri ''Gigli'' adlı filmin uğradığı başarısızlıktan sonra çift, 14 Eylül'de yapılacağı ilan edilen düğünlerini de ertelemişlerdi. 
     Buna rağmen Affleck-Lopez çifti basının ilgi odağı olmayı sürdürüyor. Çiftin Georgia'da kendilerine bir pikap satın almaları ve Boston'da birlikte beyzbol maçı izlemeleri gazetelere haber oldu. 
     Affleck ve Lopez son olarak Kevin Smith'in yönettigi ''Jersey Girl'' adlı filmde başrolleri paylaşmışlardı. Film önümüzdeki yıl gösterime girecek. 
     
</TEXT>
</DOC>
