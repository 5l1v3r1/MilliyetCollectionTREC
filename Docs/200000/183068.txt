<DOC>
<DOCNO> 183068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/yasam/ayas.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Olay kasetteki aşkın resmidir 
</HEADLINE>
<TEXT>

   Milliyet, 'skandal kasedin' kahramanları Gülben Ergen ile İlyas Atak'ın Atina tatillerinin fotoğraflarını ele geçirdi 
      ALİ EYÜBOĞLU İSTANBUL 
   
   Olay bir haftadır gündemden inmiyor. Herkes polisin Uzan operasyonunda ele geçirdiği Gülben Ergen'le İlyas Atak'ın garsoniyer maceralarının gizlice çekilmiş görüntülerini konuşuyor. Gazeteciler günlerdir olay kasedin ve mazide kalan ilişkinin görüntülerini bulmaya çalışıyor... 
   Olayı 9 Eylül'de "Uzanlar'da Gülben kasedi" manşetiyle duyuran Milliyet, iki ünlü ismin ilişkisini belgeleyen fotoğrafları da buldu. 1972 doğumlu Gülben Ergen'le İlyas Atak'ın birlikteliğini görüntüleyen makinenin digital tarih göstergesinin fotoğraflar üzerine düştüğü tarihler 16 ve 17 Mart 1992. Ele geçirdiğimiz iki fotoğrafta da, 11 yıl sonra skandal kaset nedeniyle mahkemelik olan sevgililerin yanlarında Atak'ın en yakın arkadaşı şarkıcı Hayko var. Ergen'le Atak'ın "Atina hatırası"nda Hayko'nun yanındaki kadın ise eşi Serpil. 
   
   'Mail'lerle moral buldu 
   Olay kasedin ortaya çıkmasından sonra yaşadığı sıkıntıları biraz olsun unutmak için Paris'e giden Ergen, sevenlerinden gelen mail'lerle moral bulduğunu söyledi. Laptopunu da yanında götüren Ergen, stres atmak için turladığı Şanzelize'nin kafelerinde saatlerce mail okuyup onlara yanıt vermeye çalıştığını anlattı. Sevenlerinden 4 binden fazla mail aldığını belirten Ergen, "Okuduğum her mail bana korkunç moral aşıladı" dedi. 
   
   'Skandalla fiyat artmaz' 
   Sevenlerinin, 'planlanmış küçük skandalların içinde olmadığını' anlamasının kendisine büyük güç verdiğini vurgulayan Ergen, olay kasetten sonra fiyatını artırdığı yönündeki iddiaları yalanladı. Cuma günü Türkiye'ye döneceğini söyleyen Ergen, şöyle konuştu "Bir şarkıcının fiyatı, sevenlerinin ilgi gösterdiği albümünden, şarkılarıyla elde ettiği başarılardan sonra artar. Skandallarla fiyat mı artar Olur mu öyle ayıp şey Ben öyle bir sanatçı mıyım " 
   
   Ergen'den Atak'a 250 milyarlık dava    NEZİH GÜROL İstanbul 
   Gülben Ergen, İlyas Atak'a 250 milyar liralık maddi ve manevi tazminat davası açtı. Ergen'in davayı kazandığı takdirde alacağı parayı kadınlarla ilgili bir hayır kuruluşuna bağışlayacağı bildirildi. 
   Avukatı Aydın Kurban aracılığıyla Şişli Asliye Hukuk Mahkemesi'nde dava açan Ergen, Atak'ın anayasal hakkına, özel hayatına, kişilik ve onuruna, mesleki kariyerine ağır zarar verdiğini, topluma karşı küçük düşürdüğünü ve meslek hayatını yitirme tehlikesiyle karşı karşıya kaldığını savundu. Ergen, Atak'tan 200 milyar lira manevi, 50 milyar lira da maddi tazminat talebinde bulundu. 
   
   'Varlığından haberdardı' 
   Dava dilekçesinde şöyle denildi "Müvekkile, 22-23 yaşlarındayken davalıyla bir yıl süren bir birliktelik yaşamıştır. Müvekkileyle davalının sevgili ilişkisi bittikten iki-üç yıl sonra müvekkile ... , davalının kendisiyle yaşadığı özel anları gizlice kameraya aldığı, müvekkilenin davalı elinde uygunsuz görüntüler içeren kasetleri olduğu yönünde söylentiler duymuş ancak böyle kötü bir olayın olabileceğine inanmak istememiştir." 
   Ergen'in kasedin varlığından haberdar olduğu dilekçede anlatılırken, "ahlaka aykırı kasedi olan bir kadın" durumuna düştüğü savunuldu. 
   
   
</TEXT>
</DOC>
