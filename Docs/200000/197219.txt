<DOC>
<DOCNO> 197219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/yazar/cemal.html </URL>
<DATE> 2003/11/22/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Yeşil faşizm 
</HEADLINE>
<TEXT>

   
   Kimileri gayet bilinçli. Her türlü fırsattan istifade Türkiye'yi Batı yörüngesinden kaydırmak, Avrupa Birliği yolundan saptırmak istiyorlar. Hem İslamcı hem laik kesimde var bunlardan. 
   Hedef şaşırtmayı iş edinmişler. 
   Klişelerle düşünüyorlar. Bir tek beslendikleri yer, beyinlerini teslim ettikleri sloganlar. 
   Ezberleri var hiç bozmadıkları... 
   Bunlar iflah olmaz. 
   Bunlara bir diyeceğim yok. Bunlar bir azınlık, geçiyorum. Ama en azından bu takım ne istediğini biliyor. 
   Kimileri daha farklı. 
   Kafaları karışık bunların. Böyle oldukları için de Bin Ladinciler'in hedef kitlesini oluşturuyorlar. Çünkü 'ölüm arabaları'yla en çok bu kesimin kafası karışıyor. Hedef şaşırtma tuzağına en çok bunlar düşüyor. 
   Çünkü bu kesim daha hala Türkiye'nin dünyadaki yerinin farkında değil. Türkiye'nin Batı'ya demir atmış bir ülke olmasının ne anlama geldiğini daha hala yerli yerine oturtamıyorlar. 
   Bin yıldır Batı tercihi geçerli bu topraklarda. Türkiye, Batı'yı Batı yapan değerleri paylaşıyor. Demokrasiyi, hukukun üstünlüğünü, insan haklarını, laikliği, kadın - erkek eşitliğini ve ekonomik açıdan pazar ekonomisini benimsemiş durumda... 
   Türkiye bu yüzden NATO'da, Avrupa Konseyi'nde, OECD'de, UEFA'da üye. Bu yüzden 1960'lardan beri Avrupa Birliği yolunda. Bunun için Amerika'yla dost ve müttefik. Bizimle birlikte Ortadoğu'nun tek demokrasisi olan İsrail'le bu nedenle yakın, özel ilişkileri var. 
   Türkiye, dünyadaki yeri bu olduğu içindir ki, Bin Ladinci kafaların nefretini çekiyor. İslam aleminde demokrasiyi, laik cumhuriyeti benimseyerek modernleşen tek Müslüman ülke olduğu için sevilmiyor. 
   Hiç kuşkun olmasın 
   Sen Batı'dan çekilmedikçe, Batı'yı reddetmedikçe Bin Ladinci kafaların hedefi olarak kalacaksın. 
   Çekilecek misin Batı'dan 
   Vaz mı geçeceksin demokrasiden 
   Özgürlükten, laiklikten 
   Hayırsa cevabın, hedefsin. 
   Unutma, kavga konusunun özünde bu tercihler yatıyor. Ölüm arabalarını masum insanların üstüne sürenlerin nefretinde Türkiye'nin Batı tercihi var çünkü... 
   Vaz mı geçeceksin bu tercihten 
   Onun için demin Amerika'yla İsrail'i de belirttim. Başkan Bush'un politikalarını eleştirebilirsin. Ben de eleştiriyorum. Irak'taki savaş tercihini de eleştirmiştim. Ama Bush'u eleştirmek başka, Amerikan düşmanlığı başkadır. 
   Bu ikisini ayırt etmek gerekir. 
   Bunun gibi Başbakan Şaron'un politikalarını eleştirebilirsin. Ben de eleştiriyorum. Çünkü barışı geciktiriyor, terörü azdırıyor ve Filistin sorununun hakça çözümünü zorlaştırıyor. Bu da özellikle Ortadoğu'da Bin Ladinci kafaların işine yarıyor. Ancak Şaron'u eleştirmek başka, İsrail ve Yahudi düşmanlığı yapmak başka şeydir. 
   Bu ikisi de ayırt edilmeli. 
   Oysa, 'ölüm arabaları'nı İstanbul'da savaş alanına sürenlerin amacı, bu ikisini birbirine karıştırmaktır. Türkiye'de Amerikan düşmanlığını, İsrail ve Yahudi düşmanlığını körüklemektir. 
   Türkiye'nin bu düşmanlıklara ihtiyacı yok. Türkiye'nin bu ülkelerle görüş ayrılıkları, anlaşmazlıkları olabilir. Fakat Amerika ve İsrail'le müttefiklik ve dostluk ilişkilerinin devamı, yalnız bazı ortak stratejik çıkarların değil, paylaşılan Batı değerlerinin de gereğidir. 
   Dünkü yazımda belirtmiştim 
   Bu bir savaş 
   Yeni yüzyılın savaşı... Yeşil faşizm ile demokrasi arasındaki bir savaş... Bunun adını koymak savaş çığırtkanlığı değil, bir gerçeğin tarifidir. 
   Hatırlayın 
   Bir zamanlar, Hitler'le birlikte yaşanabileceğini sananlar vardı bu dünyada... Bir zamanlar Stalin'in, Mao'nun, Brejnev'in yol arkadaşları yaşamıştı bu dünyada... Bu yakın zamanlara kadar da Usame bin Ladin'e, Miloşeviç'e, Saddam'a ses etmeden hayatın devam edebileceğini düşünenlere de tanık oldu dünyamız... 
   Ama hiçbiri olmadı. 
   Hayat hiçbirine tahammül edemedi. 
   Demokrasi düşmanlarıyla aynı çatı altında yaşanmıyor. Çünkü onlar özgürlüğü, hoşgörüyü reddediyorlar. Bu yüzden bir kez daha hesaplaşma kaçınılmaz. 
   Evet, zaman alabilir. 
   Daha çok acı çekilebilir. 
   Ama zaferi eninde sonunda yine demokrasi cephesi kazanacak, yeşil faşizm değil. Bu yüzden kafaları karıştırmayın, hedef şaşırtmak isteyenlerin oyununa gelmeyin. 
   Zaman, birlik ve dayanışma zamanı... 
   
   Tatil duyurusu 
   Bir hafta sonra yeniden bu köşede buluşmak üzere herkesin bayramını kutluyor, kazasız belasız mutlu tatiller diliyorum. 
   Hasan Cemal. 
   
      
   
</TEXT>
</DOC>
