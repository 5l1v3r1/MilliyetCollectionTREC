<DOC>
<DOCNO> 169891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/guncel/gun07.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Avukat Sayış'ın 17 yaşındaki katili 'Çakıcı'ya özenmiş... 
</HEADLINE>
<TEXT>
50 milyon için katil oldu 
17 yaşındaki katil zanlısı K.E., Avukat Mehmet Sayıs'ı öldürdüğünü itiraf etti ve "Annem ve babam beni 'baba' olarak görmek istiyordu" dedi 
     Adana DHA 

     Adana Barosu avukatlarından, uyuşturucu kaçakçısı Urfi Çetinkaya'nın avukatlığını da yapan Mehmet Sayıs'ın katil zanlısı K.E. yakalandı. Cinayeti Cengiz İlhantekin'in isteği üzerine 50 milyon lira karşılığında işlediğini itiraf eden K.E., "İdolüm Çakıcı gibi olmaktı" dedi. Poliste kaydı bulunan 01 KF 706 plakalı otomobiliyle gezerken, aracın benzini bitince elinde bidonla dışarı çıkan K.E. 17 , polis tarafından yakalandı. Çocuk Şube Müdürlüğü'nde psikologlar nezaretinde gerçekleştirilen sorguda K.E., cinayeti İlhantekin'in isteği üzerine 50 milyon lira karşılığında işlediğini söyledi. K.E., "Annem ve babam, beni yeraltı dünyasının ünlü babalarından birisi olarak görmek istiyorlardı. Ben de onların istediği gibi olmaya çalışıyorum" diye konuştu. K.E, cinayeti şöyle anlattı "Cengiz İlhantekin, Ankara'da yaptıkları asansör işinden Mehmet Sayıs'ın 50 Bin euro zarara uğrattığını söylüyordu. Olaydan bir gün önce ben, Cengiz İlhantekin ve Şahin Demirkol toplanıp, plan yaptık. İlhantekin, bana 'Sen onu öldür, ben sana bakarım, hatta senin yerine cezaevinde yatarım' diyerek beni teşvik etti. Bana 50 milyon lira para verecekti." 
     Savcılıkça 3 gün ek gözaltı süresi verilen K.E.'nin ifadesi üzerine İlhantekin'in yakalanması için çalışmalar sürdürülüyor. 
     

</TEXT>
</DOC>
