<DOC>
<DOCNO> 168613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/ekonomi/eko08.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıfbank'ın satışı ertelenebilir 
</HEADLINE>
<TEXT>

Hükümetin Vakıfbank'ın bünyesinin güçlendirilip sonra satılması önerisini Moghadam kabul etti 
     ÖNDER YILMAZ Ankara 

     IMF, Vakıfbank'ın bünyesinin güçlendirilmesinin ardından satılmasının uygun olacağı konusunda hükümetle aynı görüşü paylaştı. IMF Türkiye Masası Şefi Rıza Moghadam, 5'inci gözden geçirme toplantıları çerçevesinde Başbakan Yardımcısı Mehmet Ali Şahin'le görüştü. 
     Görüşmede Vakıfbank'ın satışı da gündeme geldi. Şahin, Moghadam'ın, hükümetin bankanın satışını ağırdan almasına ilişkin sözlerine üzerine şunları söyledi 
     
     IMF'yi eleştirdi 
     "Bünyesi sağlam olan bankaya müşteri çıkar. Hergün banka satılacak derseniz, mudiler para çeker, bünye zayıflar. Alıcı da çıkmaz. Açıklamalarınızla bankanın satışını siz de zorlaştırıyorsunuz. Bankacılık dışı faaliyetleri tasfiye ediliyor. Bunu sizinle ileride ayrıca değerlendirebiliriz." 
     Moghadam'ın "Bankanın bünyesinin sağlamlaştırılarak satılmasını doğru buluyoruz" sözleri Vakıfbank'ın satışının ertelenebileceği konusunu IMF'nin de kabul ettiği şeklinde algılandı. 
     Moghadam'ın, görüşmede yasaların çıkarılmasında sıkıntı yaşandığını vurgulaması üzerine Şahin "Merak etmeyin üç hafta içinde çıkaracağız" dedi. 
     

</TEXT>
</DOC>
