<DOC>
<DOCNO> 175860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/yazar/cemal.html </URL>
<DATE> 2003/08/15/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Tayyip Erdoğan'la değişim... 
</HEADLINE>
<TEXT>

   
   Tayyip Erdoğan değişti, değişmedi Gizli gündemi var, yok Çok tartışıldı, yazıldı çizildi bu konu. 
   İlginç yazılardan birinin altındaki imza da Mehmet Metiner. AKP liderinin radikal İslamcı geçmişini bir yere kadar birlikte yaşamış bir gazeteci ve yazar. İstanbul Büyükşehir Belediye Başkanlığı döneminde Tayyip Erdoğan'ın danışmanlığını yapmış, yakın çevresinde yer almış bir siyaset adamı aynı zamanda. Erdoğan'ı şöyle anlatıyor 
   "1979, 1980. İslamcı heyecanın dorukta olduğu yıllar. O dönem gençliğinin ağzından düşmeyen sloganlar 'Dün İran Pakistan sıra sende Müslüman', 'Dinsiz devlet yıkılacak elbet İslam devleti kurulacak elbet.' Bizlerin ve Tayyip Erdoğan'ların inanç ve heyecanlarını bayraklaştıran sloganlardı bunlar. 
   Amacımız hiç kuşkusuz İslami bir devlet kurmaktı ve bu devlet eliyle toplumu İslamileştirmekti. İran'daki gibi bir devrimle de olsa, Pakistan'daki gibi bir askeri darbeyle de olsa fark etmezdi. 
   1980'li yıllar. Tayyip Erdoğan, Refah Partisi'nin İstanbul İl Başkanı. Genç, inançlı ve hırslı bir politikacı. Politika onun için bir araç elbet. 'İslami devlet'e giden yolda parti çalışması sadece sevap kazandıran bir uğraş. Referansı bütünüyle İslam olan Erdoğan, günah olduğu için 'kadın eli sıkmıyor,' kahvehanede oturan insanlara selam vermenin caiz olmadığına inanıyor, kadınların siyasal çalışmaları için de erkeklerle bir arada bulunmalarını günah sayıyor. 'Kadınların seçme hakkı olabilir, ama seçilme hakkı asla ' deyip ayak direyenlerin safında bulunuyordu. 
   Sonradan bu düşüncesini değiştirdi. 
   Kadın eli sıkmaya başladı. Barlara, pavyonlara ve genelevlere giderek oradaki insanlara 'Milli Görüş'ü tebliğ' etmeye başladı. Şimdilerde ise bu değişimin nereye kadar uzandığı ortada zaten. Bence bu değişiminde samimi Tayyip Erdoğan. 
   Takiye yapmıyor yani. 
   1990'lı yıllarda farklı bir Tayyip Erdoğan portresiyle karşılaşırız. Geçmiş dönemlere nazaran zihnen değişime uğramış bir Erdoğan. Hala demokrasiye ve laikliğe karşı kuşku ve itirazları olsa bile, 'Refah Partisi eşittir İslam' anlayışına karşı olduğunu açıklamaya başladı. 
   RP'yi İslam'la özdeşleştiren anlayıştan giderek kopan Erdoğan, parti tabanının hassasiyetleri doğrultusunda hala demokrasiye ve laikliğe yüklenmekten geri durmuyor ama. Demokrasiyi ilk gençlik yıllarında, tıpkı bu satırların yazarı gibi, 'küfür rejimi' olarak kabul eden Erdoğan, 51'in 49 üzerindeki tahakkümü biçiminde suçlayarak yerden yere vurmayı sürdürüyor. Laikliği ise 'din düşmanlığı' ve 'dinsizlik' biçiminde eleştiren bir siyasal argümanı dillendiriyor. 
   Erdoğan'ın demokrasiyi ve laikliği içselleştirmesi hayli zaman aldı. Ama sonunda o çizgiye de gelip oturdu işte. Bugün geldiği noktada samimi olduğuna inanıyorum. 
   Yıl 2003, o şimdi başbakan. 
   Dünün Erdoğan'ı yok artık. 
   O, 'İslami devlet' diyen Erdoğan gitmiş, yerine 'Din devletine karşıyım, dinsel milliyetçiliğe hayır ' diyen bir Erdoğan gelmiş. Dün Avrupa Birliği'ne 'Hıristiyan kulübüdür' diye karşı çıkan Erdoğan, bugün başbakan sıfatıyla AB ile bütünleşmek için elinden geleni ardına koymamakta kararlı..." Radikal İki, 6 Temmuz 2003 
   Evet, Erdoğan bu noktada. Değişti mi 
   Tayyip Erdoğan'ın değişmediğine inananlar, gizli gündem sahibi olduğunu belirtenler hala yok değil. Ama fazla etkili olabildiklerini sanmıyorum. 
   Bu açıdan daha sağlam bir kriter var orta yerde. Dün söyledikleri şimdi daha rahat sınanıyor. Çünkü bugün Başbakanlık koltuğunda oturuyor Erdoğan. İkinci kuruluş yıldönümünü kutlayan partisi AKP de iktidarda. 
   Bir başka deyişle 
   Tayyip Erdoğan hakkında bugün artık yaptıklarına göre not düşülüyor. Daha önce partisinin, hükümetinin programında muhafazakar demokrat olduğunu söylüyor, demokrasiyi, insan haklarını, pazar ekonomisini savunuyor, Türkiye'nin AB üyeliğinden yana çıkıyordu. 
   Şimdi yapmaya da başladı. 
   Yaptıkları programına uygun. 
   Yani yaptıklarına bakınca, Tayyip Erdoğan'ın bugün için artık değiştiğine hükmetmek daha doğru ve haklı bir tespittir. Ama aynı zamanda laiklik penceresinden yakın takip hiç kuşkusuz daha devam etmelidir. 
   
      
   
</TEXT>
</DOC>
