<DOC>
<DOCNO> 156192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sonspo04.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavcav Galibiyeti kaçırdık... 
</HEADLINE>
<TEXT>

     Gençlerbirliği Kulübü Başkanı İlhan Cavcav, 1-1 biten Galatasaray maçında galibiyeti kaçıran tarafın kendileri olduğunu söyledi. 
     Maç sonrasında basın mensuplarına açıklamalarda bulunan İlhan Cavcav, maçın ilk yarısında Galatasaray'ın, ikinci yarısında ise kendilerinin üstün bir oyun oynadığını belirterek, ''Ama galibiyeti kaçıran taraf biz olduk. Elde edilen skor bizim işimize yaradı'' dedi. 
     Gelecek hafta Beşiktaş ile yapacakları maça da değinen Cavcav, bütün karşılaşmalara kazanmak için çıktıklarını söyledi. 
     Mısırlı oyuncu Ahmet Hassan ile ilgili bir soru üzerine de Cavcav, ''Ahmet Hassan bugün iyi oynamadı. Zaten biz de kendisiyle ipleri kopardık. Yaptığımız teklifi kabul etmedi. Bundan sonra istese de Gençlerbirliği'nin kapıları ona kapalı'' diye konuştu. 
     
     CAVCAV'A TEPKİ 
     Ligdeki şampiyonluk yarışında puan itibariyle artık Beşiktaş'ın daha avantajlı olduğunu dile getiren Cavcav'a, bazı Galatasaraylı taraftarlar stat çıkışında tepki gösterdi. 
     İlhan Cavcav, Ali Sami Yen Stadı'ndan yoğun güvenlik önlemleri altında ayrılabildi. 
     
     HASSAN ''TÜRKİYE'DE GÖRÜŞTÜĞÜM KULÜP VAR'' 
     Mısırlı futbolcu Ahmet Hassan ise sezon sonuna kadar Gençlerbirliği'nde olduğunu, transferini sezon bitiminde düşüneceğini kaydederek, ''Ben, sadece takımımın durumuna bakıyorum. Sezon sonu her profesyonel futbolcu gibi transferimle ilgilenirim. Türkiye'den de görüştüğüm kulüp var'' diye konuştu. 
     Gençlerbirliği ile berabere kalan Galatasaray'da kulüp başkanı Özhan Canaydın ve yöneticilerin üzgün olduğu gözlenirken, yöneticiler açıklama yapmadan stattan ayrıldı. 
     Sarı-kırmızılılarda maçla ilgili açıklamalarda bulunan kaptan Bülent ise Gençlerbirliği karşısında beklemedikleri bir sonuç aldıklarını, ancak lig bitene kadar şampiyonluk yarışını sürdüreceklerini söyledi. 
     Bülent, hakemler konusundaki soruları ise ''Hakemlerin daha dikkatli olması gerekiyordu'' diye yanıtladı. 
     
</TEXT>
</DOC>
