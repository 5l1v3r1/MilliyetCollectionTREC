<DOC>
<DOCNO> 199541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/soneko35.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiyatlar en çok Gaziantep'te arttı... 
</HEADLINE>
<TEXT>

     Türkiye genelinde Kasım ayında tüketici fiyatlarında ortalama yüzde 1.6 oranında artış kaydedilirken, Erzurum'da tüketici fiyatları aylık bazda yüzde 1.0 oranında arttı. 
     Yıllık bazda en düşük fiyat artışı ise yüzde 16.6 ile Ankara ve Erzurum'da görüldü. 
     Devlet İstatistik Enstitüsü'nün DİE seçilmiş bazı iller itibariyle belirlediği tüketici fiyatları endeksine göre, Erzurum'un ardından fiyatlarda en az artış kaydedilen iller yüzde 1.1 ile Ankara, yüzde 1.2 ile Mersin'de ve yüzde 1.3 ile Eskişehir ve Kocaeli'nde görüldü. 
     Aynı dönemde, fiyatların en fazla arttığı il ise yüzde 2.4 ile Gaziantep oldu. Bu ili yüzde 2.2 ile Samsun, yüzde 2.0 ile Adana takip etti. 
     Kasım ayı itibariyle son bir yılda tüketici fiyatlarında yüzde 16.6 ile en düşük artış da Ankara ve Erzurum'da yaşandı. Bu illeri yüzde 16.9 ile Konya, yüzde 17.1 ile de Eskişehir izledi. 
     Yıllık fiyat artışlarının en yüksek gerçekleştiği il ise yüzde 22.2 ile Denizli oldu. 
     
     BÖLGELER 
     Bu arada Kasım'da aylık bazda, bölgeler itibariyle tüketici fiyatları İç Anadolu'da yüzde 1.2 oranında artarken, Doğu Anadolu'da yüzde 1.4, Ege'de yüzde 1.6, Marmara'da yüzde 1.7, Karadeniz'de yüzde 1.8, Akdeniz'de yüzde 1.9, Güneydoğu Anadolu'da ise yüzde 2.2 oranında arttı. 
     Kasım ayı itibariyle yıllık enflasyon, Marmara'da yüzde 20.1, Ege'de yüzde 20.7, Akdeniz'de yüzde 19.3, İç Anadolu'da yüzde 16.8, Karadeniz'de yüzde 19.1, Doğu Anadolu'da yüzde 20.0 ve Güneydoğu'da yüzde 18.0 olarak belirlendi. 
     
</TEXT>
</DOC>
