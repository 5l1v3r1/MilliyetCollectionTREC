<DOC>
<DOCNO> 170680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/yazar/congar.html </URL>
<DATE> 2003/07/21/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
İnceldiği yerden... 
</HEADLINE>
<TEXT>

   
   Gazeteciliğin cilvesidir Bazen özel hayatın keskin bir virajı, sizi gündemden koparır. Virajı aldıktan sonra bir de bakarsınız ki, en çok ilgilendiğiniz konuda, yer yerinden oynayıvermiş. Benim için de böyle oldu. Ailemdeki ani bir sağlık sorunu nedeniyle işten ayrı kaldığım on gün içinde, Türk - Amerikan ilişkilerinde çok ciddi bir kriz yaşandı. Bu dönemde birçok okurdan, olan bitene ilişkin yorumlar içeren, niçin yazmadığımı soran, hatta bazıları da, "Yanlış zamanda izin yapıyorsunuz" diye beni eleştiren mesajlar aldım ilginize teşekkür ediyorum. Mesajlarınıza yanıt veremedim ama işimin başına dönerken de, suskunluğumun nedenini bilesiniz istedim. 
   Ailemdeki sağlık sorunu büyük ölçüde çözüldü. Süleymaniye baskınının sonucundan ziyade nedeni olduğuna inandığım kriz ise kapanmış görünse de, çözüldüğü kanısında değilim. 
   
   Önce PKK, sonra TSK...    Aslında Türk - Amerikan ilişkilerinin seyrini yakından izleyenler için "sürpriz" sayılamayacak bir kriz yaşadık. Bu sütunun düzenli takipçileri hatırlayacaklardır, 23 Haziran 2003 tarihli yazımda, Dışişleri Bakanlığı Müsteşarı Büyükelçi Uğur Ziyal'in Washington ziyareti ile Türk - Amerikan ilişkilerinde "tamiratın başladığından" söz etmiş, ancak "Askeri bahar zor" başlığı altında, ilişkilerdeki olası iyileşmenin Pentagon ile TSK'ya yansımasının pek de kolay görünmediğini vurgulamıştım. 
   Şimdi, Dışişleri Bakanı Abdullah Gül'ün, hazırlıkları Ziyal'in ziyaretinin hemen ardından başlayan ve 1 Mart'ta asker tezkeresinin reddedilmesi ile birlikte Ankara - Washington ilişkilerinde beliren soğukluğun aşılmasını amaçlayan Washington seferi öncesinde, aynı yorumu katmerli biçimde yapmamız mümkün. 23 Haziran'da yazdığım şu cümle, Süleymaniye baskınını da, ikili ilişkilerin askeri kanadındaki sakatlanmanın nedenini de anlamamıza yardımcı 
   "Irak özelinde Ziyal'den aldıkları 'Sadece K. Irak değil, bir bütün olarak Irak' mesajının, Türk subaylarınca ne denli benimsendiği Washington'da soru işareti." 
   Gerçekten de Ankara'nın Washington'a Ziyal'in ağzından verdiği ve ABD'li yetkililerinin "çok önemli" saydıkları mesaj, Türkiye'nin artık Irak'a, sadece kuzeydeki Kürt varlığının olası hareket biçimlerine endekslenmiş yani bir anlamda, Kürt kompleksi ile daralmış bir açıdan yaklaşmayacağı, bundan böyle ülkenin bütününü kapsayan bir bakışı benimsediği ve bu bakışın ABD'nin "Irak'ta seçime dayalı, istikrarlı bir yönetim" hedefine ulaşmasını kolaylaştırmak için, Türkiye'nin de aktif katkı sağlamasını içerdiği yönündeydi. 
   Ziyal'in mesajının, TSK tarafından tam benimsenmediği yönündeki kuşku, mesajın ABD nezdindeki etkisini azaltıyordu. Süleymaniye baskını ertesinde, Washington'daki bu kuşkunun artık bir inanca dönüştüğünü söylemek mümkün. 
   ABD yönetimi, Ankara'daki siyasi hükümetin ve dışişleri bürokrasisinin Irak'a yönelik taze bir bakış geliştirme çabası olsa bile, bölgeye yönelik somut adımlarda dümende TSK'nın olduğunu ve bu adımların bir bölümünün şu anki ortamda, K. Irak'ta "istikrarsızlık" yaratma potansiyeli taşıdığını düşünüyor. 
   Washington'un gözünde, Türk askeriyesinin K. Irak'a ilgisi, "meşru" ve "gayrimeşru" nitelikte iki ayrı yön taşıyor 
   "Meşru" olan ve ABD'yi, Türk askerlerinin K. Irak'tan çıkmasını resmen talep etmekten alıkoyan yön, bölgedeki PKK KADEK varlığının sürmesi. ABD'nin "gayrimeşru" saydığı ilgi ise, Türk askerlerinin, Iraklı Türkmenler'in bölge denklemindeki ağırlığını artırmak, Iraklı Kürtler'inkini ise biraz olsun sınırlayabilmek amacıyla yaptıkları ve bir Pentagon yetkilisinin bize "paramiliter" sözcüğüyle tanımladığı etkinlikler. 
   Washington şimdi "gayrimeşru" saydığı bu etkinliklere son verilebilmesi için, Türkiye'nin bölgede asker bulundurmasının "meşru" zemininin bir an önce ortadan kalkmasını istiyor. TBMM gündemindeki Pişmanlık Yasası çıktıktan sonra, PKK KADEK militanlarının K. Irak'ı terketmesini kolaylaştırmak ve hızlandırmakta ABD'nin bizzat devreye girmesini bekleyebiliriz. Bu gerçekleştiğinde ise, Türk askerinin bölgeden çıkması talebi gündeme gelecektir. 
   
   Sivil denetim şart...    K. Irak'ın iktisadi geleceğinin Güneydoğu Anadolu ile ortak olduğunu gören, ABD'nin daha uzun süre fiilen denetleyeceği Irak'ta Kürtler'in Bağdat'tan bağımsız bir oluşuma gitmesine izin vermeyeceğine inanan, kaldı ki iktisadi ve siyasi realitenin, bölge dinamiklerinin ve bizzat Türkiye'nin gücünün bunu caydıracağına güvenen sağduyulu ve serin kanlı bir politikaya ihtiyacımız var. 
   Tıpkı Büyükelçi Ziyal'in ABD'li yetkililere aktardığı gibi, Irak'a bütünü içinde bakabilen, etnik gruplar ve "soydaşlık" kavramı üzerinden politika yürütme hatasından kendini kurtarmış Türkmenler'i "soydaş" diye diğer Iraklılar'dan ayırmanın, Irak Kürtleri ile "soydaş" milyonlarca Kürt vatandaşımız için ne anlama geldiğini kavramak zor olmamalı bir politikaya ihtiyacımız var. 
   Irak'ın bir an önce istikrara kavuşmasının Türkiye'nin çıkarına olduğuna samimiyetle inanan, ABD'nin bu istikrarı sağlamasına somut katkı yapabilecek bir politikaya ihtiyacımız var. 
   K. Irak'taki Türk özel timlerinin, bölgedeki siyasi dengelere müdahale amaçlı bir komploya karıştıkları izlenimi yaratan ve Süleymaniye baskınına yol açan, yukarıda aktardığım gibi ABD'li yetkililerin ağzında "paramiliter" diye ifadesini bulan türden etkinliklere imkan vermeyecek bir politikaya ihtiyacımız var. 
   Bütün bunların olabilmesi için, Irak'ı ilgilendiren her adımımızın, bu adımlar doğrudan güvenlik konusunda bile olsa, siyasi hükümetin bilgisi dahilinde, dolayısıyla sivil denetime açık olmasını garantileyecek yepyeni bir politikaya ihtiyacımız var. 
   Dışişleri Bakanı Abdullah Gül'ün bu hafta yapacağı ABD ziyareti, inanıyorum ki, Ankara - Washington diyaloğunun derinleşmesine katkı sağlayacak. İki müttefikin ilişkilerinin sağlam bir güven zeminine yeniden oturabilmesi ise, ancak Ankara, sözünü ettiğim türden bir Irak politikasına yaklaştığı ölçüde mümkün. 
   Unutmayalım, Türk - Amerikan ilişkileri ancak inceldiği yerden düzelebilir. O yer, Irak'tır. 
   
      
   
</TEXT>
</DOC>
