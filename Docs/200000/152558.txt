<DOC>
<DOCNO> 152558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sondun19.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğle saatlerine kadar 4431 Rum KKTC'ye geçti 
</HEADLINE>
<TEXT>

     KKTC ile Rum kesimi arasındaki serbest geçişler, 4. gününde de karşılıklı olarak sürüyor. 
     Hafta sonu tatili olması nedeniyle Kıbrıslı Türklerin geçişinde artış gözleniyor. 
     Kıbrıslı Türkler ve Rumların karşılıklı geçişlerini, zaman zaman şiddetli şekilde ve dolu halinde yağan yağmur da engellemedi. 
     Bu arada, Ledra Palace ve Beyarmudu sınır kapılarının ardından Gazimağusa'daki 2,5 Mil Kara Giriş Kapısı da bu sabah saat 09.00'dan itibaren karşılıklı geçişlere açıldı. 
     Altyapı eksikliği nedeniyle 3 gün gecikmeli olarak açılan 2,5 Mil Kara Giriş Kapısı'na da diğer kapılarda olduğu gibi Rumlar büyük ilgi gösteriyor. 
     Kapıda KKTC'ye geçen Rumlara polis, sürücülerin uyması gereken kuralları içeren Rumca ve İngilizce yazılı broşür dağıtıyor. 
     Gazimağusa Belediyesi de giriş kapısına kadar, Türklere yönelik ücretsiz otobüs servisi koydu. 
     Belediye, aynı zamanda zabıta denetimlerini de artırdı. Zabıtaların taksicileri ve özellikle sağlıkla ilgili işletmeleri denetlemeye çalıştığını belirten Belediye Başkanı Oktay Kayalp, esnaf ve taksicilere, ''uzun vadeli karı düşünerek, fahiş fiyat uygulamayın'' uyarısında bulundu. 
     A.A muhabirinin polisten aldığı bilgiye göre, saat 12.00 itibariyle 3 sınır kapısından 4431 Rum, 592 araçla KKTC'ye giriş yaparken, 2830 Türk de Rum kesimine geçti. 
     Rum yönetimi, Kıbrıslı Türklerin araçla geçişlerine henüz izin vermiyor. 
     Öte yandan, Rum radyosu, Rum yönetiminin Çarşamba günü, KKTC ile Rum kesimi arasında doğrudan telefon bağlantısının yapılacağı bir sistemi devreye koyacağını duyurdu. 
     KKTC Başbakanı Derviş Eroğlu, bugün geçişlere açılan 2,5 Mil Kara Giriş Kapısı'nda incelemelerde bulundu. 
     Akyar Polis Karakolu'nda Türkiye kökenli KKTC vatandaşlarının geçişlerle ilgili sorularıyla karşılaşan Eroğlu, ''Türkiye doğumlu vatandaşlara Rum tarafına geçiş izni verilmemesinin Rum yönetiminin kendi kararı olduğunu'' belirterek, ''Bize göre geçmeleri lazım'' dedi. 
     Rum yönetiminin bu konuda Perşembe günü bir toplantı yapacağını bildiren Eroğlu, ''Türkiye kökenli KKTC vatandaşlarına da geçiş izni verilmesi kararının alınmasını umduğunu, bu konuda BM'de de girişimlerde bulunulduğunu'' kaydetti. 
     KKTC kapılarında Yunanistan kökenli Rum vatandaşlarına da geçiş imkanı tanındığının altını çizen Derviş Eroğlu, Rumların politika yaparak ayırım uyguladığını, tüm KKTC vatandaşlarının geçişine imkan sağlanması gerektiğini ifade etti. 
     Eroğlu, ''Ayırım yapmaları Rumların kendi ayıbıdır'' diye konuştu. 
     Geçişlerin daha rahat olması için bugünden itibaren 2,5 Mil Kara Giriş Kapısı'nın da açıldığını belirten Başbakan Eroğlu, özellikle Rum tarafından gelen yoğun talep üzerine barikatlarda yığılma olduğunu ve bazı sıkıntıların yaşanabileceğini söyledi. 
     Geçişlerle ilgili tüm tedbirlerin alındığını dile getiren Eroğlu, barikatlarda yaşanan ilk günlerdeki hareketliliğin önümüzdeki günlerde normale döneceğini ifade etti. 
     Geçişleri daha da kolaylaştırmak için online sistemine geçileceğini söyleyen Eroğlu, yeni kabinlerin devreye konulacağını, Ledra Palace'taki memur sayısının da artırıldığını kaydetti. 
     





</TEXT>
</DOC>
