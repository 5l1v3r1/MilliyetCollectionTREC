<DOC>
<DOCNO> 180442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/yasam/yas04.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'İştah kesen' hormon 
</HEADLINE>
<TEXT>

   Artık yemeği fazla kaçırıyorum diye endişelenmeyin. Bilim adamlarının keşfettiği PYY 36 hormonu beyne 'yeterince gıda alındı' sinyali gönderiyor ve iştah kesiliyor 
   DIŞ HABERLER SERVİSİ 
   
   İNGİLİZ bilim adamları, insan vücudunda bulunan ve gerektiğinde "yemeyi kes" sinyali veren bir hormon keşfettiler. Bulgunun, obezitenin önlenmesinde yeni yöntemlere zemin hazırlayabileceği belirtildi. Londra'daki Imperial College ve Hammersmith Hastanesi uzmanlarının yaptığı araştırmaya göre, sindirim sisteminin salgıladığı "PYY - 36" adlı hormonunun seviyesi artırıldığında iştah kesildiği gibi, kalori tüketimi de azalıyor. 
   
   Yemekten sonra salgılanıyor 
   YEMEK yendikten sonra salgılanan ve beyne, "Yeteri kadar gıda alındı" sinyali gönderdiği belirtilen hormonla ilgili olarak araştırmacılar 12 obez ve 12 zayıf kişi üzerinde bir deney yaptılar. Kimisine 90 dakika boyunca damardan PYY - 36 hormonu enjekte edilirken, kimine de tuzlu solüsyon verildi. İki saat sonra ise bu deneklerin yiyebilecekleri söylendi. Deneklerinin 24'ünün de, hormon solüsyonu verildiğinde daha az yedikleri ve kalori alımının ise üçte bir oranında düştüğü belirlendi. 
   
   
</TEXT>
</DOC>
