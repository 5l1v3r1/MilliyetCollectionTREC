<DOC>
<DOCNO> 183158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/soneko28.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası Başkanı Kamuda deniz bitti 
</HEADLINE>
<TEXT>

     Merkez Bankası Başkanı Süreyya Serdengeçti, günümüzde bankalarda açık pozisyon konusunda endişe edilecek bir durum bulunmadığını, ancak firmaların açık pozisyon sorunu yaşadıklarını söyledi. 
     Ankara Sanayi Odası'nca ASO düzenlenen Ekonomi Zirvesi'ne katılan Merkez Bankası Başkanı Süreyya Serdengeçti, Hazine Müsteşarı Halil İbrahim Çanakçı, Maliye Bakanlığı Müsteşarı Hasan Basri Aktan ve Devlet Planlama Teşkilatı Müsteşarı Ahmet Tıktık, yaptıkları değerlendirmelerin ardından işadamlarının sorularını yanıtladı. 
     Merkez Bankası Başkanı Serdergeçti, açık pozisyonlarla ilgili bir soru üzerine, daha önce alınan tedbirlerle bu konuda epey mesafe kat edildiğini, bugün bankacılık sektörüne bakıldığında açık pozisyon açısından endişe edilecek bir durumun olmadığını belirtti. 
     Kendilerinin buna rağmen sektöre zaman zaman uyarılarda bulunduğunu kaydeden Serdengeçti, bankalara ''Sakın ha böyle şey düşünmeyin, Açık pozisyon yapmak gibi. Mutlaka kendinizi riskten koruyun. Yoksa sonuçlarına katlanırsınız. Kur riski artık sizin üzerinizde'' dediklerini anlattı. 
     
     FİRMALARDA DURUM 

     Ancak firmalarda açık pozisyon sorunu bulunduğunu söyleyen Merkez Bankası Başkanı, İMKB'ye kayıtlı firmaların verileri üzerinde yapılan çalışmalarda da bu durumun görüldüğünü ifade etti. 
     Serdengeçti, şöyle devam etti 
     ''Grafiklerde görülüyor ki, firmaların açık pozisyonu var. Kriz sırasında da vardı. Ondan sonra da var. Zaman içinde biraz azalıyor, artıyor ama devam ediyor. Nasıl oluyor da bankalar bu konuda mesafe kat ederken firmalar kat edmedi Bunun birçok nedeni var. 2001 yılında Merkez Bankası'nın döviz satması. Mahkemelik olan 5 milyar dolardan söz etmiyorum. Ondan sonra 7 milyar dolar sattık. Onun nedenini kimse sormuyor. Bankaların açık pozisyonları o şekilde kapatıldı. Ama firmalar için bir şey yapmamız mümkün değil. Merkez Bankası, ülkedeki tüm şirketlerin açıklarını kapatamaz. Yapacağı tek şey uyarmak. Ben de uyarıyorum. Döviz borcunuz olabilir. İhracatçıysanız itirazım yok. Ama döviz geliriniz yoksa ve bir illüzyona kapıldıysanız. O illüzyon da şu. Döviz borçları bankalardan pahalıdır deyip de. Değildir. Öyle bir şey yok. Kur riski sizin üzerinizdedir. Yanarsınız. Bir kere daha uyarıyorum.'' 
     
     MERKEZ BANKASI'NA MÜDAHALE 

     Serdengeçti, işadamlarının Merkez Bankası'nın özerkliğine ilişkin sorularını yanıtlarken de, bu konuda mesafe kat edildiğini, olumlu neticeler gördükçe ''özerklik iyi oldu'' demeye başlandığını anlattı. 
     Kasım 2001'de ilgili Yasa çıkalı 6 ay olduğunu ve geçici madde ile 6 ay için hükümete kredi verilebilmesine olanak tanındığını hatırlatan Serdengeçti, ''Sonra yok. O süre doldu. Süre dolduktan beri Türkiye'de enflasyon düşüyor. En önemli gelişme bu oldu'' diye konuştu. 
     Serdengeçti, Merkez Bankası'na yönelik müdahalelere ilişkin görüşlerini de şöyle açıkladı 
     ''Müdahale olmaz mı Müdahale çabası her zaman bir şekilde olacaktır. Her zaman bir şekilde tehdit edileceksiniz. Bu da oldu. Hatta son birkaç ay içinde. Her şey olacaktır. Ama bu bir mücadeledir. Bunu da vereceksiniz. Ne ölçüde desteklenirsek o ölçüde başarılı olacağımızı sanıyorum. 2 yıl öncesine göre çok daha fazla desteklendiğimizi düşünüyorum.'' 
     
     KURDA İSTİKRAR 

     Merkez Bankası Başkanı, kurla ilgili değerlendirmelerini yaparken de, kurda istikrarı kendilerinin de istediğini, ancak bunu suni olarak yapmanın anlamı bulunmadığını söyledi. 
     Geçmişin bu konudaki örneklerle dolu olduğuna işaret eden Serdengeçti, TL'yi suni olarak değerli tutarsanız devalüasyon olacağını ya da 2001'de yaşandığı gibi bankalara açık pozisyonlarını kapatmak için döviz satılabileceğini ifade etti. Bütün bunların işe yaramadığını kaydeden Serdengeçti, şöyle konuştu 
     ''Açık pozisyonu kapatırız ama kurun denge değerini bulduğumuza kimse inanmaz. Faizlerin genel düzeyinde yeterli düşme olmazsa zaman içinde bu programın zaten yürümeyeceğini Mayıs 2001'den beri söylüyorum. Reel faizlerin düşmesi gerekiyor. Ancak faizler bir sonuçtur. Bunun için ne yapmamız gerekir, bunu çok iyi bilmemiz lazım. İstikrar programına herkes inanmalı, ona uygun davranmalı. 
     Kamunun özelleştirme ile beraber diğer program çerçevesinde göstereceği gayretlerle beraber bu programın kuvvetli bir şekilde devamının sağlanması gerekiyor.'' 
     
     DENİZ BİTTİ 

     Türkiye'nin eskiden beri kullandığı kamu destekli sermaye birikimi modelini artık sürdüremediğini de belirten Serdengeçti, 2001 krizinin buna son noktayı koyduğunu vurguladı. 
     ''Kamuda deniz bitti. Aslında biteli çok olmuştu'' diyen Merkez Bankası Başkanı, bundan sonra piyasaların ölçü alındığı sermaye birikimi modeline yönelmemiz gerektiğini, bunu yaptığımız sürece selamete ereceğimizi, düşük enflasyonla beraber sürdürülebilir bir büyüme ve istihdam artışı sağlayabileceğimizi sözlerine ekledi. 

     
</TEXT>
</DOC>
