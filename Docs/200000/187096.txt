<DOC>
<DOCNO> 187096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sontur14.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı Katsayı meselesi artık kangren oldu 
</HEADLINE>
<TEXT>

     Milli Eğitim Bakanı Hüseyin Çelik, Yükseköğretim Kanunu'nda katsayılarla ilgili yapılacak değişiklik konusunda, ''Katsayı meselesi Türkiye'de artık kangren oldu. Biz liselerimizle ilgili büyük bir mağduriyeti gideriyoruz'' dedi. 
     Çelik, bazı çevrelerin imam hatip liseleri konusunda endişe ettiğini belirterek, '' İmam hatipler şu olmasın, bu olmasın diye bir endişeden dolayı ülkedeki bütün mesleki ve teknik eğitimin kendi haline bırakılmasına veya her geçen gün kan kaybetmesine müsaade edemezsiniz'' diye konuştu. 
     Milli Eğitim Bakanı Çelik, Anadolu Ajansı Yönetim Kurulu Başkanı ve Genel Müdürü Hilmi Bengi'yi ziyaret etti. Görüşmede, meslek liseleri ve üniversiteye girişte katsayılarda değişiklik öngören kanun tasarısı da gündeme geldi. 
     Çelik, ÖSS'ye başvurularla ilgili takvimi göz önünde bulundurarak böyle bir tasarı hazırladıklarını bildirdi. 
     Yükseköğretim Kanunu'nda yapılacak değişikliklerle ilgili 80-90 maddelik tasarının TBMM'de Genel Kurul'a gelmesinin zaman alacağına işaret eden Çelik, ''Bunun yaşanmaması için bu düzenlemeyi müstakil olarak yaptık. Kılavuz basıldığı zaman bunun geri dönüşü zor olur'' diye konuştu. 
     Kanun tasarısının Üniversitelerarası Kurul Alt Komisyon çalışmasında gündeme gelmediğini ifade eden Çelik, şunları söyledi 
     ''Biz liselerimizle ilgili büyük bir mağduriyeti gideriyoruz. Meslek liselerini teşvik etmek, mesleki ve teknik eğitimi ayağa kaldırmak bizim görevimizdir. Dolayısıyla hangi tür lisemizin ne yapması gerektiği aslında bizim yetki alanımız içindedir. Sınavları yine ÖSYM yapacak. Ama hangi lisenin hangi yükseköğretim programıyla ilişkilendirileceği bir yönetmelikle belirlenecek. Biz bu yönetmeliği hazırlarken yine ÖSYM'nin, YÖK'ün görüşünü alacağız. Katsayı meselesi Türkiye'de artık kangren oldu. Bunun çözülmesi gerekiyor ve biz bunu bu nitelikteki düzenlemeyle çözüyoruz.'' 
     
     ''PROGRAMIMIZDA İMAM HATİP YOK'' 
     İletişim meslek, elektronik-elektronik, ticaret-turizm ve diğer birçok bölümden mezun olanların alanlarıyla ilgili bölümlere gidemediklerini, bunu doğru bulmadığını vurgulayan Çelik, sözlerini şöyle sürdürdü 
     ''Bütün kilitlenme noktası, özellikle bazı çevrelerin duyarlılığı imam hatip meselesinden dolayıdır. Siz imam hatipler şu olmasın, bu olmasın diye bir endişeden dolayı ülkedeki bütün mesleki ve teknik eğitimin kendi haline bırakılmasına veya her geçen gün kan kaybetmesine müsaade edemezsiniz. Bırakın kan kaybetmeyi sabit kaldığını düşünün. Sabit kalması da bizim işimize gelmez. 
     Defalarca söyledim. Benim programımda da, hükümetin programında da kesinlikle özel olarak bir imam hatip yoktur. Mesleki ve teknik eğitimi bir bütün olarak görmemiz lazım. Mesleki ve teknik eğitimde Türkiye çapında 100'e yakın programımız var. Bu 100 içinde imam hatip bir tanedir. Gelip gelip buraya takılmanın hiçbir anlamı yok. Geçmişte lise mezunları bir yükseköğretim kurumuna o yükseköğretim programının istediği puanı almak şartıyla girebiliyordu. Elektrik mühendisliğinin gerektirdiği puan türü sayısal puansa, bu başarıyı elde ettikten sonra insanlara mani olmanın bir anlamı var mı '' Mesleki teknik eğitimin genel ortaöğretim içindeki oranının yüzde 34 olduğunu ifade eden Çelik, 822 bin öğrencinin mesleki eğitim gördüğünü belirtti. Çelik, ''Bunun yüzde 8'i imam hatiplerden oluşuyor. Yani 62 bini imam hatip öğrencisi, yüzde 92'si başka. Ortaöğretimde öğrenci sayısının 3.5-4 milyon olduğunu göz önünde bulundurursanız sadece 62 bini imam hatipli'' diye konuştu. 
     Çelik, uzun süredir artık yeni imam hatip okulları açılmadığını ifade ederek, ''öğrenci sayısının astronomik şekilde artacağı endişesinin doğru olmadığını'' söyledi. Çelik, bu yıl öğrenci sayısında artış olduğu yönündeki haberlerin hatırlatılması üzerine, ''Artış varsa bütün mesleki ve teknik eğitimde var. Bu, katsayı meselesinin hallolacağı beklentisiyle olmuş birşeydir'' dedi. 
     
     ''KANDIRMANIN GEREĞİ YOK'' 
     ''Meslek yüksekokullarına sınavsız geçiş hakkı verildiği için meslek liselerinden mezun olanların engellenmediği'' yönünde açıklamalar bulunduğunu kaydeden Çelik, şunları söyledi 
     ''Birbirimizi kandırmanın anlamı yok. Meslek yüksekokullarının durumu ortada. Türkiye'de kağıt üzerinde 605 tane meslek yüksekokulu var, bunun 475 tanesi faaldir. Bu sene birçok meslek yüksekokulu öğrenci bulamadı çünkü müracaat olmadı. Meslek yüksekokullarının altyapısı, bazılarını tenzih ediyorum, öğretim kadrosu çok zayıftır. Öğretim elemanlarının büyük çoğunluğu doktoralı değildir. Meslek yüksekokullarının büyük çoğunluğu ilçelerdedir. Türkiye'de ara eleman yetiştirmek yerine aralıkta kalacak eleman yetiştiriyoruz. Meslek yüksekokulları öğrenciler tarafından artık mesleksizlik yüksekokulu gibi algılanıyor. Böyle olunca çok az tercih ediliyor. Onun için mesleki teknik eğitimi ayağa kaldırmak, özendirmek, cazip hale getirmek mümkün değil. 
     Katsayı problemi kalkınca öğrenci şöyle düşünecek Ben meslek okuluna giderim bir meslek sahibi olurum, eğer gayret gösterirsem üniversiteye de girerim. 
     
     ''HER MEZUN HER BÖLÜME GİREMEYECEK'' 
     Üniversite sınavında diğer lise öğrencileri düzeyinde puan alan meslek okulu öğrencisi çok azdır. Yüz öğrenciden belki 2'si alıyor. Ama bu 2 kişi de olsa, 2 kişinin de önünü kapattığınız zaman, bu, meslek okullarına yönelişi maalesef azaltıyor.'' Bakan Çelik, tasarı kanunlaştıktan sonra çıkarılacak yönetmelikle hangi tür mesleki lisenin hangi yükseköğretim programıyla ilişkilendirileceği konusunda düzenleme yapılacağını bildirdi. Çelik, ''Bu, her meslek okulundan mezun olan öğrencinin bütün yükseköğretim programlarına girebileceği anlamına da gelmiyor. Bunu ÖSYM ve YÖK ile görüşerek yapacağız'' diye konuştu. 
     
</TEXT>
</DOC>
