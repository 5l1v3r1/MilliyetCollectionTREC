<DOC>
<DOCNO> 194976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/yazar/zbirand.html </URL>
<DATE> 2003/11/12/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Atatürk olsa tam aksini yapardı 
</HEADLINE>
<TEXT>

   
   Kendilerine Ulusalcı-Kemalist" adı veren bir grup Atatürk adına Türkiye'yi yanlış yönlere itiyorlar. Oysa bugün yaşasaydı, Kıbrıs, AB ve Kuzey Irak'ta Mustafa Kemal farklı davranırdı. 
   Kendilerine Ulusalcı adı takanlar ve bazı aşırı Kemalistlerin yaklaşımları açıkça ortada 
   - AB'ye kesinlikle hayır. 
   - Kıbrıs'ta çözüme hayır. 
   - Ege'de anlaşmaya hayır. 
   - Irak'ta Kürt Devletine hayır. 
   - ABD'ye hayır. 
   Bu "hayır"lara ulaşabilmek içinde, Türkiye'nin kırmızı çizgiler çizmesini ve bu çizgiler geçildiği taktirde de askeri gücüyle müdahele edilmesini istiyorlar. 
   Genel yaklaşımları böyle. İşin ilginç yanı, bütün bunları da Atütürk adına ve Atatürk politikalarına dayandırarak savunuyorlar. 
   Bende bu soruyu "Baskın Oran'a Ankara Üinversitesi Siyasal Bilgiler fakültesi öğretim üyesi- Atatürk Milliyetçiliği Resmi İdioloji Dışı bir inceleme adlı eseri ile birlikte basılmış 12 kitabı bulunuyor sordum. Atatürk konusunda son derece önemli incelemeleri olan bir bilim adamı. Söylediklerini CNN TÜRK Manşet programı 10 Kasım Salı saat 17 00 kaçırmış olanlarınız için özetlemek istiyorum 
   Atatürk hiçbir zaman çatışmacı değildir. Hatay, Musul- Kerkük, Boğazlar dahil her konuyu uzlaşı ve anlaşmayla çözmüştür. Dengelere ve meşruiyete çok önem vermiştir. Temel politikası da, Batı'ya yönelmektir. 
   Özetle, Atatürk bugün yaşasaydı Türkiye'yi AB'ye sokmak için çaba harcar, dünya'nın süper gücü olan ABD ile AB arasında bir denge kurardı. Irak Kürtlerini de karşısına almaz, sonradan tutamayacağı kırmızı çizgileri çizmezdi. 
   Bizim Ulusalcıların" Atatürk adına söyledikleri ve savundukları görüşler ile Atatürk'ün uyguladığı politikalar arasında dünyalar kadar fark var. 
   Baskın Oran, Türkiye'nin Kuzey Irak'a bakışının nasıl tehlikelerle dolu olduğunu, Kürtlere genel yaklaşımın değişmemesi durumunda nasıl dev güçlüklerle karşı karşıya kalınacağını anlattı. Oran'ı dinleyememiş olanlara tavsiye ederim. Mutlaka www.e-kolay.net adresinden MANŞET programının sayfasına girin ve hocanın görüşlerini okuyun. 
   Bende ona katılıyorum. 
   Türkiye, ister Kuzey Irak'ta, ister Türkiye'de yaşayan Kürtlerle kavga ile değil, uzlaşı ile bir yerlere gidebilir. Aksi halde, hepimiz bundan zarar görürüz... 
   
   
   
   İÇİŞLERİ AB'Yİ CİDDİYE ALIYOR...    İçişleri Bakanı Abdülkadir Aksu ile konuşmaya başlarken, AB raporunu eleştirmesini ve haksızlıkla karşı karşıya kalındığını söylemesini bekliyordum. Bizim proforma politikacılarımız öyle davranırdı. 
   Aksu, tam aksine, AB raporunu son derece ciddiye almış. "Rapordaki eksikliklerimizin giderilmesi için, Bakanlığımda özel bir komite kurdum. Teker teker inceleniyor ve düzeltilmesi için önlem alınıyor." dedi. 
   Önümüzdeki yılın sonuna doğru, T.C. İçişleri Bakanlığı AB Komisyonuna "Arkadaşlar, bize bir eksikler listesi vermiştiniz. İşte herbirini düzelittik. Alın kontrol edin" diyebilecek noktaya gelecek. 
   Tabii çok akıllı bir tutum. Zira, AB Komisyonunun elindeki tüm çekinceler alınmış olacak. Komisyonun EVET demekten başka bir çaresi kalmayacak. 
   
   ALFABE DEĞİŞTİRİN DİYEN YOK Kİ... 
   Aksu'nun dikkatleri çektiği bir diğer konu da, dün bu köşe'de sözü edilen, Kürtçe Q veya W harflerinin kullanılması sorunu. 
   Bakan, yazdıklarımı doğruladı ve "AB, Türkiye'den alfabeyi değiştirmesini istemiyor" dedi. 
   Nihayet, resmi bir yetkili şu karmaşaya bir açıklık getirmiş oldu. 
   Peki bundan sonra ne olacak 
   Aksu , doğru formülü bulmuş görünüyor. 
   "Avrupa'da nasıl oluyorsa, bizde öyle yapacağız. Orada Ğ veya Ç-Ş harfleri yok. Ne yapıyorlar Onlara en yakın olan G-C-S kullanıyorlar. Bizim uygulamamızda bu şekilde gelişecek..." 
   İşte akılcı formül bu... 
   Bırakalım şu tartışmayı artık. 
   
   
   
   ÖZKÖK, SCHRÖDER, AKSU VE GÜL...    Alman Başbakanı'nın, Hürriyet Genel Yayın Yönetmeni Ertuğrul Özkök'e yaptığı "Türkiye'ye tarih verilecek" açıklaması son derece önemli bir gelişmedir. Özkök'te gazetecilik başarısından dolayı tebrik edilmeli. Genel Yayın Yönetmeniyim diyerek odasında oturmuyor. Ağırlığı ile en zor konuşanları konuşturabiliyor. Bravo doğrusu... 
   Schröder, tutumunu çok net ortaya koymuş. Dikkat edecek olursanız, Türkiye'nin 2004 Aralığında tarih alabilmesi iki noktaya bağlanıyor. Biri, eksikliklerin giderilebilmesi, diğeri de Kıbrıs'ta çözüm. Alman Başbakanı da bunları vurguluyor. 
   Aynı günkü Hürriyet'te, aynı haberin altında bu defa Sedat Ergin'in Gül ile söyleşisi vardı. Gül ilk defa Kıbrıs'ta çözüme 1 Mayıs öncesinde varılabileceğine dikkat çekiyor. 
   Yine aynı gün benim görüştüğüm İçişleri Bakanı Abdülkadir Aksu da, hükümetin AB raporunu çok ciddiye aldığını anlattı. 
   Bütün bu işaretler AB cephesindeki işlerin doğru yönde geliştiğini gösteriyor, ancak AB'ye direnmeye yeminli cephe de boş durmuyor. Ertuğrul Özkök'ün de yazdığı gibi, tüm güçleriyle Kıbrıs'ta çözümü engellemeye çalışıyorlar. Vatan-Millet-Sakarya edebiyatıyla kamuoyunu aksi yönde etkiliyorlar. 
   Önümüzdeki aylar TC'nin en büyük mücadelelerine sahne olacak. 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
