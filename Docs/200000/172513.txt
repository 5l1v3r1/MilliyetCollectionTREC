<DOC>
<DOCNO> 172513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sondun11.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hani tembellerdi... Hızlı üreyen koalara doğum kontrolü geliyor 
</HEADLINE>
<TEXT>

     Avustralya'da hızla üreyen koalalara doğum kontrolü uygulanıyor. 
     Yetkililer, Victoria eyaletindeki Mount Eccles ulusal parkında yaklaşık 3 bin dişi koalaya yıl sonunda, doğum kontrolünü sağlayan hormonların bulunduğu bir ilaç enjekte edeceklerini bildirdi. 
     Parkın araştırma müdürü Sally Troy, ağaç yaprakları ve reçineyle beslenen koalaların yiyeceğinin tükenmeye başladığını ve üremelerinin kontrol altına alınması gerektiğini söyledi. 
     Troy, daha önce uygulanan yer değiştirme ve kısırlaştırma yöntemlerinden istenen sonucu alamadıklarını belirterek, doğum kontrolü yönteminin 2 yıl süreceğini kaydetti. 
     Doğum kontrol ilaçlarının, daha önce kanguru ve diğer keseli hayvanlara verildiği, ancak vahşi hayvanlar üzerinde hiç denenmediği belirtildi. 
     Koalalar, 18 yıla varan yaşamlarında 8 ila 11 yavru doğuyor, yaklaşık 2 yaşında üremeye başlıyor. Avustralya'da 100 bin civarında koala yaşıyor. 
     
</TEXT>
</DOC>
