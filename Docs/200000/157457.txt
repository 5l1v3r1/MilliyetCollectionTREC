<DOC>
<DOCNO> 157457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sondun09.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayvan'da SARS'tan 3 kişi daha öldü 
</HEADLINE>
<TEXT>

     ''Gizemli zatürree'' diye adlandırılan akut solunum yetmezliği sendromu SARS , Tayvan'da 3 kişinin daha ölümüne neden oldu. 
     Tayvan sağlık yetkilileri tarafından yapılan açıklamada, adada 36 yeni SARS vakasına rastlandığı kaydedildi. 
     Şu ana kadar dünyada SARS hastalığından 628 kişi hayatını kaybederken, hastalığa yakalananların sayısı 7800'ü geçti. 
     SARS hastalığının en etkili olduğu Çin'in başkenti Pekin'de okulların 1 ay aradan sonra bu hafta açılacağı açıklandı. 
     Çin basınında yer alan haberlere göre, önce lise öğrencileri öğretime başlayacak. Perşembe gününe kadar orta ve ilkokul öğrencileri de okula dönmüş olacak. Böylece 1 milyon 370 bin öğrenci tekrar derslere başlayacak. 
     SARS hastalığı nedeniyle Pekin'de 145 kişi hayatını kaybetmiş, 2400'den fazla kişi de hastalığa yakalanmıştı. 
     Bu arada, Çinli yetkililer, dün yaptıkları açıklamada, ülkede 28 kişinin daha SARS hastalığına yakalandığını belirtmişlerdi. Bu rakam, 20 Nisan'dan bu yana en düşük günlük yeni vaka sayısı oldu. 
     Çin Devlet Başkanı Hu Jintao, Rus İnterfaks haber ajansında yayınlanan demecinde, Çin'in SARS hastalığına karşı mücadelede Rusya ve uluslararası toplumla işbirliğini yoğunlaştırmaya hazır olduğunu ifade etti. 
     
</TEXT>
</DOC>
