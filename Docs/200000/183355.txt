<DOC>
<DOCNO> 183355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sondun20.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Amazon kıyısında, Kolomb'dan da önce medeniyet varmış 
</HEADLINE>
<TEXT>

     Amazon nehri havzasında, kaşif Kristof Kolomb'dan önce de, tarımsal gelişmeye sahip, diğer toplumlarla karayoluyla bağlantı kuran gelişmiş bir medeniyet ve toplumsal yapının olduğuna dair bulgulara rastlandı. 
     Aralarında Kolomb öncesi devirlerde yaşayan kabilelerin soyundan gelenlerin de bulunduğu araştırmacı grubu, Amazon nehri havzasının Kolomb'un Amerika'ya gelmesinden önce de gelişmiş bir medeniyete ev sahipliği yaptığını ortaya koydu. 
     Söz konusu çalışmayı kaleme alan araştırmacı Michael J. Heckenberger, Science dergisinde bu hafta yayımlanacak makalede, Amazon havzasında yaşayan Kuikuroların atalarının, 1492 yılından önce kalabalık bir topluluk halinde yaşadıklarını, karmaşık ve gelişmiş bir medeniyet kurduklarını belirtti. 
     Dergide yer alan yazıda, ''Bu kişiler, daha önceki çalışmaların gösterdiği gibi küçük göçebe gruplar veya basit dağınık topluluklar değillerdi. Aksine gelişmiş düzeyde mühendislik, planlamacılık, işbirliği ve tropik yağmur ormanlarını yararak birbirine bağlı köyler ve kentler inşa edecek mimarlık ve çiftçiliğe dayalı yaygın bir kültür yaratacak bilgiye sahiptiler'' ifadeleri yer aldı. 
     Amazon'da Kolomb'dan önce yaşayan toplumun, Mayalar ve Aztekler gibi Güney Amerika'da yaşayan toplumlarda görülen büyük kentler ve piramitler tarzında yapılar inşa etmedikleri için daha önce uzmanların gözünden kaçtığına işaret eden Heckenberg, şunları kaydetti 
     ''Bu toplum, bu çeşit yapıların yerine, kusursuzca tasarlanmış, bazıları 50 metre genişliğinde, bir noktadan diğerine dik çizgilerle giden yolların birbirine bağladığı kentler, köyler ve daha küçük yerleşim birimleri inşa ettiler''. 
     Köylerde ve kent komplekslerindeki nüfusların 2500 ile 5000 arasında olduğuna işaret eden Heckenberger, ancak bulduklarının Amazon bölgesindeki pek çok kompleksten sadece biri olabileceğine dikkati çekti. Heckenberger, bu toplumların Mayalar gibi taş yerine tahta ve kemiklerden araçlar ve diğer malzemeyi ürettiklerini, ancak bu malzemenin tropikal ormanda çabucak bozulduğunu ifade etti. 
     Heckenberger, bu insanların bölgedeki ana nehrin üzerinde bir köprü inşa ettiğine dair bulguya rastladıklarını, doğal orman dokusunda değişiklikler yaparak meyve bahçeleri ve tarım alanları oluşturduklarını kaydetti. 
     
</TEXT>
</DOC>
