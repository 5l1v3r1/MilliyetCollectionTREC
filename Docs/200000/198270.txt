<DOC>
<DOCNO> 198270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/guncel/gun06.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'ye gitme' uyarısı ikiyüzlülük 
</HEADLINE>
<TEXT>

   İngiliz turizmci Branson, İngiltere hükümetinin uyarısının teröristlere hizmet ettiğini söyledi 
      NEVSAL ELEVLİ Londra 
   
   İngiliz Virgin Havayolları'nın sahibi işadamı Sir Richard Branson, İngiliz hükümetinin İstanbul'daki terör saldırılarının ardından vatandaşlarına yaptığı "Türkiye'ye gitmeyin" uyarısının yanlış ve ikiyüzlü bir uyarı olduğunu, teröristlerin amacına hizmet ettiğini söyledi. 
   Milliyet'e konuşan Branson, UEFA'nın aldığı, Galatasaray ve Beşiktaş'ın maçlarının "tarafsız sahada" oynanmasını öngören kararın da yanlış olduğunu belirtti. 
   Sir Richard Branson, terör saldırısına uğrayan ülkelere gitmeleri için insanları teşvik etmek gerektiğini söyledi ve "ABD'deki saldırıların ardından buraya gidilmemesi için bir uyarıda bulunulmadı. Aksine gidilmesi için özel çaba harcandı" dedi. Branson, İrlanda Kurtuluş Ordusu'nun IRA bombaları İngiltere'de can alırken, Türkiye'nin vatandaşlarına böyle bir seyahat uyarısında bulunmadığını da hatırlatarak, şunları söyledi "Dışişleri Bakanlığı aşırı tepki verdi, 'gitmeyin' uyarısı yapılmamalıydı. İngiliz hükümeti, Bali'deki saldırıların ardından da benzer bir uyarıda bulunmuştu. Bali'ye bir daha saldırı olmadı. ABD'ye saldırılınca ise böyle bir uyarı yapılmadı. Bu ikiyüzlü bir tutumdur. Türkiye'de yaşayan birçok İngiliz var, hiçbiri de 'İlk uçağa binelim, ülkeyi terk edelim' demedi." 
   
   UEFA kararı yanlış 
   UEFA'nın Türkiye aleyhine aldığı ve Galatasaray'ın Juventus, Beşiktaş'ın Chelsea takımlarıyla oynayacağı maçların Türkiye yerine "tarafsız sahada" oynanmasını öngören kararı da eleştiren Branson, "Dünyanın her yeri terör saldırılarına hedef. Londra'da da saldırı olasılığı var, Almanya'da da, Fransa'da da" diye konuştu. Branson, başka ülkelerle ilgili uyarılar yayımlayan İngiltere'nin, bir gün saldırıya uğraması halinde böyle uyarılara kendisinin de konu olacağını düşünmesi gerektiğini vurguladı. 
   
   
   
</TEXT>
</DOC>
