<DOC>
<DOCNO> 176522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sonspo16.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Luciano Ümit'le uyum için zamana ihtiyacımız var... 
</HEADLINE>
<TEXT>

     Fenerbahçe'nin Brezilyalı savunma oyuncusu Fabio Luciano, takımının şampiyonluğa ulaşacak güçte olduğuna inandığını söyledi. 
     Samandıra Tesisleri'nde gerçekleştirilen idman sonrası Marca Aurelio ve Yusuf Şimşek ile birlikte basın toplantısı düzenleyen Luciano, ilk 2 hafta sonunda ligde zorlu ve dengeli bir yarışma geçeceğinin ortaya çıktığını kaydederek, ''Ben takımımın şampiyonluğa ulaşacak güçte olduğuna inanıyorum'' dedi. 
     Yeni olmasına karşın takım arkadaşlarının kendisini çok iyi karşıladığını ifade eden Luciano, ''Hem Almanya'daki kampta hem de burada ortam çok iyi. Arkadaşlarım bana çok sıcak davrandılar. Takım içinde de çok güzel bir arkadaşlık ortamı var. Bu da bizi başarıya götürür'' diye konuştu. 
     
     SAVUNMADAKİ HATALAR 
     Brezilyalı futbolcu, basın mensuplarının savunmada yapılan hataları hatırlatması üzerine de şunları söyledi 
     ''Savunmayı düzeltmek için sürekli çalışıyoruz. İstanbulspor maçında birkaç pozisyon hatası yaptık. Ancak Trabzonspor karşısında bunları en aza indirdik. Savunmada birlikte oynadığımız Ümit ile birlikte henüz 2 resmi maçta bulunduk. Uyum için biraz zamana ihtiyacımız var. İnanıyorum ki kısa sürede iyi bir uyum yakalayacağız.'' Fenerbahçe'nin, Brezilyalı Alex'i transfer etmek istediğinin hatırlatılması üzerine de Luciano, ''Takıma alınacak futbolcular konusunda teknik direktör karar verir. Alex, genç olmasına karşın deneyimli ve iyi bir futbolcu. Ama biz öncelikle takımımızın iyi oynamasını istiyoruz. Bu transferle ve çok çalışarak da olabilir'' dedi. 
     Beşiktaş ve Galatasaray'ın performanslarının sorulması üzerine Brezilyalı futbolcu, ''2 ekip de iyi. Ama karşılaştığımız zamanlarda bizi yenmeleri için çok iyi oynamaları gerekir. Brezilya'da da böyle rekabetler vardı. Biz profesyonel olarak bunlara alışığız'' diye konuştu. 
     
     AURELIO ''TRABZON'DAKİ OLAYLARA ÜZÜLDÜM'' 
     Sezon başında Trabzonspor'dan transfer edilen Marco Aurelio ise bordo-mavili ekiple yaptıkları maçta, tribünlerde çıkan olaylara üzüldüğünü söyledi. 
     ''Fenerbahçe ve Trabzonspor seyircisinin kavga etmesini üzüntüyle karşıladım'' diyen Aurelio, ''Televizyonda bir çocuğun yaralandığını da gördüm. Güzelce maç izlemek yerine kavga edilmesi, hiç doğru değil'' diye konuştu. 
     Fenerabahçe'de oynadığı pozisyon konusundaki bir soruya Brezilyalı futbolcu, ''Trabzonspor'da daha serbest oynuyordum. Ama şimdi de hocamızın beni görevlendirdiği yerde başarılı olmaya çalışıyorum. Bunun için de elimden geleni yapıyorum. Saha içinde elimden geleni yapıyorum. Orta alanda markaj yapan bir oyuncu olursa işimizin daha kolaylaşacağına inanıyorum'' diye yanıt verdi. 
     Aurelio, kaleci Recep ile ilgili bir soru üzerine de ''Recep, Volkan ve PAF takımdan gelen kalecilerimiz iyi. Ama bu bölgeye transfer yapılıp yapılmayacağına hocamız karar verir'' dedi. 
     
     YUSUF ''HATALARDAN DERS ALDIM'' 
     Sarı-laciertli takımın ikinci kaptanı Yusuf ise geçmiş yıllarda yaptığı hatalardan ders aldığını ve artık geçmişteki hatalarını yinelemeden Fenerbahçe'ye layık olmak istediğini kaydetti. 
     Kaptanlığın kendisine onur verdiğini belirten Yusuf, ligde yaptıkları ilk 2 maçı da şöyle değerlendirdi 
     ''İstanbulspor yenilgisi bizim için kötü bir başlangıç oldu. Tüm planlarımız 3 puan üzerineydi ama olmadı. Ancak çok iyi çalışarak Trabzonspor'da galip gelip bu şoku atlattık. Şimdi önümüzde Elazığspor maçı var, onu da kazanmak istiyoruz.'' Takımın geçen sezona oranla daha avantajlı olduğunu ifade eden Yusuf, ''Başarıya doymamış arkadaşlardan oluşan bir ekibimiz var. Hedefimiz hem lig, hem de Türkiye Kupası'nda şampiyonluğa ulaşmak. Bunları elde etmememiz için de hiçbir neden yok. Takım içinde arkadaşlık çok iyi. İlk hafta kaza geçirdik ama bundan sonra daha dikkatli olacağız'' diye konuştu. 
     Yusuf, kaleci Recep'e de övgüler yağdırıp, ''Rüştü ağabey de genç yaşında kaleyi almıştı. Şimdi Recep de genç yaşında kaleye geçti. Recep Trabzonspor karşısında bize güven verdi. Bence Recep ve Volkan ile ligi götürebiliriz'' dedi. 
     
</TEXT>
</DOC>
