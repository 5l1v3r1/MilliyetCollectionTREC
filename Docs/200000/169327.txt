<DOC>
<DOCNO> 169327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/soneko32.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizbank, Aycell'in kurumsal abonesi olrdu... 
</HEADLINE>
<TEXT>

     Aycell, başlattığı ''kurumsal abone'' kampanyası çerçevesinde Denizbank'ı aboneleri arasına dahil etti. 
     Böylece Aycell, ilk kez bir özel sektör kuruluşunu kurumsal aboneleri arasına katarken, Denizbank da 10 yıl süreyle Aycell'in kurumsal abonesi olacak. 
     Personel sayısı 3 bin 500 olan Denizbank'ı aboneleri arasına dahil eden Aycell, bu sözleşme sonucunda kişi başına vereceği iki hat ile toplam 7 bin kişilik bir abone potansiyeline ulaşacak. 
     Aycell ve Denizbank arasındaki kurumsal abonelik sözleşmesi, Aycell Genel Müdürü Cahit Paksoy ve Denizbank Genel Müdürü Hakan Ateş'in katılımıyla İstanbul'da imzalandı. 
     Toplantıda konuşan Cahit Paksoy, Denizbank için özel bir tarife modeli oluşturduklarını belirterek, Zorlu grubunun çatısı altındaki diğer tüm kurumları da bu kampanyaya dahil etmek istediklerini söyledi. 
     Paksoy, Denizbank'la birlikte 40'ın üzerinde kamu ve özel kuruluşla anlaşma yapmış olduklarını anımsatarak, ''Yaklaşık 5 milyon abonelik bir anlaşmayı kurumsal anlamda yakalamış durumdayız. Şu ana kadar bunun 500 bini gerçekleşmiş durumda. Yani buna başladığımız 50 günlük sürede 500 bin aboneyi yakalamış durumdayız'' diye konuştu. 
     2004 yılının Mayıs ayına kadar bu süreci tamamlamak istediklerini ifade eden Paksoy, bu hafta içerisinde 50 binden fazla abonesi olacak özel bir kurumu da bu kampanyaya dahil edeceklerini bildirdi. 
     Cahit Paksoy, abonelikteki avantajların her kurumun ihtiyaçlarına göre geliştirildiğini sözlerine ekledi. 
     
     ''MALİYETLERİMİZİ OLUMLU ETKİLEYECEK'' 
     Denizbank Genel Müdürü Hakan Ateş de, sektörde maliyetlerin kontrol altında tutulmasının çok önemli olduğunu vurgulayarak, finans şirketlerinin karlılıklarını koruyabilmesinin diğer sektörlere göre daha büyük önem arz ettiğini söyledi. 
     Ateş, bankaların en büyük maliyet giderinin personel olmasına karşın, iletişim giderlerinin de ön sıralarda yer aldığına dikkat çekerek, şunları kaydetti 
     ''Maliyetleri aşağı çekmek bizim için öncelikli konu. Varılan bu anlaşmayla maliyetlerimizin olumlu yönde etkileneceğini gördük. Maliyetlerimizi düşürerek, müşterilerimize daha karlı, daha kaliteli hizmet sunmayı rahat bir hale getirmiş olacağız.'' Ateş, basın mensuplarının sorularını yanıtlarken de şu anda diğer operatörlerle mevcut anlaşmalarının devam ettiğini bildirdi. 
     Döviz kurlarına ilişkin bir soru üzerine de Ateş, ''Eğer Türkiye enflasyon ülkesi olmasaydı faiz diğer dünya ülkeleriyle aynı olacaktı. Enflasyonun düşüşüne paralel olarak faizler de doğal seyri içinde inecektir'' dedi. 
     Türk Lirası'nda yüzde 15-20 gibi bir değerleme olduğunu ifade eden Hakan Ateş, ''Kimse kuru tutmuyor. İsteyen satın alıyor, isteyen veriyor'' dedi. 
     Verilen bilgiye göre Aycell, bugüne kadar TBMM, İçişleri, Sağlık, Milli Eğitim Bakanlığı, Emniyet Genel Müdürlüğü, Yargıtay, Anayasa Mahkemesi, Sayıştay, Vakıfbank, Halk Bankası ve BOTAŞ gibi birçok kamu kuruluşunu 10 yıl süreyle kurumsal abone yaptı. 
     Kurumsal abonelerine Virtual Private Network VPN tarifeleriyle farklı ve avantajlı hizmetler sunan Aycell, uygun konuşma ve çok amaçlı kullanım alternatifleriyle diğer kamu ve özel kuruluşlara da kurumsal abonelik hizmeti vermek amacıyla çalışmalarını sürdürüyor. 
     
</TEXT>
</DOC>
