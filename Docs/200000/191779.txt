<DOC>
<DOCNO> 191779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sondun02.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
19 yaşında 20 kilo... Evlat edindikleri çocukları aç bıraktılar .. 
</HEADLINE>
<TEXT>

     ABD'nin New Jersey eyaletinde, bir anne-baba hakkında, evlat edindikleri 9-19 yaşları arasındaki 4 çocuğu aç bıraktıkları gerekçesiyle dava açıldığı bildirildi. 
     Polisin açıklamasına göre, yaklaşık 3 hafta önce, komşuları, Vanessa 48 ve Raymond Jackson 50 adlı ebeveynleri çocuklarına iyi davranmadıkları gerekçesiyle polise şikayet etti. 
     4 erkek çocuğun beslenmek için evlerinin yakınlarındaki çöp kutularını karıştırdığını gören komşuların ihbarını değerlendiren polis, Jackson ailesinin evine müdahale etti. 
     Eve giren polisler, çok zayıf 4 çocukla karşılaştı. Çocukların en büyüğü Bruce 19 sadece 20 kilogram ağırlığındaydı. Hepsi çift tarafından evlat edinilen diğer çocuklar, 14 yaşındaki M.J. 17 kilo, 10 yaşındaki K.J. 15 kilo ve 9 yaşındaki T.J. 10 kilo ağırlığındaydı. 
     New Jersey'deki Camden bölgesi savcısı Vincent Sarubi, ABC televizyonuna yaptığı açıklamada, çocukların üçünün durumunun iyi olduğunu ve taburcu olduklarını, ancak 19 yaşındaki Bruce'un hala yoğun bakımda tutulduğunu söyledi. 
     Bruce'un hastaneye kaldırıldığı 10 Ekim'den beri 4 kilo aldığını belirten Sarubi, diğer çocukların başka ailelere verildiğini kaydetti. 
     Ebeveynlerin çocukları sadece krep ve yerfıstığı ezmesiyle beslediği ve mutfağın kapısını kilitledikleri belirtildi. 
     Olayın patlak vermesiyle New Jersey evlat edinme kurumunda çalışan 10 kadar görevlinin işine son verildi. 

     
</TEXT>
</DOC>
