<DOC>
<DOCNO> 195219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sondun10.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Catherine Zeta Jones'dan ''Atkins'' diyetine dava... 
</HEADLINE>
<TEXT>

     Evlilik fotoğraflarını yayınlayan İngiliz bulvar gazetelerinden daha yeni tazminat alan Catherine Zeta-Jones şimdi de Atkins diyetine dava açıyor. 
     Oscar ödüllü oyuncu Zeta-Jones, avukatı aracılığıyla medyaya gönderdiği açıklamada, gazete haberlerinde çıktığı üzere zayıflamak için Atkins diyeti kullandığı ve bu zayıflama programını desteklediği iddialarını reddettiğini bildirdi. 
     Popüler diyet programıyla hiçbir bağlantısı olmadığını belirten Zeta-Jones, bu haberlerden sorumlu tuttuğu Atkins Nutritional Institution'a dava açmaya hazırlandığını kaydetti. 
     Zeta-Jones'un avukatı John H. Lavely, haberlerle müvekkilinin zayıflamak isteyenlere Atkins tavsiye ettiği görüntüsü yaratıldığını bildirdi. 
     Hiçbir zaman ünlülerin desteğini isteme siyaseti gütmediklerini söyleyen Atkins sözcüsü Richard Rothstein ise yaptığı açıklamada, bulvar gazetelerinin bu haberleri nereden bulduklarının kendileri için de bir sır olduğunu belirtti. 
     New York Post ve İngiliz Sunday Telegraph gibi tabldoid gazetelerinde, Zeta-Jones'un Atkins diyeti uyguladığı haberlerine karşılık, People dergisi 20 Ekim'deki haberinde ünlü oyuncunun her istediğini yediğini, ancak düzenli egzersiz yaptığını yazmıştı. 
     
</TEXT>
</DOC>
