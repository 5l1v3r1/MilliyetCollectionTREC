<DOC>
<DOCNO> 176147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sonspo08.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Antep maçı öncesinde forvet sıkıntısı... 
</HEADLINE>
<TEXT>

     Galatasaray, Gaziantepspor ile yarın oynayacağı lig maçının hazırlıklarını bu sabah yaptığı idmanla tamamladı. 
     Sarı-kırmızılı ekip, Florya Metin Oktay Tesisleri'nde basına kapalı gerçekleştirdiği idmanla hazırlıklarını tamamlarken, saat 16.00'da uçakla Gaziantep'e gidecek. 
     Lige Diyarbakırspor galibiyetiyle başlayan, hafta içinde de Avrupa Şampiyonlar Ligi 3. ön eleme turu ilk maçında Bulgaristan'ın CSKA Sofya takımını 3-0 yenerek, Sofya'daki rövanş öncesi büyük avantaj sağlayan ve moral bulan Galatasaray, zorlu Gaziantepspor maçı öncesi forvetinde sıkıntı yaşıyor. 
     CSKA Sofya maçında kasığındaki sakatlığı nükseden ve uzun süre sahalardan uzak kalacağı öğrenilen Ümit Karan'ın yanı sıra Arif Erdem'in de sakatlığı nedeniyle yarınki maçta oynayamayacağı açıklandı. 
     Teknik Direktör Fatih Terim'in, bu gelişmeler üzerine forvette Hakan Şükür'ün yanında sakatlığı geçen Pinto'ya görev vermesi, gözden düşen Lukunku'ya da maçın gidişatına göre şans tanıması bekleniyor. 
     Galatasaray'da ayrıca, sakatlıkları süren Baliç ve Abdullah ile annesinin ölümü nedeniyle izinli olarak ülkesinde bulunan Brezilyalı Batista da Gaziantep'te forma giyemeyecek. 
     Galatasaray'ın, yarınki karşılaşmaya, Mondragon, Prates, Bülent, De Boer, Hakan Ünsal, Hasan, Ayhan Cihan , Volkan, Ergün, Pinto, Hakan Şükür 11'i ile çıkması bekleniyor. 
     Kamil Ocak Stadı'nda saat 19.00'da başlayacak ve Digitürk Lig TV'den naklen yayınlanacak maçı hakem Selçuk Dereli yönetecek. 
     
</TEXT>
</DOC>
