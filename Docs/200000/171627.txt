<DOC>
<DOCNO> 171627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/soneko33.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hilmi Güler 8 aydır hiçbir şeye zam yapmadık 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, ''8 aydır hiçbir şeye zam yapmadık. Eskiden her ay yüzde 4-5 zam yapılırdı. Yani yaklaşık yüzde 20-25 kardayız'' dedi. 
     Enerji ve Tabii Kaynaklar Bakanı Hilmi Güler, Bolu'da Büyüksu- Karaçay Deresi ve Seben-Aladağ Çayı Islah Projesi'nin açılışında yaptığı konuşmada, ''Hem Ankara'da yoğun bir çalışma içerisindeyiz, hem de Türkiye'yi karış karış gezerek hizmet götürüyoruz. Biz bu çalışmaları iktidara gelmeden önce yaptığımız mutfak çalışmaları ile belirlemiştik. Geliştirdiğimiz 12 paketten birincisi ve en önemlisi olan Ulusal Uzlaşma ve Toplumsal Güven projesi ile siyasi, idari, hukuki ve mali güveni kazandık'' dedi. 
     Kendi dönemlerinde Cumhuriyet'in toplam yatırımına yakın bir yatırım yapacaklarını belirten Güler, ''8 aydır hiçbir şeye zam yapmadık. Eskiden her ay yüzde 4-5 zam yapılırdı. Hepimiz yüzde 20-25 kardayız. Bizim dönemimizde durmak yok. Alternatif enerji temini için arama çalışmalarına ara vermeden devam ediyoruz. Doğu Karadeniz'de petrol olduğunu biliyoruz, arama çalışmalarımız devam ediyor'' diye konuştu. 
     İki büyük deprem ve 1998 yılında büyük bir sel felaketi yaşayan Bolu'ya yapılan yatırımların devam edeceğini bildiren Bakan Güler, ''Bundan sonra Bolu'ya doğalgazı getirmek için çalışacağız'' dedi. 
     
     PROJE BEDELİ, TAŞKIN MALİYETİNİN YARISI... 
     DSİ Genel Müdürü Prof. Dr. Veysel Eroğlu, Bolu'ya yapılan yatırım ile sel ve taşkınların önüne geçtiklerini belirterek, ''Bolu'da yaşanan taşkının maliyeti 20 trilyon liraydı. Bugün Bolu'da tamamlanan projenin maliyeti ise 10.5 Trilyon lira... Kıyaslama yapıldığında, yapılan yatırımın önemi daha iyi anlaşılıyor'' diye konuştu. 
     Törende, Bolu Valisi Mehmet Ali Türker ve Bolu Belediye Başkanı Yüksel Ceylan da birer konuşma yaparak, Bakan Güler'e teşekkür ettiler. 
     Törene katılan İbrahim Yolcu adlı vatandaş, Enerji ve Tabii Kaynaklar Bakanı Hilmi Güler'e, kendisine SEDAŞ tarafından gönderilen 11 Milyarlık elektrik faturasının olduğu dosyayı vererek, ''Sayın Bakanım, bu yanlışı düzeltsinler'' dedi. Bakan Güler, dosyayı inceleyeceğini söyledi. 
     
</TEXT>
</DOC>
