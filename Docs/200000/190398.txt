<DOC>
<DOCNO> 190398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun38.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'de tek tip ehliyet 
</HEADLINE>
<TEXT>

     AB Komisyonu, üye ülkelerdeki sürücülere tek tip ehliyet verilmesini kararlaştırdı. 
     AB Komisyonu'nun ulaştırmadan sorumlu üyesi Loyola de Palacio, Brüksel'de düzenlediği basın toplantısında, 200 milyon sürücünün bulunduğu AB ülkelerinde 80 çeşit ehliyet görüldüğünü, sağlıklı bir kontrolün imkansız olduğunu, tek tip ehliyet uygulamasının sahtecilik girişimlerine de son vereceğini ve trafik güvenliğinin artacağını söyledi. 
     Komisyon, AB'deki ehliyetlerin, mikro elektronik hafızalı plastik kartlar üzerine yapılmasını, bu ehliyetlerin 65 yaşına kadar 10 yıl, daha sonra 5 yıl aralıklarla yenilenmesini, ağır vasıta ehliyetlerinde bu sürelerin 5 yıl ve 1 yıl olarak belirlenmesini istedi. 
     İsteyen ülkeler, ehliyet yenilenmesi sırasında sürücülerin sağlık kontrolünden geçmesini şart koşabilecekler. 
     AB Komisyonu, bir AB ülkesinden ehliyet alan kişinin başka bir üye ülkeden tekrar ehliyet istemesinin önleneceğini, ''ehliyet turizmine'' son verileceğini, kendi ülkesinde suç işleyerek ehliyetleri askıya alınanların başka yerden ehliyet almasının engelleneceğini bildirdi. 
     Komisyon, küçük motosikletlerin ehliyetsiz kullanılmasına izin veren ülkelerin bu uygulamadan vazgeçmelerini de istiyor. 
     Motosikletlerin, motor gücü küçük dahi olsa 16 yaşından itibaren kullanılmasını öneren Komisyon, 14 yaş sınırı uygulansa dahi sürücülerden ehliyet istenmesi şartını getiriyor. 
     Yeni uygulamada gençlere 17 yaşından itibaren araba kullanmaları ve 18 yaşında tam geçerli ehliyet almaları olanağı tanınıyor. 
     Yeni uygulamanın başlamasından sonra, bu tarihe kadar alınmış ehliyetlerin değiştirilmeyeceği ve geçerli kalacağı belirtildi. 
     ABD, Kanada, Japonya ve Avustralya gibi ülkelerde sürücü ehliyetlerinin 2 ila 4 yılda bir yenilendiği hatırlatıldı. 
     Komisyon önerisi, AB Konseyi'nin onayından sonra yürürlüğe sokulacak. 
     
</TEXT>
</DOC>
