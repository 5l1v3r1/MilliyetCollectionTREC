<DOC>
<DOCNO> 193973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sondun17.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "Türkiye'nin AB'ye girişi daha öteye atılmış gibi" 
</HEADLINE>
<TEXT>

     İtalya'da yayınlanan Corriere della Sera gazetesi, Türkiye'deki nüfus artışının Avrupa Birliği'ni kaygılandıran en önemli sebeplerden biri olduğunu ileri sürdü. 
     Franco Venturini'nin imzasını taşıyan ''Avrupa Birliği ve Türkiye'deki demografik bomba'' başlıklı makalede, ''AB Anayasa taslağına göre, Ankara'nın oyu Almanya'dan daha ağırlıklı hale gelebilir'' uyarısında bulunuldu. 
     Makalede, Avrupa Birliği'nde ülke nüfusunun Konsey'deki karar mekanizmalarında oy ağırlığına nasıl yansıyacağına ilişkin tartışmaların halen devam ettiğine dikkat çekildi. 
     Nice Anlaşması'na oranla öngörülen değişikliklerin İspanya ve Polonya'da rahatsızlık yarattığı hatırlatılan makalede, AB Dönem Başkanı İtalya'nın Kasım sonunda bu konuda taraflar arasında uzlaşma sağlamayı hedefleyen bir öneri sunmaya hazırlandığı belirtildi. 
     Corriere della Sera'daki yazıda, Türkiye nüfusunun hızla arttığı vurgulanarak, şu görüşlere yer verdi 
     ''Türkler bu hızla çocuk yapmaya devam ederse 2020'ye doğru Almanya, AB'de en kalabalık nüfusa sahip ülke unvanını Türkiye'ye kaptırmış olacak. Halihazırdaki anayasa taslağı Konsey'de çoğunluk oluşturma konusunda nüfusu belirleyici bir parametre olarak gördüğü için, günümüzde Fransız-Alman olmakla suçlanan Avrupa, anayasal normlar doğrultusunda 'Türk' olduğunu keşfetmek durumuyla karşı karşıya kalabilir.'' Anayasa taslağında öngörülen yeni düzenlemelerin Almanya'yı avantajlı hale getirdiği ileri sürülen yazıda, ''Ancak yarın Türkiye tam üye haline gelip nüfus bağlamında ilk sıraya yerleştiğinde, önerilen mekanizma karar mekanizmasındaki ağırlığı ve belirleyici güç olmayı Ankara'nın eline teslim etmiş olmayacak mı '' diye soruldu. 
     Makalede, mevcut düzenlemelerde nüfus açısından Türkiye faktörünün fazla dikkate alınmadığı savunularak, ''Etkin ve güçlü bir ülke, bu sorunu ortadan kaldırabilmek için, Türkiye'nin giriş tarihini çok daha öteye atmış gibi'' ifadesine yer verildi. 
     Türkiye'nin AB'ye girmeyi bekleyen ''13. aday'' olduğunu anımsatan Corriere della Sera, Avrupa Komisyonu'nca yayımlanan İlerleme Raporu'na dikkati çekerek, ''Son raporda siyasi ve ekonomik reformlarda Ankara'nın önemli adımlar attığı itiraf edilse de Türkiye Kıbrıs'tan askerlerini çekmediği sürece hiç bir surette müzakerelere başlanmayacağı vurgulandı'' dedi. 
     
</TEXT>
</DOC>
