<DOC>
<DOCNO> 192307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sontur20.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof.Dr. Server Tanilli'nin sağlık durumu iyi... 
</HEADLINE>
<TEXT>

     Araştırmacı, yazar Prof. Dr. Server Tanilli'nin sağlık durumunun iyi olduğu bildirildi. 
     Prof. Dr. Tanilli'nin tedavisini yürüten doktorlardan nörolog Prof. Dr. Reha Tolon, A.A muhabirine yaptığı açıklamada, hastanın dün sağ tarafında kuvvetsizlik ve konuşma kusuru şikayetleriyle Çağlayan'daki Florence Nightingale Hastanesi'nde yoğun bakıma alındığını hatırlattı. 
     Tanilli'nin anjiografisinin çekildiğini anlatan Prof. Dr. Tolon, beyindeki iki damar ile boyun damarında darlık tespit edildiğini söyledi. 
     Boyun damarındaki darlığın problem yaratmadığını dile getiren Tolon, beyindeki damarlar için de özel bir müdahaleye gerek görülmediğini ve Tanilli'ye ilaç tedavisi uyguladıklarını bildirdi. 
     Prof. Dr. Tanilli'nin hızla iyileştiğini ve sağ tarafındaki güçsüzlük şikayetinin giderildiğini kaydeden Prof. Dr. Reha Tolon, konuşma kusurunun ise iyileşme gözlense de sürdüğünü ifade etti. 
     Prof. Dr. Tolon, Server Tanilli'nin, bugün kendi doktorlarının bulunduğu İstanbul Üniversitesi İstanbul Tıp Fakültesi Nöroloji Kliniği'ne nakledileceğini anlatarak, Tanilli'nin 3-5 gün içerisinde tamamen sağlığına kavuşarak taburcu olabileceğini sözlerine ekledi. 
     
</TEXT>
</DOC>
