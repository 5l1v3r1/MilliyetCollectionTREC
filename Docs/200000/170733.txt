<DOC>
<DOCNO> 170733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/soneko24.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekliye yanlış maaş mı ödendi 
</HEADLINE>
<TEXT>

     Emekli Sandığı Genel Müdürü Naci Yatbaz, jeolog, jeomorfolog, fizikçi, matematikçi, istatikçi gibi unvanlardan emekliye ayrılanların maaşlarındaki düşüşün, tamamen aylıklara uygulanan ek göstergelerin indirilmesinden kaynaklandığını bildirdi. 
     Yatbaz, Emekli Sandığı'nın son 5 yıldır onbinlerce emekliye fazla ödeme yaptığı, bunu da yeni farkettiği ve aradaki farkı emeklilerden alacağı haberleri üzerine yazılı bir açıklama yaptı. 
     Açıklamasında, Emekli Sandığı'nın, işlemlerini, tamamen yasalar çerçevesinde yürüttüğünü kaydeden Yatbaz, aylık ödemelerinin de Kanunlardaki hizmet sınıfları, görev türleri ve aylık alınan dereceler dikkate alınarak gerçekleştirildiğini kaydetti. 
     1994 yılında çıkarılan Kanun Hükmünde Kararnamede, teknik hizmetler sınıfında yeralıp da 4 yıllık yükseköğretim mezunu jeolog, hidrolog, jeomorfolog, jeofizikçi, fizikçi, matematikçi, istatistikçi, ekonomist ve kimyager unvanlarındakilerden 1'inci derecede bulunanlara 3 bin ek gösterge verildiğini kaydeden Yatbaz, diğer mühendisler için ise 3 bin 600 gösterge öngörüldüğüne işaret etti. Yatbaz, daha sonra bu hükmün Anayasa Mahkemesi'nce iptal edildiğini belirtti. 
     Mahkemenin, yasal boşluk ortaya çıkmaması amacıyla kararın 1 yıl sonunda yürürlüğe girmesi görüşünü benimsediğini ifade eden Yatbaz, kendilerinin de bu doğrultuda davrandığını, ancak bu defa, uygulama aleyhine idari davalar açıldığını bildirdi. Emekli Sandığı Genel Müdürü, davalar sonucunda Anayasa Mahkemesi'nin iptal gerekçesine dayanılarak, 3 bin 600 göstergenin cetvelde sayılan tüm unvanlar için uygulanmaya başlandığını kaydetti. 
     
     YENİ KANUNLA TEKRAR DÜŞÜRÜLDÜ 
     Genel Müdür Yatbaz, 1 Mayıs'ta kabul edilen ve 8 Mayıs 2003 tarihinde Resmi Gazete'de yayımlanan Çevre ve Orman Bakanlığı Teşkilat ve Görevleri Hakkında Kanun ile bu unvanların ek göstergelerinin yeniden düzenlendiğini ifade etti. 
     Yatbaz, bu çerçevede jeolog, hidrolog, jeomorfolog, jeofizikçi, fizikçi, matematikçi, istatistikçi, yöneylemci, ekonomist ve kimyager unvanını almış olanlardan 1. derecede bulunanların ek göstergesinin 3 bin olarak tespit edildiğini bildirdi. 
     Bunun sonucu söz konusu unvanlarda çalıştıktan sonra emekliye ayrılanların aylıklarının 3 bin gösterge uygulanarak yeniden hesaplandığını ve aylıklarda bir azalma ortaya çıktığını ifade eden Yatbaz, daha sonra şu görüşlere yer verdi 
     ''Bu durumda bulunan on binlerce kişiye sandığımızca borç çıkartılması söz konusu değildir. Bu unvanlardan emekli olan ve aylık alan kişi sayısı 411, bu düzenleme sonucu borç çıkartılması gereken kişi sayısı ise sadece 62'dir. 
     Bunlardan 31'ine ilk hesaplamada idari yargı kararları dikkate alınmadığı takdirde yaklaşık 6.5 milyar lira fazla ödeme yapılmış görülmekteyse de, bahsedilen mahkeme kararları uyarınca 3 bin 600 ek gösterge uygulanması ve bunun yeni kanun uyarınca tekrar 3 bin'e düşürülmesi sonucu, bu Kanunun yürürlüğe girdiği 1 Haziran 2003 tarihinden itibaren borç çıkarılacaktır. Bu miktar da 1 ay için ortalama 165 milyon liradır.'' 
     
</TEXT>
</DOC>
