<DOC>
<DOCNO> 196714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/siyaset/siy09.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a zırhlı Toyota 
</HEADLINE>
<TEXT>

      ANKARA Milliyet 

   
   İstanbul'da iki sinagoga yönelik bombalı saldırıların ardından Başbakanlık'ta da güvenlik önlemleri artırıldı. Terör saldırılarının ardından bakanlar kurşun geçirmez araçlarını garajlardan çıkardı. Terör eylemleri nedeniyle Başbakanlık'ta güvenlik alarmı üst seviyeye çıkarıldı. Erdoğan'ın ve Merkez Bina civarındaki korumaların sayısı artırıldı. Korumalar, olası saldırılara karşı dikkatli olmaları, rehavete kapılmamaları ve en ufak bir şüphenin bile üzerine gitmeleri konusunda uyarıldı. Binanın yakınında daha önceden bir dizi eyleme sahne olan sokak ve caddelerde de caydırıcı olması için araçlı emniyet ekipleri konuşlandırıldı. Emniyetin uyarısı üzerine bakanlar da zırhlı araçlarını yeniden kullanmaya başladı. S500 ve üst model Mercedesler fazla benzin yaktığı ve yoğun trafikte ağır oldukları gerekçesiyle uzun süredir kullanılmıyordu. Toyota da Erdoğan'a yeni yılda kullanması için zırhlı bir cip hediye etmeye hazırlanıyor. Modeli henüz kesinleşmeyen cipte birçok alternatif söz konusu. Ancak üzerinde ağırlıkla durulan cip 6 silindirli ve 230 beygir gücünde olacak. Dört çeker özelliği olan, elektronik kontrollü ve 5 ileri otomatik şanzımana sahip cip, Erdoğan için son teknolojik yeniliklerle özel olarak donatılacak. Cipin zırh masrafıyla 200 milyara mal olması bekleniyor. 
   
   
   
   
   
</TEXT>
</DOC>
