<DOC>
<DOCNO> 166477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sontur35.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersümer'in tutanaklardaki ifadesi 
</HEADLINE>
<TEXT>

     TBMM Yolsuzlukları Araştırma Komisyonu'na bilgi veren eski Enerji ve Tabii Kaynaklar Bakanı Cumhur Ersümer, elektrik fiyatlarının düşmesi için Maliye Bakanlığı'nın fedakarlık yapması gerektiğini belirterek, ''Doğalgazın üzerindeki vergiler nedeniyle doğalgaz kullanan santralların maliyeti artmaktadır. Petrol üzerindeki vergiler nedeniyle petrolle ilgili artmaktadır. Elektrik fiyatının belirlenmesinde en önemli kalemleri vergiler teşkil etmektedir'' dedi. 
     Tutanaklara göre Ersümer, komisyonda soruları yanıtlarken, santral devirleriyle ve mobil santrallarla ilgili olarak ortaya atılan iddiaların eski DGM Savcısı Talat Şalk'ın hazırladığı iddianamede yer aldığını söyledi. Şalk'tan, ''DYP'li Savcı'' diye söz eden ve bu kişinin hukuku siyasallaştırdığını savunan Ersümer, Şalk'ın, özelleştirmeye karşı tavır içinde olan şahıslara bilirkişi olarak belirlediğini, ayrıca devirlerle ilgili Danıştay'a yapılan başvuruların reddedildiğini söyledi. 
     Bartın'a yapılması öngörülen mobil santralın, yöre milletvekili, eski Enerji Bakanı Zeki Çakan döneminde Samsun'a kaydırıldığının hatırlatılarak, buna ilişkin görüşünün sorulması üzerine Ersümer, ''soruyu yanıtlamak istemediğini'' bildirdi. Ersümer, mobil santral konusunun TEAŞ'ın yetkisinde olduğunu, DPT'nin olumsuz görüş belirttiği hiçbir projeye imza atmadığını kaydederek, 27 Mayıs 2000'de dönemin Başbakan Yardımcısı Hüsamettin Özkan'ın başkanlığında Enerji Bakanlığı ile Hazine ve DPT'nin ortak bir toplantı yaparak yeni projeler konusunda mutabakata vardığını ve 29 proje üzerinde karar verildiğini anlattı. 
     Ersümer , ''ülkenin çok ihtiyacı olan'' projeler diye ifade ettiği bu yatırımlardan hiçbirinin yapılmadığını da bildirdi. Ersümer, kendi bakanlığı döneminde ilansız hiçbir yap-işlet-devlet projesi yapılmadığını da ifade etti. 
     Cumhur Ersümer, Türkiye'nin enerjide dışa bağımlı hale getirildiği, gerekmediği halde bazı santralların devreye alındığı iddialarına ilişkin görüşlerini açıklarken de ''enerji sektöründe çarpışan güçler olduğunu, bu güçlerin dönem dönem alınan kararlarla ilgili çeşitli faaliyetlerde bulunduğunu, özelleştirmeye karşı olan, belli odalarda bulunan bir ekibin, ilk olarak bu lafları çıkardığını'' ileri sürdü. Enerjide bir darboğaza gidildiği tespitlerinin kendilerinden önceki hükümetler döneminde de 9. Cumhurbaşkanı Süleyman Demirel tarafından da dikkate getirildiğini ve çeşitli önlemler alınmaya çalışıldığını ifade eden Ersümer, 1997'de kendisi göreve geldiğinde, Türkiye'nin enerji darboğazı ile karşı karşıya kalacağının herkes tarafından ortak görüş olarak ortaya konulduğunu söyledi. 
     
     ''TÜRKİYE ZARAR GÖRDÜ'' 

     Ersümer, özelleştirme ve iletim hakkı devirleriyle ilgili değerlendirmede bulunurken de konuya ''tukaka'' diye yaklaşıldığını ifade ederek, sözlerini şöyle sürdürdü 
     ''Ama, gerçekten bunların gerçekleştirilememesi nedeniyle Türkiye büyük zarar gördü, bir yandan santrallarımızı yenileyemedik, diğer yandan üretimlerini artıramadık, gerekli harcamaları yapamadık. İşletme hakkını bir an önce devretmek lazım. Çünkü kaynak noksanlığnıdan santrallarımızda yenileme yapamıyoruz. Bana rakamlar geliyordu, yani milyar dolarları buluyordu santralların rehabilitasyonu. Aynı şekilde işçi alamıyorsunuz, çaycılarla kahvecilerle santral çalıştırıyorsunuz maalesef.'' Çayırhan termik santralının ihalesini savunan Ersümer, devirden sonra buradaki elektrik üretiminin 2'ye katlandığını ve maliyetinin de çok aşağıya çekildiğini anlattı. Ersümer, ''Yani TEAŞ kendi santralinden kendi elemanıyla kendi ürettiği elektriği 6.97 sente malederken, bugün Çayırhan özel sektöre devredilebilen tek santraldir. Oradaki enerji bedeli 4.31 senttir. Eğer biz bütün santrallarımızı özel sektöre devredebilseydik bütün santrallarda da bunu yapacaktık. Yani hem fiyat düşecekti, hem üretim artacaktı'' dedi. 
     Ersümer, yıllık 900 milyon dolarlık cirosu olan Çayırhan'ın 180 milyon dolara devredildiği ve bu ödemeyi yapabilmesi için de Hazine Garantisi ile Vakıfbank'tan kredi kullandırtıldığı yolundaki değerlendirmeler üzerine de ''Bana gelen para nereden alınmış, kim almış, cebinden mi getirdi, bankadan mı alındı, bunlar bana sorulmaması gereken sorular'' karşılığını verdi. 
     
     ''İŞLETME HAKKI DEVİR BEDELİ....'' 

     Eski Enerji Bakanı Ersümer, işletme hakkı devir bedelerinin belirlenmesindeki kıstasları bilmediğini belirtirken, şunları kaydetti 
     ''Refahyol döneminde bir fiyat tespiti yapılmış, bir değer tespiti yapılmış. Bizim elimizde bir liste var. İşletme hakkı devir bedeli bunun şudur, bunun budur diye bir değerlendirme. Yani bu devletin kendine bir kaynak yaratma çabasıydı. Yani Çayırhan santralı için niye 185 milyon dolar devir bedeli tespit edilmiş, diğer santrallara niye dağıtımları tespit edilmiş, benim meçhulum.'' 
     
     VERGİ YÜKÜ ELEKTRİK FİYATINI YÜKSELTİYOR'' 

     Cumhur Ersümer, elektrik fiyatının 16-17 kalemin sonucunda belirlendiğini kaydederek, fiyatların düşmesi için Maliye Bakanlığı'nın fedakarlık yapması gerektiğini belirterek, şöyle devam etti 
     ''Elektrik fiyatının ucuzlaması için fedakarlık yapması gereken Türkiye Elektrik Kurumu veya TEAŞ veya Enerji Bakanlığı değildir. Fedakarlık yapması gereken Maliye Bakanlığı'dır. Maliye Bakanlığı da bu konuda çok hassas davranmaktadır ve bu vergilerden katiyen vazgeçmemektedir. 
     Doğalgazın üzerindeki vergiler nedeniyle doğalgaz kullanan santralların maliyeti artmaktadır. Petrol üzerindeki vergiler nedeniyle petrolle ilgili artmaktadır. Üretilen elektrik fiyatının belirlenmesinde de en önemli kalemleri vergiler teşkil etmektedir.'' Cumhur Ersümer, ayrıca santrallerin yenilenmemesi, kalifiye işçi kullanılmaması nedeniyle de maliyet hesabının daha da arttığını ifade etti. 
     
     ''YÜKSEK FİYATLA ELEKTRİK ÜRETEN BİR TEK YİD YOK'' 

     Ersümer, yüksek fiyatla elektrik üreten bir tek yap-işlet-devret projesi bulunmadığını savunarak, şunları kaydetti 
     ''Ben fiili durumu söylüyorum. Bu 5 santralı söylüyorum. Onun dışında şu anda elektrik üretip, yüksek fiyatla piyasaya girip, piyasayı bozan veya bozma ihtimali olan bir üretim tesisi sözkonusu değil. Bunların hepsinin lisansları, lisans alma imkanları yasa gereği Enerji Piyasası Düzenleme Kurulu'na verildi. Düzenleme Kurulu bu piyasanın oluşması için bakacak, pahalı gördüğüne lisans vermeyecek, pahalı teklif edeni piyasaya sokmayacak. Zaten pahalı teklif verenin piyasada yaşama imkanı kalmayacak. Serbest piyasa ortamında sen pahalı elektriği satabilir misin Satamazsın. O nedenle zaten piyasa kendi şartları içinde oluşacak.'' 
     
     ''FAZLALIĞIN SEBEBİ DEPREMLER VE EKONOMİK KRİZLER-' 

     Türkiye'nin son dönemde yaşadığı iki büyük deprem ve krizler nedeniyle ortaya çıkan küçülme dolayısıyla doğalgaz fazlalığı doğduğunu savunan Ersümer, Türkiye'nin doğalgaz dağıtım işinde 3 yıl kaybettiğini ifade ederek, bunun telafi edilmesinin yolunun aranması gerektiğini söyledi. 
     Türkmenistan, Azerbaycan, Mısır doğalgazının tümüyle devreye girmesiyle birlikte Rusya'nın payının düşüceğini kaydeden Ersümer, Nijerya ve Cezayir'den alının doğalgaza da değinerek, belli bir çeşitlenmenin sağlandığına dikkat çekti. 
     Mavi Akım'dan daha çok Türkmenistan gazını getirmek için çaba harcadığını belirten Ersümer, ''Maliyet öyle söylendiği gibi 35 dolar falan değil, 30 ile 50 dolar arasında değişiyor. Gürcistan sınırından Türkiye'ye taşınmasının yüklediği maliyeti de koyarsanız hiç de öyle ucuz bir gaz olarak değerlendiremezsiniz. Ayrıca Türkmenbaşı İran hattını tercih ediyordu. Türkiye kendine düşeni fazlasıyla yaptı. Ancak, bu boru hattının bir maliyeti vardı, o maliyeti Türkiye'nin karşılaması mümkün değildi'' dedi. 
     Ersümer ayrıca, Azerbaycan'dan doğalgaz alımının, konunun Bakü-Ceyhan'ın anahtarı haline gelmesi dolayısıyla yapıldığına da işaret etti. 
     Doğu hattındaki boruların 40 inçden 48 inçe çıkarılması kararını BOTAŞ'ın verdiğini kaydeden Ersümer, BOTAŞ'a boru hattı ihalelerine herhangi bir siyasi müdahele olduğunu zannetmediğini de belirtti. 
     BOTAŞ'ın Mavi-Akım projesi çerçevesinde Türkiye'de yapılan boru hattı için ilgili firmaya 110 milyon dolarlık avans vermesiyle ilgili soruya karşılık da Ersümer, ''Bilgim yok, olsa niye söylemeyeyim. Yani çok net ifade ediyorum, burada bir zarar olduysa hatta sorumlulardan da gidip tahsil etmek lazımdı, olur mu böyle şey'' dedi. 
     Ersümer, son ayrılan bakandan aldığı bilgiye göre BOTAŞ'ın 526 trilyon lira parasının hiçbir iş yapılmadan bankada bekletildiğini de ifade etti. 
     Turusgaz'ın kurulması ve BOTAŞ'ın ona ortak edilmesiyle ilgili ilk kararın Recai Kutan döneminde ve birinci YPK kararının da Tansu Çiller, Necmettin Erbakan döneminde alındığını kaydeden Ersümer, kendisinin Turusgaz'ın kurulması ya da devamı ile ilgili herhangi bir kararı ya da işlemi bulunmadığını söyledi. 
     
     ''GÜNAH KEÇİSİ OLDUK'' 

     Cumhur Ersümer, Korkmaz Yiğit'in komisyonda ileri sürdüğü müteahhitlerle enerji pazarlığı yaptığı konusunda kaset bulunduğu yolundaki iddialarla ilgili olarak, Korkmaz Yiğit'i tanımadığını ve hiçbir yerde görmediğini söyledi. Hiçbir müteahhit ile pazarlık yapmadığını kaydeden Ersümer, ''Enerji konusunda benimle ilgili elinde suç teşkil edecek nesi varsa hemen yarından tezi yok, ortaya koysun. Yani, birtakım insanlar, birtakım olaylardan kendilerine birtakım bazı güçler vehmetmek istiyorlar. Biz de günah keçisi olduk, önüne gelen Enerji Bakanlığıyla ilgili ne varsa kullanmaya çalışıyor'' diye konuştu. 
     Tutanaklara göre, Ersümer yaklaşık 8 saat süren ifade verme sürecinin ardından yaptığı son konuşmada, cevap veremediği soruların ezikliğini hissettiğini belirterek, şöyle dedi 
     ''Kamuoyundaki şey bu bürokratı bulduk, işadamını bulduk, şimdi siyasetçinin peşindeyiz. Şimdi herkes siyasetçinin peşinde. Yani öyle, bu isterinin, bu buhranın sona erebilmesi için birtakım siyasetçilerin bu yolsuzlukların içerisinde var olduğunun belirlenmesi gerekiyor. İstek bu, görüntü bu, ama bu olaylarda siyasetçilerin görev yapmakta olduğu bakanlıklardaki sorumluların sorumluluklarını belirleyen ana kaidelerin olması lazım. Herkes yaptığı işin hesabını da verebilmeli.'' 
     
</TEXT>
</DOC>
