<DOC>
<DOCNO> 187050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/soneko34.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'li Hamzaçebi Toplanan vergiler vatandaşa iade edilmeli 
</HEADLINE>
<TEXT>

     CHP Trabzon Milletvekili Akif Hamzaçebi, Anayasa Mahkemesi'nin ek motorlu taşıt vergisine ilişkin verdiği iptal kararının ardından, toplanan vergilerin vatandaşa iade edilmesi gerektiğini söyledi. 
     Hamzaçebi, Anayasa Mahkemesi kararını değerlendirirken, hükümetin ek vergiyle ilgili art arda iki kez hukuk dışı düzenleme yaptığını, bunların ikisinin de Anayasa Mahkemesi'nden döndüğünü belirtti. 
     Ek motorlu taşıt vergisine ilişkin çıkarılan son Kanunda, Anayasa Mahkemesi'nin iptal ettiği ilk düzenleme sırasında toplanan ek verginin mahsubunun öngörüldüğünü kaydeden Akif Hamzaçebi, şöyle devam etti 
     ''Burada bir nevi, daha önce hukuka aykırı bulunduğu için iptal edilen düzenlemede tahsil edilen verginin iade edileceği hükme bağlanmıştır. Yeni Kanunun da Mahkemece iptali üzerine hükümetin yapması gereken, son kanun çerçevesinde ödenen vergiyi de vatandaşa iade etmektir. Buna ilişkin düzenlemenin kısa süre içinde hükümet tarafından yapılması gerekir. Burada, Anayasa Mahkemesi kararlarının geriye yürümeyeceğini söyleyebilirler. Ancak 61 yaşa ilişkin yasanın Anayasa Mahkemesi'nce iptali üzerine, Mahkeme kararından önce emekli olanlar, bir Başbakanlık Genelgesi ile görevlerine iade edilmiştir. 
     Anayasa Mahkemesi'nin ek vergi ile ilgili iptal kararından sonra da böyle davranılmalı ve vergiler iade edilmelidir.'' 
     
</TEXT>
</DOC>
