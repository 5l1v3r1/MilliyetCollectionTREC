<DOC>
<DOCNO> 173126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/spor/spo01.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yufka yürekli Luce 
</HEADLINE>
<TEXT>

   Beşiktaş'ın hocası, geçen sezon Kocaeli karşısında skor 5 - 0 olunca takımını frenlediğini itiraf etti, "Rakip zordaydı, vicdanımı dinledim. Fenerbahçe, Galatasaray'ı 6 - 0 yenince ne kazandıki" dedi 
      
   'Yaralama gereksiz' 
   BEŞİKTAŞ'A UEFA Kupası'nda çeyrek final ve Süper Lig'de şampiyonluk yaşatan Lucescu, kulübün resmi dergisine çarpıcı açıklamalar yaptı. Rumen hoca, rakiplere saygısının olduğunu dile getirirek, Kocaeli maçında takımını frenlediğini itiraf etti. Luce, "Kocaelispor zordaydı. Maçı kazanmak yeterliydi zaten. Rakibin zorluğundan faydalanmanın, 5 - 0'dan sonra daha da üstüne gidip, geri alınmayacak yaralanmalara sebep olmanın bir anlamı yoktu" dedi. 
   
   'Derbide de yaparım' 
   LUCESCU, "Fenerbahçe ve Galatasaray karşısında aynı skora ulaşılması durumunda takımı yine durdurur musunuz " sorusuna ilginç bir yanıt verdi. Tecrübeli hoca, "Orada durum farklıydı. Takım ve oyuncuları zorluk içindeydi. Aynı şartlar oluşursa tabii ki düşünürüm. Bir şey daha Fenerbahçe'nin Galatasaray'ı 6 - 0 yenmesi takıma ne verdi Fenerbahçe ligi nerede bitirdi Bir antrenör nerede fren yapılması gerektiğini sezmeli" diye konuştu. 
   
   Mimiklerin önemi 
   SAVAŞÇI mimikleri sevmediğini söyleyen Beşiktaş'ın hocası, "Sert hareketler, şunlar, bunlar... O tarz ifadeler bana göre değil. Ben sevincimi gülümseyerek gösteriyorum" yorumunu yaptı. Lucescu sözlerini şöyle sürdürdü "Sorumlu bir kişi olarak anlık hareket edemem, reflekslerimi kontrol eden birisiyim. Zaferi bile tartarak kabullenmeliyim. Dengeli olmak zorundayım. Böylece insanlarla ilişkilerim daha iyi, daha güzel oluyor." 
   
   Futbol işçisi 
   TRİBÜNLERİN "İmparator" tezahüratlarıyla çağırdığı Lucescu, kendisini işçi olarak kabul ettiğini söyledi. Yeni sezonda iyi futbolu garanti ettiğini belirten Rumen teknik adam, "Şampiyon olup olmayacağımızı kimse bilemez. Futbolda sonuçları planlamayız. Şampiyonlar Ligi'ni kazanmak çok zor, UEFA Kupası gibi değil. Biz eğer bu yıl çeyrek finale gelirsek, kazanmış gibi olacağız diye düşünüyorum. Hedeflerimizin peşinde koşacağız" dedi. 
   
   Pascal Nouma artık diskocu    BİR dönem Beşiktaş tribünlerinde slogan haline gelen "Pascal bizi diskoya götür" tezahüratı artık gerçek oldu. Siyah - Beyazlı takımın eski yıldızlarından Pascal Nouma, ülkesinde bar açtı. Tecrübeli oyuncu, önceki gün Kaptan Tayfur'u arayarak hem takımın son durumunu sordu, hem de Beşiktaşlı futbolcuları izin günlerinde Fransa'daki barına davet etti. 
   
   İlhan Mansız 'Baba' oldu    SAKATLIĞI yüzünden uzun süredir sıkıntılı günler yaşayan Beşiktaş'ın yıldızı İlhan Mansız'ın yüzü nihayet güldü. Tecrübeli futbolcunun Alman nişanlısı Nina dün Münih'te bir kız çocuğu dünyaya getirdi. Bugün de Münih'te kalacak olan İlhan Mansız, yarın İtalya'ya giderek dizindeki sakatlık nedeniyle başlayan 3 haftalık tedavisine devam edecek. 
   
   Başkandan özel ödül    BAŞKAN Serdar Bilgili, Anadolu Fen Liseleri sınavında başarılı olan Beşiktaş Koleji öğrencilerine ödül verdi. Bilgili, Türkiye üçüncüsü ve İstanbul ikincisi olan Alper Can Yıldırım ile ilk 100'e giren 10 öğrenciye başarı plaketi ve Beşiktaş forması hediye ederken, "Eğitimde de ne kadar öncü olduğumuzu gösterdik. Bugün benim için çok anlamlı" diye konuştu. 
   
   
</TEXT>
</DOC>
