<DOC>
<DOCNO> 163930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/soneko28.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Koç Başbakan kısmen haklı, daha aktif olabilirdik 
</HEADLINE>
<TEXT>

     Koç Holding Yönetim Kurulu Başkanı Mustafa Koç, Başbakan Recep Tayyip Erdoğan'ın işadamlarına yönelik söylediği ''Tepeden tırnağa bir kirlenme, bir yolsuzluk ekonomisi yaşanırken-kusura bakmayın-sizlerin sesi daha fazla çıkmalıydı'' sözlerini kısmen haklı bulduğunu söyledi. 
     Koç, ''Başbakan kısmen haklı, iş dünyası olarak biraz daha aktif olabilirdik'' dedi. 
     Mustafa Koç, Anadolu Buluşmaları başlığı altında yapılacak bölgesel bayi toplantısı için geldiği Konya'da gazetecilere yaptığı açıklamada, ekonomide olumlu bir hava bulunduğunu söyledi. 
     Önemli bir sorun ortaya çıkmadığı takdirde, ekonomik ortamın daha iyiye gideceği görüşünü dile getiren Koç, otomotiv ve beyaz eşyanın 4. çeyrekte daha fazla hareketlendiğine dikkat çekti. 
     Dolar kuru ile ilgili soruları, ''Dalgalı kur, yapacak birşey yok, kuru piyasa belirleyecek'' diyerek yanıtlayan Koç, kurun seviyesi ile ilgili şikayetlerin hatırlatılması üzerine, dolar indiği zaman da çıktığı zaman da şikayet her zaman olabileceğini kaydetti. 
     Ülkede siyasi çalkantı bulunmadığına işaret eden Koç, güven ortamının oluşmaya başladığını, bunun da piyasalardan görüldüğünü vurguladı. 
     Koç, hükümetin uygulamalarını değerlendirirken de en önemli konunun ekonomik programın kararlılıkla uygulanmasının devamı olduğuna işaret ederek, ''Bunu devam ettirirlerse başarılı olurlar'' diye konuştu. 
     2004'den sonra IMF'siz yola devam edilip edilemeyeceğine ilişkin görüşü sorulan Koç, ''2004'de biteceğini ben zannetmiyorum'' ifadesini kullandı. 
     IMF ile herhangi bir sorun çıkmayacağı görüşünü dile getiren Mustafa Koç, ''Çünkü deniz bitti. Geri dönülmez bir yoldayız. Bundan başka bir krizi Türkiye kaldıramaz'' dedi. 
     
     ''MALEZYA ÖRNEK ALINAMAZ'' 
     Bir başka soru üzerine de IMF ile yola devam etme konusunda Malezya'nın örnek alınamayacağını vurgulayan Koç, ''Malezya nasıl örnek alınabilir Adam diktatör'' şeklinde konuştu. 
     Mustafa Koç, Sektörel Dernekler Platformu'nun dünkü toplantısından çıkan değerlendirmelerin hatırlatılması üzerine de ''Felaket tellallığı yapmayı doğru bulmuyorum. Piyasalara iyi mesajları da vermek lazım'' görüşünü dile getirdi. 
     Koç, Başbakan Erdoğan'ın, Türk Sanayicileri ve İşadamları Derneği TÜİSAD Yüksek İstişare Konseyi YİK toplantısının ardından verilen yemekte yaptığı konuşmada, ''Tepeden tırnağa bir kirlenme, bir yolsuzluk ekonomisi yaşanırken-kusura bakmayın-sizlerin sesi daha fazla çıkmalıydı'' sözünün hatırlatılması üzerine de ''Başbakan kısmen haklı, iş dünyası olarak biraz daha aktif olabilirdik'' şeklinde konuştu. 
     Toplantıda TÜSİAD'ın neden buna tepki vermediğine ilişkin bir soru üzerine Koç, ''Orada polemiğe girmek doğru olmazdı'' yanıtını verdi. 
     Koç, doğalgaz piyasası hakkında basına yansıyan iddialarla ilgili olarak da '' Birileri anlaşmalar yapmış, fahiş fiyattan satılıyor deniliyor. İyi incelemek lazım'' dedi. t İmtiyaz sözleşmelerinin feshi konusunda ise Koç, konunun detaylarının çok iyi bilinmediğini ifade ederek, ''Hangi tarafa baksanız o haklı'' diye konuştu. 
     Tekel'in özelleştirilmesine ilişkin bir soru üzerine de Mustafa Koç, ''Sigaraya girmeyeceğiz, içki de bir bir planımız var'' yanıtını verirken, TÜPRAŞ konusunda ise daha hiçbir şeyin belli olmadığını söyledi. 
     Koç Holding CEO'su Bülend Özaydınlı ise Ford Otosan'ın tam kapasite çalıştığını, ihracatının da iyi gittiğini belirterek, ''En karlı şirketimiz, Ford Otosan açısından geçen seneye göre çok farklı bir tablo çıkıyor'' dedi. 
     
</TEXT>
</DOC>
