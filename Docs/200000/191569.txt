<DOC>
<DOCNO> 191569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sondun30.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Beyaz Saray'da Bremer ile görüştü... 
</HEADLINE>
<TEXT>

     ABD Başkanı George Bush, Irak'ta bombalı saldırıların arkasında ''soğuk kanlı katillerin, teröristlerin'' bulunduğunu belirterek, bu teröristlerin bir an önce bulunması için ellerinden geleni yaptıklarını ve ABD'nin, Irak'ta barışçı bir ortam yaratmak için kararlı olduğunu bildirdi. 
     ABD'nin Irak'taki yöneticisi Paul Bremer'i, ABD Savunma Bakanı Donald Rumsfeld ile birlikte Beyaz Saray'da kabul eden Bush, görüşmeden sonra gazetecilerin sorularını yanıtladı. 
     Bush, Bremer ile Irak için Madrid'de düzenlenen uluslararası bağış konferansını ve Irak'taki güvenlik durumunu görüştüklerini belirtti. Başkan Bush, şunları söyledi 
     ''Irak'ta, kaydettiğimiz ilerlemenin önüne geçmek için önüne gelen kim olursa öldürmeye hevesli teröristler var. Ne kadar çok başarı, ilerleme kazanılırsa o derece büyük tepki gösteriyorlar. Iraklıların geleceği bu katiller tarafından belirlenemez. Iraklıların büyük çoğunluğu, özgür dünyada yaşamak istiyor. Biz de Iraklılardan gelen bu çağrıyı dinlemekte ve onlar için sağlıklı, barışçı bir ortam yaratmakta kararlıyız. Saldırılar bizi yolumuzdan döndüremez.'' Saldırıların arkasında kimin yer aldığının sorulması üzerine Bush, ''Bunlar soğukkanlı katiller, teröristler. Onları bulmak için en iyi yol, Iraklılarla birlikte çalışmak'' dedi. Bush, Bremer ile bölgedeki Amerikan askerlerini korumanın yolları üzerinde de konuştuklarını söyledi. 
     Bush, ''Bu teröristler sadece öldürmek istiyor. Kimi öldürdükleri önemli değil. Özgürlükten nefret ediyorlar, terörü seviyorlar. Bizim ilgimiz ise çocukların okula gitmesi, elektriğin kullanılabilmesi gibi konular üzerinde. Teröristler, bu gelişmelerden rahatsız. Irak petrolü artık pazara çıkıyor diye mutsuzlar'' dedi. 
     Bremer da Temmuz ayından bu yana Irak'ta önemli gelişmeler kaydedildiğini, bir kabine oluşturulduğunu, okullar ve hastanelerin açıldığını, elektrik hizmetinin sağlandığını anlattı. Bremer, ''Ne kadar zor günler geçirirsek geçirelim, iyi günlerin sayısı, kötülerden daha fazla'' dedi. 
     
</TEXT>
</DOC>
