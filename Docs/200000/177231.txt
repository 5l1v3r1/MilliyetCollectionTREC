<DOC>
<DOCNO> 177231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/soneko49.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası "Ağustos Ayı Beklenti Anketi" sonuçlarını açıkladı 
</HEADLINE>
<TEXT>

     Merkez Bankası Beklenti Anketi'ne göre, 2003 yıl sonu uygun ortalama enflasyon beklentisi, Ağustos ayının ikinci anketinde Tüketici Fiyat Endeksi TÜFE bazında yüzde 22.4'e geriledi. 
     Ağustos ayının ilk anketinde ortalama enflasyon beklentisi yüzde 23 olarak belirlenmişti. 
     Merkez Bankası'nın her ayın birinci ve üçüncü haftalarında olmak üzere ayda iki kez yaptığı ve değişik sayıda katılımcıyla gerçekleştirdiği Beklenti Anketi'nin, Ağustos ayı ikinci dönem anket sonuçları açıklandı. 
     Anket, tüketici enflasyonu, faiz oranları, döviz kuru, cari işlemler dengesi ve gayri safi milli hasıla GSMH büyüme hızına ilişkin, mali ve reel sektörde karar alıcı ve uzman kişilerin beklentisinin saptanması amacını taşıyor. 
     Buna göre, Ağustos ayının ilk anketinde yüzde 19-30 aralığında seyreden yıl sonu TÜFE öngörüsü, Ağustos ayının ikinci anketinde de değişmedi. 
     Ağustos ayının ilk anketinde yüzde 0.5 olan cari ay TÜFE'ye göre uygun ortalama enflasyon beklentisi de, ayın ikinci anketinde değişmedi ve yine yüzde 0.5 oldu. 
     Cari ayın TÜFE beklentisi Ağustos ayının ikinci anketinde yüzde -0.6-2 aralığında oluşurken, bu aralık Ağustos ayının ilk anketinde de aynı şekilde tahmin edilmişti. 
     
     2 AY SONRASI İÇİN TÜFE BEKLENTİSİ 
     Ağustos ayının ilk anket sonuçlarına göre, 2 ay sonrası için öngörülen TÜFE beklenti aralığı da ayın ikinci anketinde de değişmedi ve yüzde 0.3-3.9 aralığında oluştu. 
     Gelecek 12 aylık dönemin TÜFE beklentisi aralığı Ağustos ayının ikinci anketinde yüzde 13.7-26.0 aralığında gerçekleşirken uygun ortalama beklentisi 19.1'e indi. 
     Ağustos ayının ilk anketinde gelecek 12 aylık dönemin TÜFE beklentisi yüzde 10.2-30.0 aralığında olurken, uygun ortalama yüzde 19.4 düzeyinde gerçekleşmişti. 
     
     FAİZ ORANLARI 
     Öte yandan Ağustos ayının ikinci anketinde, bu ayın ilk anketine göre cari ayın uygun ortalama bileşik faiz oranı beklentisinde de azalma yaşandı. 
     Buna göre, Ağustos ayının ikinci anket sonuçlarında uygun ortalama faiz oranı yüzde 34.4'den yüzde 34'e indi. Yüzde 30-50 aralığında seyretmesi öngörülen cari ayın bileşik faiz beklentisi ise Ağustos ayının ikinci anketinde yüzde 30-48'e indi. 
     Yıl sonu bileşik faiz beklentisi, Ağustos ayı ikinci anket sonuçlarına göre yüzde 23.0-45.0 aralığında, uygun ortalamada yüzde 32 olarak gerçekleşti. 
     Bileşik faiz beklentisi, Ağustos'un ilk anket sonuçlarında yüzde 23.0-50.0 aralığında ve uygun ortalama da yine yüzde 32 olması öngörülmüştü. 
     Aynı dönemde, yıl sonu basit faiz beklentisi yüzde 29.5'den yüzde 29.2'ye gerilerken, ilk ankette yüzde 20.0-48.0 olan faiz aralığı yüzde 20.0-40.0 olarak belirlendi. 
     
     DÖVİZ KURU BEKLENTİSİ 
     Bankalararası döviz piyasası dolar kuru çerçevesinde katılımcıların kur beklentilerinde, Ağustos ikinci anketinde cari ay sonu kur beklentisi aralığı 1,400,000-1,650,000 lira olurken, uygun ortalama 1,419,800 liraya indi. 
     Ağustos ayının ilk anket sonuçlarında cari ay sonu kur beklentisi aralığı 1,400,000-1,550,000 olurken, uygun ortalama ise 1,438,900 bin lira olarak saptanmıştı. 
     Bu arada katılımcıların, Ağustos ayının ikinci anketinde yıl sonu dolar kuru beklentisi 1,500,000-2,000,000 lira olurken, uygun ortalama 1,625,800 lira olarak belirlendi. 
     Bu ayın ilk anketinde, uygun ortalama 1,500,000-1,980,000 lira, uygun ortalama ise 1,654.300 lira olmuştu. 
     
     BÜYÜME BEKLENTİSİ 
     Katılımcılar ayrıca Ağustos ayının ikinci anketinde, yıl sonu GSMH'sinin yüzde 3 ile yüzde 8 aralığında, uygun ortalamanın da yüzde 5.2 olacağını öngördüler. 
     Ağustos ayının ilk anketinde, yıl sonu GSMH yüzde 2.9-7.0 aralığında, uygun ortalama ise yüzde 5.0 olarak belirlenmişti. 
     Bu ayın ikinci anketinde yıl sonu cari işlemler dengesinin 9 milyar dolar ile 1.5 milyar dolar açık arasında seyredeceği de öngörüldü. 
     
</TEXT>
</DOC>
