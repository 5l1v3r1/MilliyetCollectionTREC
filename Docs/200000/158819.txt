<DOC>
<DOCNO> 158819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sondun04.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Reuters Sertab Erener'in, göbek dansı Avrupalı'nın gönlünü fethetti 
</HEADLINE>
<TEXT>

     Letonya'nın başkenti Riga'da yapılan 48. Eurovision Şarkı Yarışması'nda Türkiye'nin birinci olmasının yankıları yabancı basında da yer buldu. 
     İngiliz Reuters haber ajansı, ''Every Way That I Can'' adlı parçasıyla 167 puan alarak birinci olan, ''karizmatik'' şarkıcı Sertap Erener'in, göbek dansı ezgileriyle milyonlarca Avrupalı'nın gönlünü fethettiği yorumunu yaptı. 
     Reuters'ın haberinde, 2 puan farkla Türkiye'nin altında kalan Belçikalıların, uğradıkları hayal kırıklığına rağmen sonuçlar açıklanır açıklanmaz Sertap Erener'i kutlamak için ünlü şarkıcının yanına gittiğine dikkat çekildi. 
     Fransız Haber Ajansı AFP da, ''Eurovision'u Türk şarkıcı Sertab Erener kazandı'' başlığıyla verdiği haberinde, Erener'in Türkiye'nin en ünlü şarkıcılarından birisi olduğunu yazdı. 
     Haberde, Sertab Erener'in albümlerinin Türkiye'de olduğu kadar yabancı ülkelerde de satıldığı belirtildi ve Erener, Jose Carreras ve Ricky Martin ile şarkı söyleyen bir sanatçı olarak tanıtıldı. 
     Ajans, yarışmada ikinci olan Belçikalı grup Urban Trad'ın Sertab Erener'i kutladığını ve kendisine çikolata ikram ederek, bir Belçika bayrağı hediye ettiklerini duyurdu. 

     
</TEXT>
</DOC>
