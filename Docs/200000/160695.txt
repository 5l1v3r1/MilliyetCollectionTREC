<DOC>
<DOCNO> 160695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/spor/spo15.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Kral Okan Çizme yolcusu      İKİNCİ kez gol kralı olan Bursasporlu Okan'ın, Bologna'ya transfer olacağı öğrenildi. Yeşil - Beyazlı futbolcunun Menajeri Ali Güven, anlaşmanın sağlandığını ancak, gereken açıklamanın önümüzdeki günlerde yapılacağını ifade etti. 
     
Kaleci Metin'in tercihi Vestel      AKÇAABAT ve Denizlispor dışında Manisa Vestel'den de teklif alan Trabzonspor kalecisi Metin Aktaş, tercihini ikinci ligden yana kullanacak. Amacının oynamak olduğunu belirten tecrübeli kaleci, "Kendime olan güvenimi kazanmak ve yeniden sözü edilen kaliteli bir kaleci olmak. Bunun için de Vestel Manisaspor tercihim olacak" dedi. 
     
5 bin İsrailli Antalya'ya akacak      ÜLKELERİNDEKİ terör olayları nedeniyle Avrupa Şampiyonası Grup Elemeleri'ndeki Slovenya maçını Antalya'da oynayacak olan İsrail, taraftarını da yanında getirecek. 7 Haziran'daki karşılaşma için 5 bin İsrailli'nin turist olarak Antalya'ya geleceği ifade edildi. 
     
Ankara'da tenis heyecanı      AKBANK Uluslararası Bayanlar Tenis Turnuvası bugün Ankara Tenis Kulübü'nde başlayacak. A kategorisindeki turnuvalara katılma hakkını elde etmeleri için düzenlenen turnuvaya 20 ülkeden 60'a yakın sporcu katılacak. Türkiye'yi İpek Şenoğlu, Merve Köksal, Pemra Özgen ve Çağla Urcu temsil edecek. 
     
Yüzmede Işık saçtılar      FMV Özel Ayazağa Işık İlköğretim Okulu Erkek Yüzme Takımı, Türkiye Küçükler Yüzme Birinciliği'nde şampiyon oldu. Işık'ı, Ankara G.M.P. İlköğretim Okulu ile Şişli Terakki İlköğretim Okulu izledi. Kızlarda ise ilk üç sırayı Şişli Terakki İlköğretim Okulu, MEF ilköğretim Okulu ve FMV Özel Ayazağa Işık İlköğretim Okulu aldı. 
     

</TEXT>
</DOC>
