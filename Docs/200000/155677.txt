<DOC>
<DOCNO> 155677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur17.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözaltındaki 60 üniversiteli DGM'ye sevkedildi... 
</HEADLINE>
<TEXT>

     İstanbul'daki öğrenci olaylarının ardından gözaltına alınan 60 öğrenci, DGM ve İstanbul Cumhuriyet Savcılığı'na sevk edildi. 
     Terörle Mücadele Şube Müdürlüğü'nden yapılan açıklamada, 5 Mayıs 2003 tarihinde, Yıldız Teknik Üniversitesi Beşiktaş Kampusü'nde öğrenciler arasında çıkan karşılıklı darp olayları sonrası 2'si polis memuru 35 kişinin yaralandığı, 1 polis aracında hasar meydana geldiği ve 48 kişinin gözaltına alındığı belirtildi. 
     Açıklamada, İstanbul Üniversitesi Edebiyat Fakültesi çevresinde güvenlik tedbirleri alındığı ve ertesi gün fakültenin girişine gelen kalabalık bir öğrenci grubunun kapıyı zorlayarak içeri girmek istemeleri üzerine uyarıda bulunulduğu kaydedildi. 
     Uyarının dikkate alınmaması üzerine yapılan müdahale sonucu yakalanan 137 öğrenciden 12'sinin bir gün önceki olaylara karıştıkları tespit edilirken, diğerleri daha sonra serbest kaldı. 
     Açıklamada, olay yerinde, üniversite çevresinde, gözaltına alınanların üzerinde ve kaldıkları yerlerde yapılan aramalarda ise 1 balta, 91 sopa, 36 demir çubuk, 2 çekiç, 1 ekmek bıçağı, 2 adet ''kelebek'' tabir edilen bıçak, 1 komando bıçağı, 2 sustalı bıçak, 4 döner bıçağı, 6 satır, 2 falçata, 1 keser, 2 tornavida ile 5 göz yaşartıcı sprey ele geçirildiği de belirtildi. 
     Polis yetkilileri, gözaltına alınan 60 öğrenciden, daha önce bu tür olaylara karıştıkları belirlenen 37'sinin DGM, diğerlerinin de İstanbul Cumhuriyet Savcılığı'na sevk edildiğini kaydettiler. 
     
</TEXT>
</DOC>
