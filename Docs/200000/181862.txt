<DOC>
<DOCNO> 181862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/yazar/sazak.html </URL>
<DATE> 2003/09/12/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
11 Eylül, din ve siyaset 
</HEADLINE>
<TEXT>

   
   Yüzyılın en büyük 'terör' eyleminin ikinci yılında ABD'nin Usame bin Ladin sayesinde kurmaya çalıştığı dünya egemenliği, arka plandaki soruyu gölgeliyor. 
   ABD'nin Birinci Körfez Savaşı ertesinde Afganistan ve Irak'ta uyguladığı politikalar siyasal İslama Avrasya'dan Ortadoğu'ya uzanan geniş bir kapsama alanı kazandırmadı mı 
   Saddam rejimi de 1980'lerde İran'daki Humeyni devriminin bölgesel etkilerine karşı yükseltilen laik bir 'duvar'dı. Batı, Irak'taki diktatörlüğü, milyarlarca dolarlık silah satışlarıyla güçlendirdi. Saddam'ın Kuveyt'i işgaliyle 1990'larda içine girilen süreç 11 Eylül'le son bulan yanlışların başlangıcıydı. Amerika, yıllarca 'sırtını sıvazladığı' rejimleri devirmeye çalışırken yeni tehditler yarattı. Usame bin Ladin'in 'ABD patentli canavar' olduğunu anlamak için 11 Eylül'e doğru medyaya sürülen kasetlere bakmak yeter. 
   New York'taki saldırının ikinci yılında El Cezire görüntülerine bakılırsa 'Usame yaşıyor' 
   Saddam'ın kasetleri de yakında piyasaya çıkar. 
   ABD'nin yanlışlarını kendi halkının yanı sıra bölge ülkeleri de ödüyor. Irak'ta savaşın dışında kalmayı başaran Türkiye, ABD'nin isteğiyle asker göndermeye hazırlanıyor. 
   Washington'un 3 Kasım seçimleri öncesinde başlayan 'AKP aşkı'nı da Irak politikasına bağlamak abartılı olmaz. 
   Ilımlı İslam, ABD'nin bu coğrafyadaki tercihi. Türkiye bu süreci AB üyeliğiyle dengelemeye çalışıyor. 
   2004 sonunda Batı'dan takvim alınamazsa, 'yön' tartışması kaçınılmaz olacak. AKP iktidarına yönelik kuşkular henüz aşılamadı. 
   Yargıtay Başkanı Eraslan Özkaya'nın adli yıl açılış törenindeki konuşması Başbakan Erdoğan'ı kızdırmış. Yüksek yargı başkanı uyarıyor 
   "Ne pahasına olursa olsun sınırsız din ve vicdan özgürlüğü isteyenlerle, İslami devlet kurma heveslilerinin aynı amaçta birleştikleri kuşkusuzdur." 
   Ordudaki devir teslim törenlerinden sonra Yargıtay Başkanı da, laikliğin korunması konusunda mesajlar verdi. Toplumca bu duyarlılığı paylaşıyoruz. Ancak Türkiye Cumhuriyeti'nin laik ve demokratik yapısını korumak için özel günlerde konuşmak yetmez. 
   Herkese görev düşüyor 
   2004 Nisan'ında yerel seçimler var. İşte AKP'yi geriletecek bir fırsat. Madem bu parti, 3 Kasım'da her dört kişiden sadece birinin oyunu aldı. Geride kalanların birleşerek, yerel yönetim seçimlerinde başarılı çıkmaları gerekmez mi 
   Ankara, İstanbul, İzmir'de bu neden yapılamasın 
   1999 seçimlerinde DSP lideri Ecevit, CHP'den ayrılan Doğan Taşdelen'e adaylık önerirken bunun laik demokratik Cumhuriyet'in geleceği için 'ülke görevi' olduğunu söylemişti. Sol bölündü, başkent kaybedildi. 
   AKP'yi aşmanın yolu 'ittifak'tan geçiyor. 
   
      
   
</TEXT>
</DOC>
