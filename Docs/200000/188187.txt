<DOC>
<DOCNO> 188187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sontur17.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Maçolar trafikte ne yapar İlginç araştırma için... 
</HEADLINE>
<TEXT>

     Orta Doğu Teknik Üniversitesi ODTÜ Psikoloji Bölümü'nce yapılan bir araştırma, ''erkeksilik'' boyutunda yüksek puan alanların, trafikte saldırgan tavırlar sergilediğini ve sürekli hata yaparak kazalara neden olduğunu ortaya koydu. 
     Orta Doğu Teknik Üniversitesi ODTÜ Psikoloji Bölümü, cinsiyete bağlı sürücü ihlallerinin belirlenmesi amacıyla ''Maçolar trafikte ne yapar '' adı altında bir araştırma yaptı. 
     Araştırmada, Avrupa'da meydana gelen trafik kazalarında her yıl 40 binin üzerinde insanın hayatını kaybettiği ve bir milyon 600 bin kişinin yaralandığı ifade edilirken, genç ve erkek sürücülerin diğer sürücü gruplarına oranla kazalara daha fazla neden olduğuna dikkat çekildi. 
     Genç Türk sürücülerin cinsiyetinin, sürücü ihlalleri, hataları ve kaza yapma sıklığı arasındaki ilişkinin incelenmesi amacıyla yapılan araştırmaya, ehliyet sahibi 310 üniversite öğrencisi katıldı. 
     Araştırmada, katılımcılar 'erkeksilik'' ve ''kadınsılık'' puanlarına göre 4 gruba ayrıldı. Hem erkeksilik hem de kadınsılık boyutlarında yüksek puan alanlar ''androjen'', her iki boyutta da düşük puan alanlar ''ayrışımsız'', erkeksilik boyutunda yüksek, kadınsılık boyutunda düşük alanlar ''erkeksi'' ve erkeksilik boyutunda düşük, kadınsılık boyutunda yüksek puan alanlar ise ''kadınsı'' şeklinde gruplandırıldı. 
     Katılımcıların ihlal, hata ve kaza gibi trafik konusunda yöneltilen soruları cevaplandırdığı araştırmanın sonucunda, erkeksilik puanları yüksek olanların, trafikte bir sürücüye kızgınlığını belli etmek için korna çalmak gibi saldırgan tavırlar sergilediği belirlendi. 
     Kavşağa çok hızlı girip, geçiş üstünlüğü olan aracı durdurmak gibi sıradan ihlaller ile sollama yaparken karşıdan gelen aracın hızını olduğundan daha yavaş tahmin etmek gibi hatalar yapan erkeksi gruba girenlerin, kazalara daha fazla neden olduğu tespit edildi. 
     Araştırmada, tüm bu verilere dayanılarak, cinsiyetin, kaza yapma sıklığı ve sıradan sürücülük ihlalleri ile ilişkili olduğu sonucuna varıldı. 

     
</TEXT>
</DOC>
