<DOC>
<DOCNO> 198145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sondun07.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de casusluk skandalı... 
</HEADLINE>
<TEXT>

     ABD'nin girişimiyle Çin'de cezaevinden kurtulan bir insan hakları eylemcisi, askeri amaçlı kullanılabilecek Amerikan yüksek teknoloji ürünlerini yasadışı biçimde Çin'e satmakla suçlandı. 
     ABD'de oturma izni bulunan Çinli Gao Zhan, Amerikan vatandaşı kocası Xue Donghua ile birlikte Çin'e son teknoloji ürünü 80 adet mikro işlemciyi yasadışı yollardan satmak ve vergi kaçırmak suçlamalarını kabul etti. 
     Amerikalı yetkililer, satılan teknolojinin güdümlü füze yapımı gibi hassas askeri sistemlerde kullanılabileceğini belirtirken, Gao'nun 5 Mart'ta mahkemeye çıkarılacağı ve 10 yıla varan hapis cezası alabileceği kaydedildi. 
     ABD'deki Çin diplomatik makamları, skandalla ilgili yorum yapmaktan kaçındılar. 
     Gao, 11 Şubat 2001'de Tayvan hesabına casusluk suçlamasıyla Çin'de tutuklanmış, eşi ve oğlunun da gözaltına alınmasının ardından 26 gün cezaevinde kaldıktan sonra ABD Başkanı George Bush'un devreye girmesiyle serbest bırakılmıştı. 

     
</TEXT>
</DOC>
