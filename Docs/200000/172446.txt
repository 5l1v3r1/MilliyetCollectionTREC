<DOC>
<DOCNO> 172446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/guncel/gun99.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Amerika'dan PKK'ya çağrı    ABD, Irak'taki PKK'lılara çağrıda bulunarak, Topluma Kazandırma Yasası kapsamında Türkiye'nin kendilerine sağladığı fırsattan yararlanmalarını istedi. Bush yönetimi, PKK militanlarının bölgeden temizlenmesi için Türkiye ile işbirliği yapacağını da bildirdi. ABD Dışişleri Bakanlığı yaptığı açıklamada, "ABD, Topluma Kazandırma Yasası'nı PKK tehdidine son verme yönünde önemli bir adım olarak memnuniyetle karşılamaktadır" denildi. ABD'li yetkililer, PKK militanlarının Türkiye'ye dönmeyi reddetmeleri halinde, Irak'ta kalmalarına, silah bıraksalar bile izin verilmeyeceğini ve gerekirse Türkiye'ye iade edilmek üzere, Amerikan askerlerince yaka-lanacaklarını belirtti. 
   
   Kılınç'tan Erdoğan'a MGK mektubu iddiası    7. Uyum Paketi'nde MGK ile ilgili düzenlemelerin yapıldığı TBMM Adalet Komisyonu toplantısında, "MGK Genel Sekreterliği ortadan kalktı" diyen MGK Genel Sekreterliği Başdanışmanı Mustafa Ağaoğlu ile Adalet Bakanı Cemil Çiçek arasında yaşanan tartışmanın ardından Ankara kulislerine ve internet sitelerine MGK Genel Sekreteri Org. Tuncer Kılınç'ın Başbakan Erdoğan'a gönderdiği öne sürülen mektubun içeriği yansıdı. Mektupta, iddialara göre şunlar kaydedildi 
   "MGK Genel Sekreterliği işlevsiz hale getiriliyor. Bu düzenlemelerin ardından MGK Genel Sekreterliği'ni kaldırın. MGK Genel Sekreterliği'ne bir büyükelçinin atanacağı konuşuluyor. Buraya bir kaymakam bile atasanız olur." 
   
   
</TEXT>
</DOC>
