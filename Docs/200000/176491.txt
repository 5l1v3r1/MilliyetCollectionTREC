<DOC>
<DOCNO> 176491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/soneko20.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı Telsim'in lisansı askıya alınabilir... 
</HEADLINE>
<TEXT>

     Ulaştırma Bakanı Binali Yıldırım, Şişli Cumhuriyet Savcılığı'nın İmar Bankası'nın eski yöneticilerinin gözaltına alınması kararı ile ilgili olarak, ''Bir süreden beri gruba karşı başlatılan çalışma var. Bu çalışmalar neticesinde böyle bir tasarruf yapılmış olabilir'' dedi. 
     Yıldırım, Hatay'ın Dörtyol İlçesi'ndeki incelemelerinin ardından geldiği Adana'da, AK Parti İl Teşkilatı'nı ziyaret etti. Bakan Yıldırım burada gazetecilerin, Şişli Cumhuriyet Savcılığı'nın İmar Bankası'nın eski yöneticilerinin gözaltına alınması yönündeki kararıyla ilgili sorulara, ''Söylenecek ne var. Karar çıktıysa mesele yok'' yanıtını verdi. 
     Bir süreden beri gruba karşı BDDK ve Mali Şube'nin çalışma başlattığını hatırlatan Bakan Yıldırım, ''Bu çalışmalar neticesinde böyle bir tasarruf yapılmış olabilir'' diye konuştu. 
     Bakan Yıldırım, bir gazetecinin, banka yöneticilerinin gözaltına alınacaklarından haberinin olup olmadığı yönündeki sorusuna, ''Bilgim vardı, söylemişlerdi'' yanıtını verdi. 
     Bu gelişmelerinden Telsim abonelerinin zarar görüp görmeyecekleri şeklindeki bir soru üzerine Yıldırım, ''Gruba bağlı tüm şirketlerin bu gelişmelerden olumsuz yönde etkileneceği kaçınılmaz'' dedi. Yıldırım, şöyle devam etti 
     ''Ancak, Telsim GSM şirketi olarak faaliyetine devam ediyor. Lisans güvencesi Telekomünikasyon Kurumu'nundur. Kurum, lisans sözleşmesindeki şartlarda herhangi bir değişiklik olmazsa şirketin faaliyetine aynen devam etmesine izin verir. Eğer sözleşmeye aykırı değişiklikler olmuşsa lisansı askıya alır. Normal prosedür bu. Ancak, önemli olan işletme devamlılığıdır, sahipler ve işletmeciler değişebilir. Kim işletirse işletsin lisans daima devlete aittir. Sadece imtiyaz hakkı verilmiştir. Zaten o da belirli bir süre için geçerlidir.'' 
     
</TEXT>
</DOC>
