<DOC>
<DOCNO> 151662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sonspo23.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsun Fenerbahçe'nin kazanma hırsından çekiniyor... 
</HEADLINE>
<TEXT>

     Samsunspor, deplasmanda oynayacağı Fenerbahçe maçının hazırlıklarını günde çift idmanla sürdürüyor. 
     Nuri Asan Tesisleri'nde, Teknik Direktör Sakıp Özberk gözetiminde çalışmalara başlayan Karadeniz ekibi, sabahki idmanı salon çalışması ile tamamladı. 
     Çalışmaya, sakatlığı süren Fevzi ile dünkü idmanda takım arkadaşıyla çarpışması sonucu başına yedi dikiş atılan Mehmet Nas katılmadı. 
     Teknik Direktör Sakıp Özberk, Fenerbahçe maçı için özel bir hazırlık yapmadıklarını, normal çalışmalarına devam ettiklerini söyledi. 
     Son haftalarda yakaladıkları çıkışı sürdürmeyi amaçladıklarını belirten Özberk, şunları kaydetti 
     ''Şimdi önümüzde zorlu Fenerbahçe deplasmanı var ve biz bu maça odaklandık. Perdenin bir de diğer yüzü var. Haftalardır galip gelemeyen Fenerbahçe kazanma hırsıyla sahaya çıkacak. Tabii bu bizim için dezavantaj. Ama ne olursa olsun Samsunspor da güçlü bir takım. Mücadeleci ve kaliteli oyunla bu maçtan puanla ayrılacağımıza inanıyorum.'' Öte yandan Genel Menajer Süleyman Hurma, Elazığspor maçından sonra transfer çalışmalarına başlayacaklarını söyledi. Öncelikle iç transferi halletmek istediklerini belirten Hurma, dış transferde ise çok pahalı olmayan, Samsunspor'un yapısına uygun oyunculara yöneleceklerini bildirdi. 
     





</TEXT>
</DOC>
