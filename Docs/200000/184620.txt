<DOC>
<DOCNO> 184620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sontur04.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'da piknik alanında vahşet.. 
</HEADLINE>
<TEXT>

     Adana'da Sarıçam Piknik Alanı'nda elleri arkadan bağlı olarak öldürülmüş 1'i çocuk 4 kişinin kimlikleri belirlendi. 
     Jandarma yetkililerinden alınan bilgilere göre, bir vatandaşın ihbarı üzerine merkez Yüreğir İlçesi'ne bağlı Sarıçam mevkiindeki piknik alanına giden jandarma ekipleri, Cennet Kayan 22 Serpil Serttaş 24 , Hasan Ak 29 ve 1 yaşında olduğu belirlenen Çağrı Serttaş'ın cesetleriyle karşılaştı. 
     Elleri arkadan iple bağlı olan 2 kadın ve 1 erkeğin av tüfeğiyle vurularak öldürüldüğü belirlendi, ancak Çağrı Serttaş'ın cesedinde mermi izine rastlanmadı. Bu nedenle çocuğun açlıktan ölmüş olabileceği belirtildi. 
     Cinayetin namus meselesinden kaynaklandığı sanılıyor. 
     
     OLAY YERİNDE OTOMOBİL BULUNDU 

     Bu arada, olay yerinde 01 UR 458 plakalı otomobil, kadınlara ait el çantaları ve içinde piknik malzemelerinin yer aldığı sepet ile bir kız çocuğuna ait terlik bulundu. 
     Yetkililer, olay yerinde bir de kız çocuğunun bulunmuş olabileceğini, bu çocuğun kaçarak kurtulduğu ya da kurtarıldığı tahminleri üzerinde duruyorlar. 
     Yapılan araştırmada, akrabalık dereceleri henüz tespit edilemeyen Cennet Kayan, Serpil Serttaş ve Hasan Ak'ın, Yüreğir İlçesi'ne bağlı Ulubatlı Hasan Mahallesi'nde oturdukları öğrenildi. Ölen 1 yaşındaki Çağrı Serttaş'ın ise Serpil Serttaş'ın oğlu olduğu belirlendi. 
     Jandarma yetkililerinin araştırmasında, ayrıca bu kişilerin ailelerinin yaklaşık 1 hafta önce mıntıka karakoluna kayıp bildiriminde bulundukları da öğrenildi. 
     Cesetler, otopsi için Adli Tıp Kurumu morguna kaldırıldı. 
     
</TEXT>
</DOC>
