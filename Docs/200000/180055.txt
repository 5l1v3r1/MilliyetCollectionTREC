<DOC>
<DOCNO> 180055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sonspo14.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Antep Şükrü Saracoğlu'na seviniyor 
</HEADLINE>
<TEXT>

     Birinci Süper Lig'de ilk galibiyetini Konyaspor karşısında elde ederek derin bir nefes alan Gaziantepspor, lige 1 hafta ara verilmesine karşın Fenerbahçe maçı hazırlıklarına bugün başladı. 
     Teknik direktör Nurullah Sağlam, mesaisinin büyük bir bölümünü Fenerbahçe maçı kasetlerini izleyerek geçirmeye başladı. 
     Birinci Süper Lig'de alınan sonuçların abartıldığını savunan Sağlam, ''Sonuçların abartıldığı ve büyütüldüğü bir ligde oynuyoruz. Ligin ilk 3 haftasına baktığımızda Gaziantepspor iyi sonuçlar alamadı. Bursaspor, Galatasaray ve Gençlerbirliği karşısında gerçekten iyi oynadık ancak sonuca ulaşamadık. Sıradan ekiplerle oynamadık, iyi ekiplerle oynadık'' dedi. 
     Galatasaray'a yenilmelerinin bir şanssızlık olduğunu, 12 yıldır rakibi yenememenin etkisini hissettiklerini vurgulayan Sağlam, şöyle konuştu 
     ''Galatasaray'ı ilk kez bu kadar aciz duruma düşürdük. 12 yılda Galatasaray'ı bu kadar ezmemiştik. Kimse olayın bu boyutuna bakmıyor. Biz sahadan galibiyetle çıkmayı hakettiğimiz halde stresimize mağlup olduk. 
     Konyaspor karşısında ise 70 dakika 10 kişi oynamamıza rağmen galip gelmenin büyük anlamı bulunuyor. Konyaspor gerçekten iyi bir ekip. Bu sezon bir çok takımın canını yakacak. 10 kişiyle Konyaspor'u yenmek her takımın harcı değil.'' 
     
     ''HEDEF FENERBAHÇE'' 
     Fenerbahçe karşılaşmasına 3 puan parolasıyla hazırlandıklarını, karşılaşmanın Fenerbahçe'nin cezası nedeniyle FB Şükrü Saracoğlu Stadı'nda oynanmayacak olmasının büyük bir avantaj olduğunu kaydetti. 
     Sağlam, ''60-65 bin kişilik statla, başka bir yerde oynamak farklı. Türkiye'de seyircinin en fazla baskı kurduğu bir stat. Seyirci muhteşem. Zaman zaman biz teknik adamlar, futbolcularımıza bile sesimizi duyuramıyoruz. FB Şükrü Saracoğlu Stadı'nda oynanmaması bizim için avantaj olacak'' dedi. 
     Christoph Daum'un kalitesinin tartışılmaz olduğunu, Alman teknik adamın takıma yeni bir ruh kazandırdığını, kazanma isteği ve hırsı verdiğini belirten Sağlam, Gaziantepspor'un da güçlü bir ekip olduğunu, Fenerbahçe'yi yenebilecek güce sahip olduklarını söyledi. 
     
     ''HOŞ VE GÜZEL FUTBOL HAYAL'' 
     Göreve başladığında, hedefinin güzel ve hoş bir futbol oynatmak olduğunu, ancak bu sezon göze hoş gelen bir futbolun sergilenmesinin hayal olduğunu vurgulayan Sağlam, şöyle devam etti 
     ''Geçen sezon takımın iyi ve güzel futbol, mücadeleci futbol sergileyeceğini söylemiştim. Bunu başardık. Bu yıl göze hoş gelen bir futbol oynamayabiliriz. Yeni kadro yapımızdan bu beklenti gerçekleşmeyebilir ama Gaziantepspor çok gol pozisyonu bulan bir takım olacak. Ligin ilk 4 haftasında bunu ispatladık. Belki gol olmadı ama çok pozisyon bulduk. Göze hoş gelen tarafımız bu olacaktır. 
     Sakatlıklar olmadığı takdirde mevcut kadrom ligi götürebilecek bir seviyede. İlerki zamanlarda genç futbolcularımızı takıma monte edeceğiz. Oyunu yönlendirecek, ağırlığı koyacak bir orta saha oyuncusu eksikliğimiz var. Ancak bu tarzda futbolcunun maliyeti çok yüksek. Bu ekonomik şartlar altında transferi yapamadık. Bazı futbolcularla temasımız oldu ama maliyeti yüksek olduğu için vazgeçtik.'' Sağlam, en büyük düşünün Gaziantepspor'da en uzun süre görev yapan teknik adam unvanına ulaşmak olduğunu söyledi. 
     Yaşanmayanları yaşamak için yola çıktığını ifade eden Sağlam, sözlerini şöyle noktaladı 
     ''Gaziantepspor bu ligi 3. veya 4. sırada bitirdi ama UEFA Kupası'nda belli bir başarı elde edemedi. Türkiye Kupası'nda net bir yere gelemedi. Türkiye Kupası ve UEFA'yı çok önemsiyorum. UEFA'yı biraz önde tutacağız. Avrupa'da turlar atmak öncelikli hedeflerimiz arasında olacak. türkiye kupası ve UEFA çıtasını yüksek tutacağız. 
     Anadolu'dan bir takımın şampiyon olması için maç naklen yayın paylarının adil dağıtılması gerekiyor. Havuzdaki paralar adil dağıtılırsa biz de şampiyonluğa ortak olabiliriz. Eğer birgün Anadolu'dan bir takım şampiyon çıkacaksa, bu takım Gaziantepspor olacaktır.'' 
     
</TEXT>
</DOC>
