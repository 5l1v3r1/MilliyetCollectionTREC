<DOC>
<DOCNO> 191086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/dunya/adun.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'un kaprisi 
</HEADLINE>
<TEXT>

   ABD Başkanı, 20-21 Mayıs 2004'te İstanbul'da yapılacak olan NATO Zirvesi'ni kızları Barbara ve Jenna'nın mezuniyet törenleriyle çakıştığı gerekçesiyle erteletmeye kalkmış 
      DIŞ HABERLER SERVİSİ 

   
   ABD Başkanı George W. Bush, 20 - 21 Mayıs 2004'te İstanbul'da düzenlenecek olan NATO Zirvesi, kızlarının mezuniyet töreni ile çakışınca, 40'ın üzerinde ülkenin hükümet ve devlet başkanının katılacağı zirveyi başka bir tarihe erteletmek istedi. Haberi veren The Washington Post gazetesine göre, organizasyonu yapan Türk yetkililer, Beyaz Saray'ın erteletme girişimleri karşısında şaşkınlık ve paniğe kapıldılar. 
   
   Fransızlar, 'haziran başı' dedi 
   Gazete, ABD Başkanı George W. Bush'un gelecek mayıs ayında İstanbul'da düzenlenecek olan NATO Zirvesi'ne, Yale ve Texas üniversitelerinde okuyan kızları Barbara ve Jenna'nın mezuniyet törenleri nedeniyle katılamayabileceğini yazdı. Habere göre, durumun ortaya çıkması üzerine Amerikan yönetimi yetkilileri, bütün NATO ülkeleriyle temasa geçerek, zirve tarihinin değiştirilmesi gerektiğini, aksi takdirde Bush'un katılamayacağını anlattı. Çözüm önerisi getiren Fransızlar, "Zirveyi haziran ayı başında yapalım" dedi. Böylece, Bush haziran başında İstanbul'daki zirveye katılabilecek, ardından Fransa'ya geçip 6 Haziran'da Normandiya Çıkarması'nın 60. yıldönümü törenlerinde boy gösterebilecekti. 
   
   'Türkler panikte' 
   Türk tarafı, haziran başında İstanbul'da düzenlenecek olan ekonomi konulu bir konferans nedeniyle otellerin dolu olacağı gerekçesiyle, bu öneriyi reddetti. Bunun üzerine NATO üyesi ülkeler arasında, zirveyi haziran sonuna alma seçeneği konuşulmaya başlandı. Ancak tüm NATO üyesi ülke liderlerinin programlarının değişmesine yol açacak olan bu seçeneğin de uygulanıp uygulanmayacağı belli değil. Washington Post, bu belirsizliğin, zirve için tarih belirlenir belirlenmez hazırlıklara başlayan Türk tarafını mutsuz ettiğini ve tam bir paniğe sevk ettiğini yazdı. 
   Gazeteye göre, Jenna'nın okuduğu Texas ve Barbara'nın okuduğu Yale üniversitelerini, mezuniyet töreni tarihlerini değiştirmeye ikna etmek ise, liderlerin programlarını değiştirmesinden çok daha zor 
   
   
   
   
</TEXT>
</DOC>
