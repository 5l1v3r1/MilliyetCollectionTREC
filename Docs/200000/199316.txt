<DOC>
<DOCNO> 199316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sonspo31.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlisporlu 5 futbolcu milli takımda 
</HEADLINE>
<TEXT>

     Denizlispor Basın Sözcüsü Zorhan Sancar, kalan 3 maçta istedikleri puanları alarak, ligin üst sıralarına demir atacaklarını söyledi. 
     Kulüp binasında basın toplantısı düzenleyen Sancar, Denizlispor'un elde ettiği başarıyla spor kamuoyunu şaşırttığını belirtti. 
     Bu sezon deplasman başarılarıyla dikkati çektiklerine işaret eden Sancar, ''26 puandan 16'sını dış saha maçlarında kazandık. Bu önemli bir başarı. Gençlerbirliği'ni de yenerek, bize 4. sıraya yerleşme mutluluğunu yaşatan teknik heyet ve futbolcularımıza teşekkür ediyoruz'' diye konuştu. 
     Konyaspor ile bu hafta Denizli'de oynayacakları maçı da kazanarak klasmandaki yerlerini sağlamlaştırmak istediklerini ifade eden Sancar, ''Elde ettiğimiz başarının geçici olmadığını herkes görecek. Kalan 3 maçta istediğimiz puanları toplayıp, ligin üst sıralarına demir atacağız'' dedi. 
     
     5 FUTBOLCU MİLLİ TAKIMA 
     Öte yandan, Denizlispor'un ligde aldığı başarılı sonuçların ardından Milli Takım sorumluları gözlerini yeşil-siyahlı takımın oyuncularına çevirdi. 
     Sancar, Ersen Martin, Mustafa Keçeli, Çağdaş, Timuçin ve Ali Akdeniz'in 10 Aralık'ta İskoçya ile karşılaşacak olan A2 Milli Takım kadrosuna çağrılacağını, bu konuda kulübe sözlü bilgi verildiğini söyledi. 
     
</TEXT>
</DOC>
