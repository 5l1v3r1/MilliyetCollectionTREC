<DOC>
<DOCNO> 164969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sonspo10.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Angelica Camm Malesef Daum'u seviyorum... 
</HEADLINE>
<TEXT>

     Fenerbahçe Teknik Direktörü Christoph Daum'un sevgilisi Angelica Camm, Daum ile ilişkisini telefonda sona erdirdiği şeklindeki haberleri yalanlayarak, ''Maallesef Christoph'u seviyorum'' dedi. 
     Camm, Kölner Express gazetesine yaptığı açıklamada, Daum ile ayrıldığı şeklindeki haberlerin ''tümü ile gerçek dışı olduğunu'' belirterek, sadece Daum ve 2 yaşındaki oğulları Jean-Paul ile tatil yapamadığı için sinirlendiğini söyledi. 
     Daum ile bu sebepten dolayı tartıştıklarını ifade eden Camm, ''Christoph'un rahatlamak için bu tatile ihtiyacı vardı. Yeni oyuncuları izlemek için ailesinden uzaklaşması beni sinirlendirdi, ancak ayrılmamız söz konusu değil'' dedi. 
     Daum'un yaşadığı hızlı hayatın kendisi için sorunlar yarattığını, kendi kariyeriyle ilgilenemediğini kaydeden Camm, ''Viyana'da iş bulmuştum. Şimdi kendime Türkiye'de iş bulmam lazım'' diye konuştu. 
     Mesleği şarkıcılık olan Camm, özellikle Daum'a yönelik kokain suçlamalarından sonra kendisiyle biraz dinlenmek istediğini belirterek, ''Ancak Christoph çok hırslı. Bir insanı olduğu gibi kabul etmek gerekir. Ben de Christoph'u değiştirmek istemiyorum'' dedi. 
     
</TEXT>
</DOC>
