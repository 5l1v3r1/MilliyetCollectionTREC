<DOC>
<DOCNO> 181817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/siyaset/siy10.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Can Bağdat'a gideceğim... 
</HEADLINE>
<TEXT>

      Fotoğraf ŞERİF ÇIRAY 

   
   Irak Geçici Yönetim Konseyi temsilcileriyle dün bir araya gelen Sibel Can, Bağdat'a konser için gideceğini açıkladı. Ankara'ya eğitime yaptığı katkılar nedeniyle ödül almaya gelen Can, dün gece aynı otelde konakladığı Irak heyetiyle Türkiye'nin Bağdat Büyükelçisi Osman Paksüt ve eşi Ferda Paksüt'ün eşliğinde görüşme yaptı. Can, daha sonra gazetecilere açıklama yapmak üzere lobiye indi. Bu arada basın mensuplarına röportaj vermekte olan Songül Çabuk ile Can'ı, Ferda Paksüt tanıştırdı. Irak heyetince hediye edilen mavi taşlı yüzüğü Çabuk'a gösteren Can, "Şu an tarih belli değil. Ancak kesinlikle Bağdat'a gideceğim. İlk şarkım Berivan olacak" dedi. Çabuk ise, Iraklıların Can gibi bir sanatçıyı aralarında görmekten mutlu olacağını vurguladı. 
   
   
   
</TEXT>
</DOC>
