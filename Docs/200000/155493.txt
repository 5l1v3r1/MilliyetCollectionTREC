<DOC>
<DOCNO> 155493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/siyaset/siy07.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay üyeleri oy vermekten bıktı 
</HEADLINE>
<TEXT>

     ANKARA Milliyet 

     Yargıtay 8. Ceza Dairesi Başkanlığı için yapılan ve Yargıtay üyelerinin 20 Mart'tan bu yana önlerindeki binlerce dosyayı bir yana bırakarak, sabah akşam oy kullanmalarına rağmen sonuçlandırılamayan seçimin dünkü 61. turunda da başkan seçilemedi. 
     8. Ceza Dairesi'nin Başkanı Naci Ünver'in 20 Mart'ta emekliye ayrılmasının ardından Adalet Bakanlığı eski Müsteşarı, Yargıtay 3. Ceza Dairesi üyesi Yusuf Kenan Doğan'la, Yargıtay 8. Ceza Dairesi üyesi Zeki Arslan, başkanlık için aday oldu. Yargıtay Kanunu'na göre, başkan seçilecek üyenin Yargıtay üyelerinden 126'sının oyunu alması gerektiği, başkan seçilinceye kadar da yeni hiçbir Yargıtay üyesinin başkanlık için adaylığını koyamıyor olması nedeniyle seçim kilitlendi. 
     
     Tepki geldi 
     Seçimin 61. turunda da Doğan ve Arslan 126 oya ulaşamadı. Seçimin önceki turlarında, "Yusuf Kenan Arslan", "Zeki Doğan", "Yusuf Zeki" yazılı, her iki adayın isimlerinin bulunduğu oylarını atarak tepki veren üyelerin bir bölümünün önceki gün de pusulalara "yeter artık", "bomboş", "oy vermekten bıktık" yazdıkları bildirildi. 
     

</TEXT>
</DOC>
