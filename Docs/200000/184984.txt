<DOC>
<DOCNO> 184984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/son/sonspo04.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor sancılı... Sezonun en kötü futbolunu sergiledik 
</HEADLINE>
<TEXT>

     Adanaspor Kulübü Başkanı Çağdaş Ergin, Galatasaray maçında bir varlık gösteremediklerinden yakınarak, ''Gergin çıktığımız maçta sezonun en kötü futbolunu sergiledik'' dedi. 
     Çağdaş Ergin, sezon başından bu yana yaptıkları 7 maçtan en kötüsünün Galatasaray maçı olduğunu, ilk dakikalarda yedikleri golün zaten bozuk olan moralleri altüst ettiğini kaydetti. 
     Bu golle oyuncuların demoralize olduğunu belirten Ergin, ''Galatasaray karşısında bir varlık gösteremedik. Hayli üzüntülüyüz. Doğrusunu söylemek gerekirse takımı tanıyamadım. Necati'nin 30 metreden attığı ve direkten dönen şutun dışında rakip kaleciyi rahatsız bile edemedik'' dedi. 
     Ergin, kulübün içinde bulunduğu ekonomik kriz, stres ve gerginliğin ister istemez sahaya yansıdığını ifade ederek, şunları söyledi 
     ''Taraftarlarımıza çok kızıyorum. Kendilerine en çok ihtiyacımız olduğu günde bizi yalnız bıraktılar. Sinema biletinin 8 milyon lira olduğu günümüzde, zor durumda olan Adanaspor için sporseverlerin 10-15 milyon liraya bilet alarak maça gelmelerini beklerdik. Dışarıda verdiğimiz onurlu mücadeleyi sahada gösterseydik, Türkiye bizi konuşacaktı.'' 
     
     FORMA REKLAMI SIKINTISI 
     Yaklaşık 2 aydır forma reklamı almak için başvurmadıkları bir yer kalmadığını, bu nedenle Galatasaray karşılaşmasında futbolcuların toplu fotoğrafının olduğu formayla çıktıklarını hatırlatan Ergin, şöyle devam etti 
     ''Şunu herkes bilsin ki nefesim yettiğimce bu takımın faaliyetlerini sürdüreceğim. Forma reklamı konusunda diğer Birinci Lig takımlarına oranla yüzde 30 indirim yapmamıza rağmen, bazı kişi ve büyük şirketler bağlı olduğumuz kuruluşun konumunu gerekçe göstererek bize katkı sağlamadılar. Biz de takımın toplu şekildeki fotoğrafını formamıza basarak Bize bizden başka kimsenin desteği olamaz mesajını verdik.'' 
     
</TEXT>
</DOC>
