<DOC>
<DOCNO> 193248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sondun41.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bremer ABD Dışişleri Bakanı mı oluyor 
</HEADLINE>
<TEXT>

     ABD'de George Bush'un başkanlık seçimlerini tekrar kazanması halinde Irak'taki sivil yönetimin başkanı Paul Bremer'in adının yeni Dışişleri Bakanı olarak geçtiği ileri sürüldü. 
     Newsweek dergisinin haberine göre, Bush'un seçimleri kazanması halinde Dışişleri Bakanı Colin Powell yeni kabinede görev almayı düşünmüyor ve Powell'ın yerine Bremer'in adı Beyaz Saray koridorlarında konuşuluyor. 
     Bush ve Bremer'in geçen hafta Beyaz Saray'ın jimnastik salonunda egzersiz yaparken Irak'ın geleceği konusunu yoğun biçimde konuştuklarını da yazan dergi, Powell'ın yakın çevresine, çok az bir dış politika deneyimiyle yönetime gelen Başkan Bush'a hizmet süresini tamamladığını ve ikinci dönemde görev almayı düşünmediğini anlattığını bildirdi. 
     Newsweek, Bremer ile Bush arasındaki yakınlığa da dikkat çekerek, Powell'ın yerine geçebilecek isimler arasında şu anda Bremer'in ilk sırada olduğunu iddia etti. 
     Başkan Bush'un seçimleri yeniden kazanması durumunda, Amerikan yönetiminde yapılacak olası değişikliklerin arasında, Beyaz Saray'ın ulusal güvenlik danışmanı Condoleezza Rice'ın danışmanı Robert Blackwill ve Savunma Bakan Yardımcısı Paul Wolfowitz ile Başkan Yardımcısı Dick Cheney'ye yakınlığıyla bilinen Dışişleri Bakanlığı'nın şahin müsteşarlarından John Bolton'ın bulunduğu belirtildi. 
     Newsweek'in haberinde ayrıca, Savunma Bakanı Donald Rumsfeld'in boşluğunu doldurabilecek adaylar arasında Hava Kuvvetleri'nden James Roche ve Rice'ın Beyaz Saray'daki yardımcısı Stephen Hadley'nin bulunduğu bildirildi. 
     
</TEXT>
</DOC>
