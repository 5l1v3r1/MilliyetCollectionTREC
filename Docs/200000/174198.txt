<DOC>
<DOCNO> 174198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sondun09.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamas'ın elinde Şaron'un çiftliğini vurabilecek füzeler var... 
</HEADLINE>
<TEXT>

     İsrail'in Yediot Aharonot gazetesi, aşırı dinci Hamas örgütünün, kendi ürettiği Kassam füzelerini geliştirdiğini ve şu an bu füzelerin Gazze Şeridi'nden İsrail Başbakanı Ariel Şaron'un Necef çölündeki çiftliğine ulaşabilecek menzilde olduğunu yazdı. 
     Gazeteye açıklama yapan, adının açıklanmasını istemeyen İsrailli bir bakan, Kassam füzelerinin oluşturduğu potansiyel tehlikenin çok endişe verici olduğunu söyledi. 
     İsrailli bakan, Gazze Şeridi'ndeki Filistinli radikal örgütlerin Kassam üretimini Batı Şeria'ya kaydırmak istediklerini ve bu bölgeden yapılacak roket saldırılarıyla İsrail'deki büyük kentlerin vurulabileceğini belirtti. 
     Gazze Şeridi'nin kuzeyinden fırlatılan Kassam tipi roketler, şu ana kadar İsrail'in güneyindeki Necef çölüne birkaç kilometre uzaklıktaki İsrail kenti Sderot'a ulaşabiliyordu. Bu kente düzenlenen roket saldırılarında birkaç kişi hafif yaralanmış ve maddi hasar meydana gelmişti. 
     Şaron'un hafta sonlarını geçirdiği çiftliği de Necef çölünde, Sderot'un kuzeydoğusunda, Gazze Şeridi'ne yaklaşık 15 kilometre mesafede bulunuyor. 
     Hamas'ın silahlı kanadı İzzeddin El Kassam Tugayı tarafından üretilen Kassam füzelerinin menzilinin 12 kilometre olduğu ve 5 kg patlayıcı içerdiği sanılıyor. 
     
</TEXT>
</DOC>
