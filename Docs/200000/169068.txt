<DOC>
<DOCNO> 169068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/yasam/yas03.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Döner bıçağıyla gemi 'kaçırdı ' 
</HEADLINE>
<TEXT>

İltica etmek için döner bıçağıyla gemiye saklanan Sıddık Özbaş, yakalanacağını anlayınca yakıp yıktı 20 kişilik mürettebat, Özbaş'ı 5 gün ele geçiremedi... 
     ALİ ŞEN, MUSTAFA ERCAN DHA 

     Hırsızlık suçundan 3.5 yıl cezaevinde yatan ve 'şartla salıverme yasası'ndan yararlanarak 1.5 yıl önce cezaevinden çıkan 30 yaşındaki Sıddık Özbaş, Türkiye'de iş bulamayınca yurtdışına gitmeye karar verdi. 7 Temmuz'da Mersin Limanı'ndaki 'Szechuen' adlı gemiye kaçak olarak binen Özbaş, yanına bir de döner bıçağı aldı. Özbaş, gemideki filikalardan birine saklanırken, gemi de Mısır'a hareket etti. 
     
     Radar sistemini bozdu 
     Gemi Mısır'a yaklaştığında mürettebat tarafından fark edilen Özbaş, yakalanmamak için ortalığı savaş alanına çevirdi. 
     Eline geçirdiği malzemeyi ve bir de filikayı denize atan Sıddık Özbaş, revir odasının camlarını kırıp, geminin radar sistemini bozdu. 
     Gemideki 20 kişilik mürettebatın baş edemeyeceği anlaşılınca, gemi yetkilileri durumu ve Özbaş'ın iltica talebini telsizle Mısır polisine bildirdi. 
     Ancak Mısırlı yetkililer, iltica talebini reddederek geminin limana yanaşmadan geri dönmesini istedi. 
     
     Bu defa da vince çıktı 
     Geminin, kendisini Mersin'e geri götürmek için rota değiştirdiğini öğrenen Özbaş'ın taşkınlıkları iyice arttı. 11 Temmuz akşamı Mersin Limanı açıklarına gelindiğinde Özbaş bu kez geminin 20 metre yüksekliğindeki vincine çıktı. Durumun Türk makamlarına bildirilmesi üzerine 10 kişilik bir ekip oluşturularak Özbaş'ı almak üzere 'operasyon' düzenlendi. Gemi personeline 5 gün süreyle ecel terleri döktüren Özbaş, iki saat sonunda nihayet ikna edilip direkten indirildi ve gözaltına alındı. Gemi de sağ salim Mısır'a döndü. 
     
     

</TEXT>
</DOC>
