<DOC>
<DOCNO> 169287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sondun22.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya zehirli atık varillerini Türkiye'den almak için para arıyor 
</HEADLINE>
<TEXT>

     İtalya Çevre Bakanı Altero Matteoli, yaklaşık 16 yıl önce Karadeniz'e bırakılan ve bir bölümü Türk sahillerine vuran zehirli atık dolu varillerini geri alıp imha etmek için kaynak aradıklarını söyledi. 
     İtalyan haber ajansı Adnkronos'a demeç veren Matteoli, geçen hafta Türkiye'ye yaptığı ziyarette Çevre ve Orman Bakanı Osman Pepe ile ''zehirli atık dolu variller'' konusunda anlaşmaya vardıklarını belirtti. 
     Matteoli, ''Türk topraklarındaki atıklarımızı alıp imha etmek için kaynak arıyoruz. Doğal olarak, verdiğim sözü tutmak istiyorum'' diye konuştu. 
     Akdeniz'in korunmasına İtalya'nın büyük önem verdiğini de kaydeden Matteoli, Pepe ile bu konuda da ayrıntılı görüştüğünü kaydetti. 1987 yılında Karedeniz'e bırakılan İtalya'ya ait 3000 zehirli atık dolu varilin ilki 4 Ağustos 1988'de Samsun'un Alaçam ilçesi sahillerine vurmuştu. 
     1988 sonuna kadar karaya vurmaya devam eden varillerin 152'si boş, 215'i dolu çıkmıştı. 
     Zehirli atık dolu variller Alaçam ve Sinop'un Soğuksu yöresinde oluşturulan depolarda muhafaza ediliyor. 
     Öte yandan, İtalya'nın Montecatini kentinde 18-20 Temmuz tarihleri arasında AB Endüstri ve Çevre Bakanları toplantısı yapılacak. 
     Toplantıya Çevre ve Orman Bakanı Osman Pepe'nin de katılması bekleniyor. 
     
</TEXT>
</DOC>
