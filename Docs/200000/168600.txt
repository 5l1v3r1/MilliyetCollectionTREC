<DOC>
<DOCNO> 168600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/dunya/dun01.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İşgal masrafı katlandı 
</HEADLINE>
<TEXT>

     DIŞ HABERLER SERVİSİ 

     ABD Savunma Bakanı Donald Rumsfeld, Irak'ta bulunan Amerikan birliklerinin aylık maliyetinin önceden tahmin edildiği gibi 2 milyar değil 3.9 milyar dolar olduğunu söyledi. 
     Rumsfeld, Senato Silahlı Hizmetler Komitesi'nde yaptığı açıklamada, nisan ayında Amerikalı yetkililer tarafından öngörülen 2 milyar dolarlık maliyeti iki katına çıkarırken, Afganistan'daki Amerikan birliklerinin aylık giderinin de 900 - 950 milyon dolar olduğunu söyledi. New York Times gazetesi ise, Amerikan birliklerinin daha uzun süre Irak'ta kalmasının, dolayısıyla faturanın kabarmasının kaçınılmaz olduğunu yazdı. 
     
     İki ABD askeri öldü 
     Irak'ta önceki gün iki ayrı saldırıda iki ABD askerinin öldüğü, bir askerin yaralandığı bildirildi. Askerlerden biri, bir konvoya düzenlenen pusuda, ikincisi de roketatarlı saldırıda öldü. 
     

</TEXT>
</DOC>
