<DOC>
<DOCNO> 169590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sontur04.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Org. Büyükanıt "ABD'den onay geldi, açıklama bu sabah" 
</HEADLINE>
<TEXT>

     Genelkurmay İkinci Başkanı Orgeneral Yaşar Büyükanıt, Türkiye-ABD Ortak Komisyonu'nun ortak açıklama taslağına ilişkin ABD'den beklenen olumlu yanıtın geldiğini kaydederek, açıklamanın bu sabah Genelkurmay Başkanlığı'ndan yapılacağını bildirdi. 
     Orgeneral Büyükanıt, Fransa'nın 214. Milli Günü için Fransa Büyükelçiliği'nde düzenlenen resepsiyonda gazetecilerin komisyon çalışmalarına ilişkin sorularını yanıtladı. 
     Gün boyu süren görüşmelerin ardından Komisyon'un çalışmalarını tamamladığını kaydeden Orgeneral Büyükanıt, herkesin kendi istekleri doğrultusunda değil, ortak bir noktada buluşulan bir metin üzerinde uzlaşıya varıldığını belirtti. Ortaya çıkan ortak açıklama taslağına ilişkin ABD'den olumlu yanıt geldiğini söyleyen Orgeneral Büyükanıt, açıklamanın yarın sabah Genelkurmay Başkanlığı'ndan yapılacağını bildirdi. 
     İki ülke arasında ''güven bunalımından ziyade iletişim eksikliğinin'' bulunduğunu ifade eden Orgeneral Büyükanıt, bu çerçevede benzer olayların yeniden ortaya çıkmasını ve yanlış anlaşılmaları önleyecek bir ''eşgüdüm mekanizması'' oluşturulması konusunda görüşbirliğine varıldığını belirtti. 
     Bu çerçevede oluşturulacak ''irtibat birimleri'' yardımıyla bölgeye ilişkin iki ülke arasındaki iletişimin devam edeceğini belirten Orgeneral Büyükanıt, ''bundan sonra birlikte hareket edileceğini'' kaydetti. 
     İki ülke arasında ''Stratejik ortaklığın'' devam ettiğini kaydeden Orgeneral Büyükanıt, olayın başından beri yanlış olduğunu söylediklerini hatırlatarak, Türk askerinin bölgede bulunma nedeninin terör örgütlerinin varlığı olduğunu belirtti. Orgeneral Büyükanıt, bu tehdit sürdüğü müddetçe de Türk askeri varlığının bölgede kalmaya devam edeceğini ifade ederken, bölgedeki Türk asker sayısında indirime gidilmesi yönünde ABD'den ima yollu bile bir talep bulunmadığını belirtti. 
     Orgeneral Büyükanıt bir soru üzerine, görüşmelerde IKYB lideri Celal Talabani'nin de gündeme geldiğini kaydederken, Talabani'nin şahsen değil, ancak bölgedeki peşmergelerin olaya katıldıklarını bildiklerini söyledi. 
     Genelkurmay İkinci Başkanı Orgeneral Büyükanıt ayrıca, ABD Merkez Kuvvetler Komutanı Orgeneral John Abizad'ın 18 Temmuz'da Ankara'ya gelmesinin beklendiğini de kaydetti. 
     
</TEXT>
</DOC>
