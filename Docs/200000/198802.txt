<DOC>
<DOCNO> 198802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sondun08.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül AB Anayasası'nda birkaç pürüz kaldı... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, son şekli verilmekte olan AB anayasasında birkaç pürüz kaldığını, onların üzerinde de bir uzlaşmaya varılmak üzere olduğunu söyledi. 
     Esenboğa Havaalanı'nda gazetecilerin sorularını yanıtlayan Gül, aralık ayında yapılacak zirve toplantısından önce AB'nin yeni anayasasının tamamlanmış olacağını ve zirvede onaya sunulacağını belirtti. 
     Gül, bu konuyla ilgili olarak İtalya'nın olağanüstü bir çalışma içinde olduğunu da kaydetti. 
     AB Hükümetlerarası Konferans toplantısı vesilesiyle birçok dışişleri bakanıyla da ikili görüşme yapma imkanı bulduğunu aktaran Gül, İngiltere, Fransa, Almanya, İsveç, Finlandiya, Portekiz, Yunanistan, Romanya ve Bulgaristan dışişleri bakanlarıyla biraraya geldiğini kaydetti. 
     İtalya'dan sonra AB'nin dönem başkanlığını üstlenecek İrlanda'nın dışişleri bakanıyla da biraraya geldiğini hatırlatan Gül, bu görüşmede de Türkiye ile AB arasındaki gelişmeleri gözden geçirme fırsatı bulduklarını belirtti. 
     Dışişleri Bakanı Abdullah Gül, ''Bu bakımdan ziyaret, sadece Hükümetlerarası Konferans toplantısına katılma değil, aynı zamanda ikili görüşmeler ve birçok konuşulacak konuları dile getirme bakımından faydalı oldu'' diye konuştu. 
     
</TEXT>
</DOC>
