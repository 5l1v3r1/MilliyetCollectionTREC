<DOC>
<DOCNO> 190988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/soneko11.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalardan araç kredisi kullananların sayısı arttı... 
</HEADLINE>
<TEXT>

     Otomobil almak isteyenler düşen faizlerin de etkisiyle araç kredisine koştu. 
     Yılın ikinci çeyreğinde otomobil ve hafif ticari araç için kredi kullananların sayısı 39 bin 225 adede çıkarken, 3 aylık dönemler itibariyle 2000 yılından sonraki en yüksek sayıya ulaşıldı. 
     Bu yılın ilk yarısında ise toplam satışların yüzde 59'unu oluşturan 64 bin 668 adet hafif araç, 1.2 katrilyon lirayı aşan krediyle satıldı. 
     Otomotiv Sanayii Derneği OSD verilerine göre, bu yılın Ocak-Mart döneminde 25 bin 443 kişi, 441 trilyon 962 milyar liralık kredi kullandı. Kredili satış adedi bu dönemde geçen yılın aynı dönemine oranla yüzde 187 arttı. 
     Nisan-Haziran döneminde de 39 bin 225 kişi araç alımı için 790 trilyon 597 milyar lira kredi çekti. İkinci çeyrekte kredili araç alım adedi, geçen yılın aynı dönemine göre yüzde artış gösterirken, kullanılan kredi tutarı yüzde 113 yükseldi. 
     Bu yılın ilk çeyreğinde hafif araç satışları içinde kredili satış oranı yüzde 68, ikinci çeyrekte yüzde 54 oldu. 
     Yılın ilk yarısında hafif araç alımı için verilen kredi tutarı da 1 katrilyon 232 trilyon 559 milyar liraya ulaştı. Özellikle ikinci çeyrekte kredi kullanımındaki artışta, pazarın geçen yılın aynı dönemine oranla yüzde 73 büyümesinin de büyük etkisi oldu. 
     
</TEXT>
</DOC>
