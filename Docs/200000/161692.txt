<DOC>
<DOCNO> 161692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sonspo03.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Karşıyaka'da kriz büyüyor 
</HEADLINE>
<TEXT>

     Karşıyaka Kulübü'nün ikinci kez toplanan olağan genel kurulunda da adaylığını açıklayan çıkmazken, genel kurulun seçim maddesi, 16 Haziran 2003 tarihine ertelendi. 
     Karşıyaka Kulübü'nün olağan genel kurulu, Karşıyaka Nikah Sarayı'nda az sayıda üyenin katılımıyla yapıldı. 
     Kulüp Başkanı Cenk Karace, ekonomik koşulların kendisini yönetim kurma çabasından uzaklaştırdığını belirtirken, ''Ne yazık ki, Karşıyaka'nın eski başkanları bile kombine bilet almaktan kaçıyor. Karşıyaka Kulübü artık Cenk Karace'nin sorunu olmaktan çıkmış, tüm camianın sorunu haline gelmiştir'' dedi. 
     Büyük bir camia olmalarına karşın sadece Karşıyaka Kulübü Onursal Başkanı Selçuk Yaşar'ın destekleriyle ayakta durmaya çalıştıklarını kaydeden Karace, kulüplerine mali destek sağlamak üzere düzenledikleri kampanyaların ''fiyaskoyla'' sonuçlandığını söyledi. Karace, şöyle konuştu 
     ''Bu yıl başarılı bir sezon geçirmemize rağmen, çok acıdır ki, yönetim krizi yaşamaya başladık. Yeterli desteği göremediğimiz için bugünkü genel kurulda liste çalışması yapmadık. Kongrenin seçim maddesini ileri bir tarihe bırakarak, bu süre zarfında bir ışık oluşturmaya çalışacağız. Ancak verilen vaadler sözde kalıyor ve yönetim krizleri sürekli yaşanıyor. Bunlar Karşıyaka camiasına yakışmıyor.'' Karşıyaka'nın ve Fenerbahçe'nin eski milli futbolcusu Ogün Altıparmak da genel kurulda yaptığı konuşmada yeşil-kırmızılı camianın kulübe sahip çıkmamasını eleştirerek, ''Her şey para demek değildir. Materyal ve mantalite de çok önemlidir. Karşıyaka'da materyal fazlasıyla var. Ancak mantalite geri planda kalıyor'' dedi. 
     Kulübün ekonomik sıkıntısının genişletilmiş toplantılar yapılarak çözülebileceğini kaydeden Altıparmak, menajerlik sisteminin Karşıyaka'da uygulanması gerektiğini belirterek, şunları söyledi ''Fenerbahçe'de 40 yılım geçti. Dikkat ederseniz beni menajer yapmadılar. Beni menajer yaparlarsa birçok adamı, o kulüpten kovacığımı biliyorlar. Çünkü bu iş ciddi yapılır. Fenerbahçe'yi 40 senedir yiyorlar. Karşıyaka'da en büyük kulüplerinden birisidir ve nezih bir camiadır. Burada ekonomik sıkıntı diye bir şey yaşamak mümkün olmamalıdır. Vaad edenler vaatlerini yerine getirmek için zorlanmamalıdır. Şampiyon olan bir takım bu hallere düşmemelidir.'' Divan Başkanlığı'nı Tahir Türetken'in yaptığı genel kurulda kulüp üyelerinin görüşlerini belirtmesinin ardından kongrenin seçim maddesi, 16 Haziran 2003 tarihine ertelendi. 
     
     KARACE'NİN TEKLİFİ KABUL EDİLMEDİ 
     Öte yandan, önceki gece geç saatlere kadar Onur Kurulu Başkanı Özer Kırca ile görüşen Kulüp Başkanı Karace'nin teklif ettiği ''modelin'' önce kabul edilip, ardından reddedilmesi üzerine yeniden aday olmadığı öğrenildi. 
     Karace, Yaşar Holding'ten 500 milyar lirası peşin, 2 trilyon lirası ise 10 ay taksitle ödenmek üzere bir bütçe taslağı sunduğunu belirterek, ''Biz de yönetim olarak bu bütçeye en az 1 trilyon liralık katkı yapmayı teklif ettik. Ancak, önce sıcak bakılan bu teklifimize daha sonra olumlu yaklaşılmadı'' dedi. 
     Kulüp çevrelerinden edinilen bilgiye göre ise Karace'nin bu önerisine Onursal Başkan Selçuk Yaşar, 150 milyar lirası peşin, 2 trilyon lirası 10 ayda ödenecek bir model sundu. 
     Karace'nin peşinatta 350 milyar liralık kesinti nedeniyle yönetime yeniden talip olmadığı kaydedilirken, 10 günlük süre içinde bu miktarın artırılmasını bekleyeceği öğrenildi. 
     
</TEXT>
</DOC>
