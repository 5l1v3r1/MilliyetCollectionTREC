<DOC>
<DOCNO> 152870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/guncel/gun02.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük'te zil çaldı 
</HEADLINE>
<TEXT>

Savaşın vurduğu Kerkük'te kapanan okullar yeniden açıldı. Arap, Kürt, Türkmen ve Asuriler'in eğitim gördüğü okullarda dersler Arapça işleniyor 
     NAMIK DURUKAN Kerkük 

     Kerkük'te savaş nedeniyle kapanan okullarda eğitim ve öğretime başlandı. Öğrenciler, sınıfları yeniden doldururken, okullarda yeni düzenleme yapılmasına kadar eğitime Arapça devam edilecek. 
     Yağmacıların sıra ve masaları çalması nedeniyle öğrenciler ve öğretmenler eğitime buruk başladı. Ancak öğrencilerin ilk kez Saddam Hüseyin'i övücü marş söylemeden ders başı yapmaları yağma üzüntüsünü hafifletti. 
     Kerkük'e 7 km. uzaklıktaki 2 bin kişinin yaşadığı Kadisiye Köyü'nde hem Türkmen hem de Arap aileler oturuyor. Kitap ve defter sıkıntısının yaşandığı okulda 5'i kadın 13 öğretmen görev yapıyor. 236 öğrencinin eğitim gördüğü ilkokulda, Türkmen öğrenciler de Arapça eğitim alıyor. Okul Müdürü Gafur Bekir, Kerkük'te Türkmen, Kürt, Arap ve Asuriler'in yaşadığını, bu nedenle 4 alfabeyle eğitim yapılabileceğini belirterek, "Türkmenler Türkçe konusuyor, Latince yazmasını bilmiyor. Önce öğretmenlerin hızlandırılmış Latince eğitiminden geçmesi gerek. Latince'yi öğrenmeden çocuklara nasıl Türkçe eğitim verebiliriz" dedi. 
     
     Tek sorun para 
     İngilizce öğretmeni Sengul Burhan da, "Türkiye'den yardım bekliyoruz" diye konuştu. Maaşların ödenmemesi nedeniyle sıkıntıya düşen öğretmen Hüseyin Muhammet ise "Irak'ın geleceği karanlık. Birçok örgüt ortaya çıktı, hangisine tabi olacağımızı bilmiyoruz. Para kalmadı. Maaşlarımızı kimden alacağız bilmiyoruz. Evde çocuklar ekmek bekliyor" diye dert yandı. 
     


GÜNCEL 

















</TEXT>
</DOC>
