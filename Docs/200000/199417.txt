<DOC>
<DOCNO> 199417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/siyaset/siy08.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoca'nın sonu 
</HEADLINE>
<TEXT>

   Yargıtay, kayıp trilyon davasından hüküm giyen SP Genel Başkanı Erbakan'ın hapis cezasını onadı. Siyasi yaşamı biten Erbakan, cezası ertelenmezse cezaevine girecek 
      Gökçer Tahincioğlu 

   
   Yargıtay 11. Ceza Dairesi, 1997'de kapatılan Refah Partisi'ne yapılan 1 trilyon liralık devlet yardımını Hazine'ye iade etmeyerek sahte makbuzlarla harcanmış gibi gösterdiği gerekçesiyle hüküm giyen SP Genel Başkanı Necmettin Erbakan'a verilen 2 yıl 4 aylık hapis cezasını onadı. Kararla siyasi yaşamı biten Erbakan, cezası ertelenmediği takdirde cezaevine konulacak. 
   Ankara 9. Ağır Ceza Mahkemesi, Erbakan'ın yanı sıra çoğunluğu eski RP il başkanı 19 kişiyi 1 yıl 2 ay, 50 kişiyi de 1 yıl hapis cezasına çarptırdı. 
   Daire, cezalarını onayladığı toplam 70 sanığın 140 evrakta sahtecilik yaptığını belirtti. Kararda, sanıkların devlet yardımını il teşkilatlarına dağıtılmış gibi göstermek için sahte gelir makbuzları düzenlediği, bazı teşkilatlara para verilmesine rağmen makbuz verilmediği belirtildi. Ayrıca paranın verildiği teşkilatlarda da harcandığına ilişkin belgelerin gerçeği yansıtmadığı kaydedildi. Daire, eylemi "kandırıcı nitelikte hile ve desise" olarak yorumladı. 
   
   Hasta olduğunu kanıtlarsa 
   Sanıkların "karar düzeltme" istemini, daha önce cezaların onanmasını isteyen Yargıtay Başsavcılığı değerlendirecek. Başvuru, cezaların infazını durdurmayacak. Anayasa, Siyasi Partiler ve Milletvekili Seçimi kanunlarına göre "sahtecilik suçundan mahk m olanlar partilere üye olamadığı, belediye başkanı ve milletvekili seçilemediği" için Erbakan'la tüm sanıkların siyasi yaşamı da bitti. Erbakan, SP Genel Başkanlığı ve üyeliğinden de istifa etmek zorunda kalacak. 
   İnfaz Kanunu'na göre 11 ay 6 gün hapis yatması gereken Erbakan, hasta olduğunu kanıtlar, Ankara Başsavcılığı bunu uygun bulursa, cezanın infazı CMUK'un 399. maddesine göre ertelenebilecek. Aksi takdirde birkaç gün içinde cezaevine girecek. 1926 doğumlu Erbakan, rahatsızlığının kalıcı olduğu ya da "kocama" gerekçeleriyle, cezasının cumhurbaşkanınca ortadan kaldırılmasını da isteyebilecek. Erbakan, bu gerekçeleri kanıtlayabilirse son sözü Cumhurbaşkanı Ahmet Necdet Sezer söyleyecek. Erbakan'ın avukatı Yaşar Gürkan, infazın tehirini talep edebileceklerini, ayrıca AİHM'ye de gideceklerini söyledi. 
   
   Dokunulmazlık iki vekili kurtardı    YARGITAY, Şevket Kazan, Ahmet Tekdal, Abdürrahim Bezci, Rıfat Özkan ve Mehmet Hıdır'ın beraat kararlarını onarken, yerel mahkemenin hapse mahk m ettiği, ancak 3 Kasım'da AKP'den milletvekili seçilen Mehmet Emin Tutan ve Ali Temür hakkındaki yargılamayı dokunulmazlık gerekçesiyle durdurdu. Bu isimler hakkında fezleke hazırlanacak. Kayıp trilyon davası açılırken milletvekili olduğu için haklarında dava açılamayan Başbakan Yardımcısı Abdullah Gül, İçişleri Bakanı Abdülkadir Aksu yargı önüne çıkarılamazken, Recai Kutan, Oğuzhan Asiltürk, Fehim Adak, Musa Demirci, Rıza Ulucak, Aydın Menderes yargılanmaya başlandı. Aralarında, Gül, Erbakan, Aksu'nun da bulunduğu 79 kişi hakkında, alacak davası da açıldı. Karar, bu davayı da olumsuz etkileyebilecek. 
   
   
   
</TEXT>
</DOC>
