<DOC>
<DOCNO> 177700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sontur20.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ITC ''Son saldırı Türk askerinin gerekliliğini ortaya koydu'' 
</HEADLINE>
<TEXT>

     Irak Türkmen Cephesi ITC Yürütme Konseyi Üyesi Dr. Aydın Beyatlı, ''Kerkük'te Türkmenler'e yapılan son saldırıların Türk askerinin bölgede görev almasının önemini bir kez daha açıkça ortaya koyduğunu'' savundu. 
     Beyatlı, aldıkları ilk haberlere göre, bugün Kerkük'te düzenlenen protesto yürüyüşü sırasında açılan ateşte 2 Türkmenin öldüğü, çok sayıda Türkmenin de yaralandığını söyledi. 
     Aydın Beyatlı, 7 kişinin öldüğü 14 kişinin yaralandığı olayların ardından Kürt grupların yine silahsız olarak yürüyüş yapan Türkmenlere ateş açmasının, ancak ''çete'' olarak tanımlanabilecek bu güçlerin kötü niyetlerini bütün çıplaklığıyla gözler önüne serdiğini ifade etti. 
     Türkmenler'in, sadece kendilerine yapılan saldırıları Kerkük Valiliği'ne ve ABD askeri yetkililere iletmek istediğini ve bunun için de son derece demokratik ve barışçı yollar seçtiğini dile getiren Beyatlı, ''Fakat bu saldırgan gruplar, ortalığı karıştırarak ABD askerini Irak'tan ayrılmamaları gerektiğine inandırmak istiyor'' dedi. 
     Son saldırının Türk askerinin bölgede görev almasının önemini bir kez daha net bir şekilde ortaya koyduğunu belirten Beyatlı, şöyle konuştu 
     ''Bölgedeki silahlı Kürt gruplarının neden olduğu huzursuz ortam, ancak Türk askerinin bölgeye gelmesiyle düzelebilir. Türk askerinin Irak'a gelmesi sadece Türkmenler değil, Araplar ve bu durumdan rahatsızlık duyan Kürt kardeşlerimizin de en önemli beklentisidir. Kerkük'ün güney ve batı bölümünde yaşayan 4 büyük Arap aşireti de Türk askerinin gelmesini bizim kadar istiyor. Bu aşiretlerin ileri gelen şeyhleri, bugün Türkmenler'in başına gelen olayların, yarın kendi başlarına geleceğinden endişe ediyor ve Türk ordusunun barış ve huzuru sağlayabileceğine inanıyor.'' Beyatlı, Irak'ta 7 değil, 7 bin şehit de verseler demokratik taleplerini savunmaktan ve mücadeleden vazgeçmeyeceklerini sözlerine ekledi. 
     
</TEXT>
</DOC>
