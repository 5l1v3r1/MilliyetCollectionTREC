<DOC>
<DOCNO> 194019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/soneko27.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'dan Telekom açıklaması... 
</HEADLINE>
<TEXT>

     Türk Sanayicileri ve İşadamları Derneği TÜSİAD , telekomünikasyonda tekelin kaldırılmasının 1 Ocak 2004 tarihinde mutlaka gerçekleştirilmesi gerektiğini bildirdi. 
     TÜSİAD, Bilgi Toplumu ve Yeni Teknolojiler Komisyonu altında faaliyet gösteren Telekomünikasyon Çalışma Grubu'nun hazırladığı görüş dokümanı çerçevesinde, iletişim hizmetleri üzerindeki tekelin kaldırılması ve Türk Telekom'un sermaye yapısının devlet ağırlıklı olmaktan çıkarılması konusunda bir açıklama yaptı. 
     Türkiye'nin, bir yandan Avrupa Birliği'ne AB tam üyelik için gerekli adımları atarken, öte yandan küresel rekabette daha güçlü konuma gelmeyi hedeflemesi gerektiği belirtilen açıklamada, AB'nin küresel rekabette geri kalmamak amacıyla başlattığı ''e-Europe'' programlarıyla, bilgi temelli ekonomi için telekomünikasyon altyapısının geliştirilmesi, gerekli insan kaynağının yetiştirilmesi ve özendirici ve teşvik edici uygulamaların bizzat üye devletler eliyle yapılmasını öncelikleri arasına aldığı kaydedildi. 
     Açıklamada, Türkiye'de de zaman kaybedilmeden bu önceliklerin hayata geçirilmesi gerektiği belirtilerek, bilgi temelli ekonominin esasını teşkil eden telekomünikasyon altyapısının sağlıklı gelişmesi için 2004 yılı başının en önemli dönemeç olduğu vurgulandı. 
     1 Ocak 2004 tarihinden itibaren iletişim hizmetlerinde tekelin kaldırılmasının ardından içine girilecek serbest rekabet ortamında, topluma yararlı olacak yapıcı rekabet ilişkilerinin kurulabilmesi için, bir işleticinin özgürlüklerinin, benzerleri ile dengelenmesi gerekli olduğu belirtilen açıklamada, bu nedenle, yeni ortamda yer alacak oyuncular, bunların üstleneceği roller ile oyunun kurallarının dikkatli bir şekilde belirlenmesine ihtiyaç bulunduğu bildirildi. 
     
     ATILMASI GEREKEN ADIMLAR 
     Açıklamada, bu belirlemeyi düzenleyici kurum olan Telekomünikasyon Kurumu'nun yapacağına işaret edilerek, bu çerçevede atılması gereken adımlar şöyle sıralandı 
     ''Tekelin kaldırılması, hedeflenen 1 Ocak 2004 tarihinde mutlaka gerçekleştirilmelidir. Bunun toplumun yararına ve ek katma değer yaratılmasını sağlamak üzere, çeşitli hizmetlerin daha düşük bedellerle verilmesi amacıyla serbest rekabet ortamı kurulması için yapıldığı göz önünde bulundurulmalıdır. 
     Telekomünikasyon Kurumu'na, gerekli düzenlemeleri en kısa sürede yapabilmesi için ek olanaklar sağlanmalıdır. Telekomünikasyon Kurumu'nun önünde, Ulusal Program'da da belirtildiği üzere, kısa zamanda hazırlanması gereken çok sayıda yönetmelik mevcuttur. Bunların bir kısmının, verilen 31 Aralık 2003 tarihinden de önce hazırlanarak, Bakanlar Kurulu'nca onaylanmış olarak yürürlüğe girmesi mutlaka sağlanmalıdır. Siyasetin Kurum üzerine baskı uygulamasını engelleyici önlemler alınmalıdır. Kurum'un etkinliği, tüm tarafların saygı ile kararlarına uyacağı şekilde sağlanmalıdır. 
     Türk Telekom'un yeni işleticiler ile eşit koşullarda rekabet edebilmesi için sermaye yapısının devlet ağırlıklı olmaktan çıkartılması gereklidir. 
     Telekomünikasyon Kurumu, işleticilerin hakim durumlarını yapıcı rekabet dışında amaçlarla kullanmaması için etkin önlemler almalıdır. Bunun için şeffaflığa dayanan, maliyet esaslı ücret uygulaması sağlanmalıdır.'' Açıklamada, düzenlemelerin engelleyici olmaktan çok, yol açıcı, toplumun yararına olacak sonuçların doğmasını kolaylaştırıcı yönde hazırlanması gerektiğine dikkat çekilerek, Telekomünikasyon Kurumu'nun düzenleme alanı dışında kalan diğer bakanlıkların sorumluluğundaki konularda gerekli eşgüdüm sağlanarak, boşlukları dolduracak yönetmeliklerin, sektör temsilcilerinin de katkısı ile ivedilikle çıkartılmasına ihtiyaç bulunduğu bildirildi. 
     
     ''EK VERGİ OLMAYACAĞININ GÜVENCESİ VERİLMELİDİR'' 
     Etkin ve hızlı olabilmek amacıyla, bu çalışmaların bir devlet bakanlığına bağlı bir müsteşarlık tarafından koordine edilmesi yerinde olacağı belirtilen açıklamada, şöyle denildi 
     ''Yerli ve yabancı sermayenin, kar marjları görece çok düşük olan bu sektöre yatırım yapması için, açıkları ve belirsizlikleri bulunmayan, tutarlı ve kalıcı düzenlemeler ile şekillendirilmiş bir pazar gereklidir. Ek vergi gibi finansal hesaplara ağır yük getirecek uygulamaların olmayacağının güvencesi verilmelidir. 
     İletişim tüketiminden alınan verginin kaldırılması, vergilendirmenin iletişim hizmeti veren kuruluşların ödeyeceği kurumlar vergisi ile sınırlandırılması, düşen bedeller sonucu kullanımı artırarak pazarın büyümesine yol açacaktır. 
     İşleticilerin yapacakları yatırımlarda yurtiçi katma değeri ve istihdam yaratmayı en üst düzeye çıkartıcı teşvik önlemleri alınmalıdır. Yerli AR-GE'ye dayalı üretim ayrıca desteklenmelidir. 
     Abone erişim ağında tekelin kaldırılarak yeni işleticilerin sunacakları yeni hizmetler için bedeli karşılığında bu ağdan yararlanmalarını sağlayacak düzenleme yapılmalıdır.'' Açıklamada, Türk Telekom'un, rekabetçi ortama uyum sağlaması için özel şirketler gibi hızlı hareket edebilmesinin taşıdığı öneme işaret edilerek, sektörde kamu ihaleleri için AB sisteminin özel bir düzenleme içerdiği ve bu düzenlemenin süratle hazırlanması gerektiği kaydedildi. 
     İnternet üzerinden sesli görüşme yapmayı sağlayan sistem olan ''VoIP'' ile ilgili düzenleme yapılması gecikilen her günün yasadışı uygulamaların güçlenmesine yol açtığı, yasal VoIP'nin yer bulmasının güçleşmekte olduğu da belirtilen açıklamada, VoIP ile ilgili düzenlemelerin gecikmeden yapılması istendi. 
     
</TEXT>
</DOC>
