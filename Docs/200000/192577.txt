<DOC>
<DOCNO> 192577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/ekonomi/eko07.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Örtülü ödeneğe 500 milyar 
</HEADLINE>
<TEXT>

   1.1 katrilyon liralık Başbakanlık Bütçesi'nde örtülü ödenek için 500 milyarlık sembolik bir rakam kullanıldı 
   ÖNDER YILMAZ Ankara 
   
   Hükümet, 2004 bütçesinde devletin gizli ve acil konularında sadece Başbakan imzasıyla kullandığı örtülü ödenek için 500 milyar lira ayırdı. Milli İstihbarat Teşkilatı'na MİT 301 trilyon bütçe veren hükümet, Milli Güvenlik Kurulu Genel Sekreterliği için de 9 trilyonluk bütçe belirledi. 
   Başbakanlık ve bağlı kuruluşların 2004 mali yılı bütçesi bugün Plan ve Bütçe Komisyonu'nda görüşülecek. 2003'te 697.4 trilyon bütçesi olan Başbakanlık için 2004'te yüzde 60 artışla 1.1 katrilyonluk bütçe ayrıldı. Başbakanlık Bütçesi'nde devletin kritik işlerinde sadece Başbakanlığın kullanma yetkisi olan örtülü ödenek için 500 milyarlık sembolik bir rakam kullanıldı. 24.8 trilyonluk özel kalem bütçesi içinde gösterilen örtülü ödenek ihtiyaç duyulursa Başbakan'ın talimatıyla Maliye Bakanlığı tarafından istenilen miktara kadar yükseltilebilecek. 
   
   
</TEXT>
</DOC>
