<DOC>
<DOCNO> 150823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sontur01.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Asparuk ikna edince, Erdoğan "Awacslara" olur verdi 
</HEADLINE>
<TEXT>

     Başbakan Recep Tayyip Erdoğan'ın başkanlığında dün akşam yapılan Awacs Zirvesi'nde, Hava Kuvvetleri Komutanı Org. Cumhur Asparuk'un Erdoğan'dan "olur" istediği, Başbakan'ın da 4 adet Awacs alımına sıcak baktığı belirtildi. 
     Maliye Bakanı Kemal Unakıtan ve Milli Savunma Bakanı Vecdi Gönül'ün de katılımıyla Başbakanlıkta yapılan zirveye Asparuk'un, Erdoğan'ı ikna için katıldığı ifade edildi. 
     1.5 milyar dolarlık 4 adet havadan erken uyarı ve ihbar projesine soğuk bakan Erdoğan'ı dün akşamki zirvede Asparuk iknaya çalıştı ve projeye "olur" istedi. Boeing firmasının şartnameden doğan yükümlülükleri yerine getirmediği ve eskalasyondan doğan fiyat farkı nedeniyle projeye soğuk bakan Erdoğan'ın, zirvenin ardından projeye artık sıcak bakmaya başladığı ifade edildi. 
     Boeing ile imzalanan sözleşmenin yürürlüğe girmesi için verilen süre 4 Nisan da dolarken, 15 günlük ek süre tanındı. Ek sürenin dolmasından bir gün önce Başbakanlık'taki zirvede Asparuk, Erdoğan'a projenin Hava Kuvvetleri açısından önemini anlatarak "olur" istedi. 
     
     Yüzde 10 hemen ödeme 

     Erdoğan'ın imzası ile birlikte, projenin yüzde 10'luk bölümünün ödemesi yapılacak. Projeyle birlikte, TAİ'de 10 yıl içinde Boeing firmasına 500 milyon dolarlık iş yapacak. 
     
     8 saat göklerde 

     30 bin feet 9 bin 500 metre irtifada uçarak 375 kilometrelik alanda olup biten her hareketi gözlemleyebilen Awacs'lar, dünyanın kara ve su yüzeyi ile stratosfer arasındaki uçakların dost düşman ayrımını yapıyor. Bu görevini yakıt ikmali olmaksızın 8 saat sürdürebiliyor. 
     





</TEXT>
</DOC>
