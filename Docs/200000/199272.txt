<DOC>
<DOCNO> 199272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/soneko31.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Güler Avrupa, Türkiye üzerinden gelecek doğalgazı bekliyor 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Türkiye'nin stratejik konumunu iyi değerlendirmenin, ülkeye yeni avantajlar sağlayacağını söyledi. 
     Roma'da Enerji Sektöründe Avrupa-Akdeniz İşbirliği Toplantısı'na katılmasının ardından Türkiye'ye hareketinden önce yaptığı açıklamada, Roma ve Viyana'daki temaslarına ilişkin bilgi verdi. 
     Güler, ''Hedefimiz ülkemizin enerji çeşitliliğini arttırmak. Türkiye, enerji konusunda stratejik bir ülke olduğu için her yerde itibar görüyor. Bu alanda yaptıklarımız ve yapacaklarımız büyük önem arz ediyor. Türkiye'nin stratejik konumunu iyi değerlendirmek, ülkemize yeni avantajlar sağlayacaktır'' dedi. 
     Bilinen doğal gaz ve elektrik hatlarının yanı sıra, Ortadoğu'dan gelen doğal gaz ve elektrik hatlarının da Avrupa'ya Türkiye üzerinden nakledilmesinin gündemde olduğunu belirten Güler, şunları söyledi 
     ''Türkiye komşularıyla kurduğu bu tür bağlantılar sayesinde, hem bir enerji köprüsü, hem de bir enerji terminali olma durumunda. Bu da, ülkemizin jeopolitiğinin bir özelliği olmasının yanı sıra, ülkemiz için önemli bir getiri kaynağı. Bu nedenledir ki Türkiye, diğer ülkeler arasında gözde bir yere sahip. Roma'daki toplantıda da Türkiye'nin çok yakından müşahede edildiğini gördük.'' 
     
     İKİLİ TEMASLAR 
     Enerji ve Tabii Kaynaklar Bakanı Güler'in Roma'daki temaslarında ikili temaslar da önemli bir yer tuttu. Avrupalı ve Akdenizli meslektaşlarıyla görüşme imkanı bulan Güler, İtalya, İsrail, Bulgaristan, Mısır ve Suriye heyetlerinin temsilcileriyle görüştü. İtalya Üretim Faaliyetleri Bakanı Antonio Marzano'nun Hilmi Güler'e, Mavi Akım konusunda Türkiye ile Rusya arasındaki anlaşmazlığın uzlaşıyla noktalanmasından duyduğu memnuniyeti dile getirdiği öğrenildi. 
     Bu arada Bakan Güler, dün gece çalışma yemeği sırasında, Avrupa Komisyonu Başkan Yardımcısı ve Ulaştırma ve Enerjiden Sorumlu Komisyon Üyesi Loyola de Palacio ile de görüşme imkanı bulduğunu da belirtti. Hilmi Güler, ''De Palacio, doğal gazın Türkiye üzerinden Avrupa'ya nakledilmesini, böylece çeşitliliğin artmasını teşvik ediyor. Zira şu anda AB, sadece Rusya, Cezayir ve Norveç'ten doğal gaz alıyor. Türkiye üzerinden Avrupa'ya nakledilecek doğal gazı, deyim yerindeyse dört gözle bekliyorlar. Çünkü bu sayede hem çeşitlilik artmış hem de arz güvenliği sağlanmış olacak. Dolayısıyla Türkiye'ye büyük önem veriyorlar'' diye konuştu. 
     
     ''VİYANA'DA DA TÜRKİYE'YE BÜYÜK İLGİ GÖSTERİLDİ'' 
     Güler, Roma'daki toplantı öncesinde Viyana'da katıldığı, BM Sınai Kalkınma Teşkilatı'nın UNİDO 10. Genel Kurulu Toplantısı'na ilişkin değerlendirmelerde de bulundu. 
     Türkiye'de nükleer enerji konusunda bir bölgesel eğitim merkezi kurmaya yönelik girişimlerde bulunduklarını belirten Bakan Güler, ''Bu gerçekleşirse, Türkiye'ye önemli bir avantaj sağlayacak. Hem yabancı uzmanlar Türkiye'ye gelecek, hem de nükleer enerjinin barışçıl amaçlarla kullanılması için önemli bir adım atmış olacağız. Bu konuda epey bir mesafe aldık'' dedi. 
     İstanbul'da bir uluslararası Hidrojen Enerji Teknoloji Merkezi ICHET kurulmasının kararlaştırılmış ve gerekli anlaşmanın da imzalanmış olduğunu anımsatan Hilmi Güler, ''O anlaşmanın da etkisiyle Viyana'da da Türkiye'ye büyük ilgi gösterildi. Hidrojen enerjisi, dünyada yeni bir dönemin başlangıcı olarak görülüyor. Bu, petrolden sonra dünyanın en önemli enerji konusu. Dolayısıyla son derece önemli'' diye konuştu. 
     
</TEXT>
</DOC>
