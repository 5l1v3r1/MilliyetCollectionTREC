<DOC>
<DOCNO> 195369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sontur33.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Paksoy "Kapsama alanı bakımından bir numara olacağız" 
</HEADLINE>
<TEXT>

     Aycell Yönetim Kurulu Başkanı ve Genel Müdürü Cahit Paksoy, Aycell ile Aria birleşmesinin ardından önümüzdeki dört ay içerisinde kapsama alanı bakımından Türkiye'nin bir numaralı GSM operatörü olacaklarını söyledi. 
     Paksoy, Aycell Genel Müdürlüğü'nde basın mensuplarıyla iftar yemeğinde bir araya geldi. 
     Telekomünikasyon Kurumu'nun ''Aycell-Aria'' birleşmesini onaylamasının ardından birleşmeye ilişkin görüşlerini aktaran Paksoy, yıl sonuna kadar teknik altyapıdaki birlikteliği tamamlayacaklarını belirtti. 
     Aycell'in net 2 milyon abonesi olduğunu bildiren Paksoy, birçok kurumla kurumsal abonelik sözleşmesi imzaladıklarını, bu kapsamda 4 milyon kişinin Aycell'e abone olmak için sırada olduğunu ifade etti. 
     Birleşme nedeniyle bazı yatırımları beklettiklerini dile getiren Paksoy, özellikle kapsama alanı konusundaki yatırımlara hız vereceklerini ve dört ay içinde kapsama alanı bakımından Türkiye'nin bir numaralı GSM operatörü olacaklarını kaydetti. 
     Daha sonra gazetecilerin sorularını yanıtlayan Paksoy, ''roaming'' konusunda GSM şirketlerinin ihtiyaçlarının kalmadığını, herkesin kendi şebekesinin yeterli olduğunu ifade etti. 
     Paksoy, şu anda 80'in üzerinde ülkede ''uluslararası roaming'' yapabildiklerini, bu sayının Ocak 2004'te 140'a çıkacağını, sonraki dört ay içinde ise 235 operatöre ulaşacağını bildirdi. 
     Ülke içinde nüfusu binin üzerindeki her yerde olacaklarını dile getiren Paksoy, halen 3 bin 500 olan baz istasyonu sayısının da 7 bin 100'e çıkacağını belirtti. 
     
     ''505 VE 555 ALAN KODLARININ İKİSİ DE KULLANILACAK'' 
     Paksoy, bir soru üzerine, iki şirketin birleşmesinin ardından ''505 ve 555'' alan kodlarının her ikisinin de kullanılmaya devam edileceğini, Aria ve Aycell'in birer marka olarak korunacağını, ancak tarifelerinde bazı farklılıklar olacağını dile getirdi. 
     Paksoy, üç yıl içerisinde 300 ile 500 milyon dolar arasında ilave bir yatırım yapacaklarını söyledi. 
     Cahit Paksoy, iki şirketin birleşmesiyle oluşturulan TTI şirketinin genel müdürü ve yönetim kurulu başkanının önümüzdeki 10-15 gün içerisinde belirleneceğini kaydetti. 
     Birleşme sonrasında iki şirketin personel sayılarının ihtiyaca cevap verebileceğini ifade eden Paksoy, bu anlamda herhangi bir kriz beklemediklerini söyledi. 
     
</TEXT>
</DOC>
