<DOC>
<DOCNO> 182410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sondun16.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta cep telefonlu dilenciler 
</HEADLINE>
<TEXT>

     Zengin ülkenin dilencisi de bir başka oluyor. 
     New York'ta, kulaklı walkmanleriyle müzik dinleyip bira içen evsizlere alışmış olan Amerikalılar, şimdi de cep telefonuyla sohbet eden dilencilere uyum sağlamaya çalışıyor. 
     Gazetelere bile konu olan dilenciler, genelde 18-28 yaş grubundaki genç kız ve erkeklerden oluşuyor. Dilencilerin, siyasal görüş açısından anti-materyalizm ve anarşizme yakın oldukları yanlarında mutlaka bir köpek bulundurdukları vücutlarınınsa dövmeli ya da piercing denilen metal takılarla donatılmış olduğu dikkati çekiyor. 
     Dilencilerin New York'a daha ziyade batı yakasından, güney ya da Orta ABD kentlerinden geldikleri belirtildi. Dilencilerin New York'un yanı sıra San Fransisco, Tucson ve Philadelphia gibi zengin ve eğlencesi bol kentleri tercih ettikleri de kendileri tarafından ifade ediliyor. 
     Punk rock ya da hip-hop türü müzik dinleyen ''modern dilencilerin'', gelip geçene avuç açarak günde 20-40 dolar para topladıkları saptandı. New York'ta günde 40 dolar, bir taksi şoförünün kazancına eşit. 
     Modern dilenciler, kendilerine genel olarak ''huysuz punkcular'' crusty punks ya da ''gecekondu çocukları'' squatter kids adlarını uygun görüyor. 
     
     CEP TELEFONU VE E-MAIL 
     Kendi aralarında cep telefonuyla konuşan ve e-mail ile haberleşen modern dilenciler genelde Old Navy, McDonalds's ve Virgin Plakları gibi mağazaların müdavimleri. Hayır kurumlarından para da aldıkları bildirilen genç dilencileri, bazı yoga okullarıyla akupunktur tedavisi yapan kuruluşların ücret almadan tedavi ettikleri de verilen haberler arasında. 
     Konuyu sayfalarına taşıyan New York Post gazetesi, 5. cadde ile 14. sokağın köşesinde, önünde ''açım, beş parasızım ve sefil haldeyim'' yazılı pankart bulunan bir genç kızın, cep telefonuyla konuşurken resmini bastı. ABD'de en ucuz cep telefonu aboneliği için ayda 30-40 dolar ödeniyor. 
     Gazeteye konuşan ve adının Dawn olduğunu söyleyen genç kız, ''günde ortalama 40 dolar kazandığını, ancak bir borsa simsarının, bir zamanlar kendisinin de aynı durumda olduğunu söyleyerek 600 dolar verdiğini'' açıkladı. 
     Dawn, ''Paramı uyuşturucuya yatırmıyorum. O sayede cep telefonum var ve elbise alabiliyorum. Hatta, haftada bir sinemaya da gidiyorum'' diye konuştu. 
     
</TEXT>
</DOC>
