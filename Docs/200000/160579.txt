<DOC>
<DOCNO> 160579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sonspo11.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çınar Lisesi Başbakan'ı ziyaret etti... 
</HEADLINE>
<TEXT>

     Başbakan Recep Tayyip Erdoğan, 24-31 Mayıs tarihleri arasında Brezilya'da düzenlenen Dünya Liselerarası Basketbol Şampiyonası'nda birinciliği kazanan Bursa Çınar Lisesi Erkek Basketbol Takımı'nı kabul etti. 
     Devlet Bakanı ve Başbakan Yardımcısı Mehmet Ali Şahin ile Bursa Milletvekili Faruk Çelik'in de katıldığı kabulde, Okul Müdürü Murat Çağlayan, antrenörler ve sporcularla bir süre sohbet eden Başbakan Erdoğan, Dünya Şampiyonası hakkında bilgi aldı. 
     Bursa Çınar Lisesi Erkek Basketbol Takımı'nın kazandığı dünya şampiyonluğundan büyük mutluluk duyduğunu ifade eden Başbakan Erdoğan, kendisinin de okul yıllarında münazaralara, şiir yarışmalarına ve sportif faaliyetlere katıldığını hatırlatarak, şunları söyledi 
     ''Bu faaliyetlerde yer almamız nedeniyle bazen okulda sıkıntı yaşardık. Derslere, sınavlara katılamadığımız olurdu. Hocalar da acımasızdı. Sonuçta derslerde beklenen başarı olmazdı. Bu nedenle ülkelerini temsil eden öğrencilere bazı avantajlar sağlanması gerekir. Neyse ki sizlere, spor akademilerine giriş konusunda bazı avantajlar sağlanmış.'' Başbakan Erdoğan ayrıca devletin bu yıl işe alacağı toplam eleman sayısının 35 bin olduğunu ve buradan 20 bin kişilik kontenjanın Milli Eğitim Bakanlığı'na verildiğini belirterek, ''Milli Eğitim Bakanlığı da bu yıl 1700 beden eğitimi öğretmeni alacak. Ancak, halen 14 bin kişi civarında beden eğitimi bölümü mezunu var'' diye konuştu. 
     Başbakan Erdoğan ayrıca Devlet Bakanı ve Başbakan Yardımcısı Mehmet Ali Şahin'den, sporcuların ödüllerinin en kısa sürede verilmesini istedi. Şahin de bu konuda herhangi bir sıkıntının bulunmadığını belirterek, ödül törenini bir hafta içinde gerçekleştirebileceklerini ifade etti. 
     Bursa Çınar Lisesi Erkek Basketbol Takımı, Dünya Şampiyonası'nda sırasıyla Çek Cumhuriyeti, Hırvatistan, Avusturya, Finlandiya, İsrail, Belçika ve finalde de İspanya'yı yenerek şampiyonluğu kazanmıştı. 
     
</TEXT>
</DOC>
