<DOC>
<DOCNO> 158823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sondun08.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın oğlu Uday, aslanlarına lokantada kebap yedirdi... 
</HEADLINE>
<TEXT>

     Devrik Irak lideri Saddam Hüseyin'in büyük oğlu Uday'ın, savaştan önce Bağdat'taki bir lokantaya 2 aslanını getirdiği ve aslanlarına lokantada kebap yedirdiği bildirildi. 
     Görgü tanıklarına göre, çok sayıda vahşi hayvana sahip olmasıyla bilinen Uday, bir akşam Bağdat'taki lüks bir lokantaya 30 kadar koruması ve iki aslanıyla geldi. 
     Uday'ın lokantada aslanlarına kebap yedirdiği belirtildi. 
     
     İLETİŞİM DAİRESİ KUNDAKLANDI 

     Bağdat'taki Irak Milli İstihbarat binasının yanında bulunan, Irak'ın en büyük iletişim kurumu El Mamun'un, kimliği belirsiz kişilerce kundaklandığı bildirildi. 
     Sabah saatlerinde kundaklanan binadaki yangını söndürmek için çalışmaların sürdürüldüğü belirtildi. 
     Irak'ın yabancı ülkelerle iletişimini sağlayan en önemli kurum olan El Mamun, koalisyon güçlerinin Bağdat'a girmesinin ardından yağmalanmıştı. Binadaki telefon santrali de tahrip edilmişti. 

     
</TEXT>
</DOC>
