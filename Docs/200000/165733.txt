<DOC>
<DOCNO> 165733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/guncel/gun20.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Boğaz'ı bu kez de denizciler kapatacak      DİNÇER ŞEREF 

     Boğazlar'da kurulan Deniz Trafik Kontrol Merkezi'nde çalışan 116 personelden 55'inin işten çıkarılması üzerine eylem kararı alındı. Kamu-Sen İstanbul İl Temsilcisi Tahsin Çakır, merkeze 1994'ten itibaren başkılavuz, kılavuz ve kılavuz yardımcısı olarak 116 personel alındığını söyledi. Bu tecrübeli kadronun 9 yıldır deniz trafiğini yönettiğini belirten Çakır, Deniz Trafik Kontrol Merkezi'nin görevinin Kıyı Emniyeti ve Gemi Kurtarma İşletmeleri'ne verildiğini belirtti. Çakır, "Tecrübeli çalışanların emeği heba ediliyor. Siyasi hesaplarla yapılacak görevlendirmelere sessiz kalmayacağız" dedi. 
     
Banliyö trenleri mavi-kırmızı olacak      TCDD'nin, banliyö trenlerinin renklerini belirlemek için Sirkeci, Haydarpaşa ve Ankara garlarıyla internet sitesi üzerinden yürüttüğü, "Rengini siz seçin, biz uygulayalım" kampanyası sonuçlandı. Buna göre yolcu konforu için iç düzenlemenin yapıldığı trenler, yolcuların yüzde 32'sinin seçimi olan mavi ve kırmızı renklerde olacak. Trenler Ankara, İstanbul ve İzmir banliyö hatlarında hizmete sunulacak. Anket sonuçlarını açıklayan Ulaştırma Bakanı Binali Yıldırım, "Banliyö trenlerinin mevcut hali içler acısı. Bu trenleri sevdirmek için ne gerekiyorsa yapılacak" dedi. 
     

</TEXT>
</DOC>
