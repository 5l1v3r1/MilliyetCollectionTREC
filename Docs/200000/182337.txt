<DOC>
<DOCNO> 182337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/guncel/gun01.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Velilerin 'iyi okul' çilesi... 
</HEADLINE>
<TEXT>

   Çocuklarını 'daha iyi eğitim verdiğini' düşündükleri okullara kaydetmek için bağışı göze alan veliler, çoğu zaman amaçlarına ulaşamadan dönüyor 
      ŞÜKRAN ÖZÇAKMAK İstanbul 

   
   Çocuklarının gitmesi gereken okula değil de, daha iyi olduğunu duydukları başka semtteki okula göndermek isteyenler, kayıtların son gününü bekliyor. Kontenjan kalırsa diğer bölgelerden öğrenci alınıyor. İstanbul Şehremini Lisesi de, velilerin milyarlar vererek çocuklarını göndermek istedikleri okullar arasında. Cuma sabahı saat 06.00'da veliler okul önündeydi. Listeler hazırlandı, isimler yazıldı. Çoğunun ikametg hı bekledikleri okulun kilometrelerce uzağındaydı. 140 kişi oldular. Ancak müdür daha 50. velide okulu terk edince her biri müdüre ulaşmanın birçok yolunu denedi. Müdürün kaşesi ve imzasını almayı başaranlar ise 1 - 2 milyarı bulan bağış makbuzuyla ertesi sabah gelmek üzere sevinçle terk etti okulu. 
   
   MAKBUZU OLAN VAR MI 
   Cumartesi günü veliler geldiğinde kapılar kapalıydı. Önce görevli bir kadın geldi kapıya, "Bağış makbuzu olan var mı " diye sordu. "Makbuzu olmayanlar boşuna beklemesin. Makbuzu olanların durumu ise henüz belli değil. Müdür çözüm arıyor" dedi. İsyanı artınca başmüdür yardımcısı geldi ve velileri sert şekilde uyardı. Veliler elleri boş dönmek zorunda kaldı. Pazar günü de okul, öğrenci alınmayacağını astığı yazıyla duyurdu. Bu arada iddiaya göre, sınıf mevcudu 70'i bulan Şehremini Lisesi'nde müfettiş inceleme başlatıp kayıtları durdurdu. Müffettişler, "Bağışlar geri ödensin ve öğrencilerin ikametlerindeki okullara kayıtları yapılsın" dedi. Müdür Ata Özer de 200 milyarlık banka cüzdanını Milli Eğitim Müdürlüğü'ne teslim edip istifasını vermek istedi. Ancak sonra geri aldı. 
   İstanbul Milli Eğitim Müdürü Ömer Balıbey ise "Vatandaş 'bu okul iyiymiş' diyerek 1 - 2 milyar para yardımı yapıyor. Müdüre de baskı yapıyor. Onlar için parmağımı bile şıklatmayacağım. Kendi canavarlarını yarattılar" dedi. 
   
   
</TEXT>
</DOC>
