<DOC>
<DOCNO> 176407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/spor/spo03.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne oluyor size 
</HEADLINE>
<TEXT>

   Trabzonspor-Fenerbahçe ve Beşiktaş-Bursaspor maçlarında yaşanan tribün olayları Gaziantep'te de boy gösterdi. Bayrak kriziyle başlayan gerilimde bir taraftar bıçaklandı 
      
   Sinirler gergin 
   TÜRK futbolunun kanayan yarası haline gelen tribün terörü çirkin yüzünü dün Gaziantep-Galatasaray maçında da gösterdi. Trabzon-Fenerbahçe ve Beşiktaş - Bursa sınavlarında yaşanan olaylardan ders almayan futbolseverler dün yine kavgalarıyla önplana çıktı. İki takım taraftarları arasında bayrak kriziyle başlayan gerilim, bir taraftarın bıçaklanmasıyla son buldu. 
   
   Jestle başlamıştı 
   KAMİL Ocak Stadı'nda tatsız olayların yanı sıra örnek alınması gereken davranışlar da vardı. Bir grup Gaziantepspor Taraftarlar Derneği Üyesi, karşılaşmadan önce sahaya inip "Batista acını paylaşıyoruz" pankartı açarak, annesini kaybeden Galatasaraylı futbolcuya moral ve destek verdi. Bu jest iki takım taraftarlarının da alkışını topladı. 
   
   Çöl gibi    KAMİL Ocak Stadı'nda geniş güvenlik önlemleri alındı. Emniyet güçleri sahaya atılan pet şişelerin stada sokulmasına izin vermedi. Bu gelişme üzerine taraftarlar, maça girmeden önce stadın kapısında su ihtiyaçlarını karşıladı. Ancak yaklaşık 42 dereceyi bulan sıcaklık nedeniyle taraftarlar 90 dakika boyunca zor anlar yaşadı. 
   
   Hasselbaink iddiası    GALATASARAY'IN, Hollandalı yıldız Hasselbaink için Chelsea'ye yeni bir teklif sunduğu iddia edildi. İngiliz kulübünün önümüzdeki günlerde Sarı - Kırmızılılar'a son kararını bildireceği öğrenildi. Bu arada İngiltere Ligi'nin ilk haftasında Chelsea, Liverpool'u 2 - 1 yenerken galibiyet golünü Hasselbaink'in atması bu transferi zorlaştırdı. 
   
   
</TEXT>
</DOC>
