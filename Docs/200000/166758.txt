<DOC>
<DOCNO> 166758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/spor/spo02.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum kulak çekti 
</HEADLINE>
<TEXT>

Alman hoca, oyuncularıyla yaptığı ilk toplantıda, "İki kupayı da istiyorum. Disiplin benim için çok önemlidir, taviz vermem" dedi 
     YALÇIN TÜRK 

     'Konsantre olun' 
     FENERBAHÇE Teknik Direktörü Christoph Daum, futbolcularından iki kupayı da istedi. Alman çalıştırıcı yeni sezon için düşüncelerini anlatırken, "Benim antrenörlük felsefemde en önemli etken disiplindir. Asla bu konuda taviz vermem. Fenerbahçe Avrupa Kupaları'nda mücadele edemeyecek. Tamamen lig ve kupaya konsantre olmanız gerekiyor. Her iki kupayı da kaldırmanızı istiyorum" diye konuştu. 
     
     'Tempomuz yoğun' 
     DAUM, "Şu anda eksik çalışıyoruz. Bir hafta sonra yeni transferler ile izinli arkadaşların da katılımıyla tam kadro olarak çalışacağız. İdmanlar yoğun bir tempoda geçecek. Bu nedenle herkes iyi dinlenmeli" ifadesini kullandı. Alman hoca, bir hafta boyunca herkesi iyi mercek altına alacağını, bu süre sonunda da tüm futbolcular hakkında bilgi edineceğini oyuncularına iletti. 
     
Pletikosaharek tıHakan Bilal Kutlualp dün Split'e giderek Hırvat kaleci Pletikosa ile masaya oturdu 
     El sıkıştılar 
     FENERBAHÇE, Cordoba ile yollarını ayırmak üzere olan Beşiktaş'ın kaleci arayışına başlaması üzerine kolları sıvadı. Barcelona'ya giden Rüştü'nün yerine aday gösterilen Hırvat kaleci Pletikosa'ya Siyah - Beyazlılar'ın da kanca atması nedeniyle yönetici Hakan Bilal Kutlualp soluğu Split'te aldı. Kutlualp, tecrübeli file bekçisi ile saatler süren bir görüşme yaptı. 
     
     Mahmut krizi 
     PLETİKOSA ile her konuda el sıkışan Hakan Bilal Kutlualp'in Hajduk Split Kulübü ile sıkı bir pazarlığa giriştiği öğrenildi. Bu arada Sakaryasporlu Mahmut'un transferinde sorun çıktı. Yeşil-Siyahlı kulüp dün yaptığı açıklamada daha önce anlaşmaya vardıkları Fenerbahçe'nin ödeme konusunda yeni planlar önermesi üzerine Mahmut'u vermeyeceklerini açıkladılar. 
     
Yıldırım rapor aldı      BAŞKAN Aziz Yıldırım ve bazı yöneticiler, kulübün yeni doktoru Etem Kavukçu ile bir toplantı yaptı, sakat oyuncular hakkında bilgi aldı. Yıldırım'ın, Ceyhun ve Serhat'ın durumlarını sorduğu öğrenildi. Doktorların raporuna göre bu iki oyuncunun takımda kalıp kalmamasına karar verilecek. Bu arada Aziz Yıldırım'ın Serhat'ın geri dönmesine fazla sıcak bakmadığı ifade edildi. 
     
Yusuf evine döndü      GEÇTİĞİMİZ sezon dört arkadaşıyla birlikte kadro dışı bırakılan Yusuf dün antrenmana çıktı. Teknik Direktör Daum'un isteği üzerine yönetim tarafından affedilen Yusuf, takım arkadaşlarıyla hasret giderirken, çalışma öncesi Alman hoca ile bir süre görüştü. Daum'un uyarılarını dikkatle dinleyen tecrübeli oyuncu, her şeyi zamana bıraktığını, bu yıl çok büyük işlere imza atacağını belirtti. 
     
Turkcell ödülü Tuzlalılar'a      TURKCELL futbol ödüllerinde, Tuzla Fenerbahçe, Galatasaray ve Beşiktaş taraftar dernekleri "Mayıs Ayı Futbol Değerleri" ödülünü kazandı. Fenerbahçe - İstanbulspor maçında, Tuzla taraftarlar derneğine mensup Fenerbahçeli gençlerin bir trafik kazasında hayatını kaybetmesinin ardından, acılarını Şükrü Saracoğlu Stadı tribünlerinde beraber paylaşan üç takımın Tuzla'daki taraftar dernekleri birinci seçildi. 
     
Çizme'nin Tuncay aşkı      İTALYAN La Gazzetta dello Sport, Inter'in, Fenerbahçe'de oynayan Tuncay Şanlı ile ilgilendiğini, Türk futbolcunun da gelmeye hazır olduğunu ileri sürdü. Gazete, Tuncay'ın, "Şimdiden kulübüme gelecek yıl yollarımızın ayrılacağı bilgisini verdim. Beni Shevchenko ile karşılaştırıyorlar. Benim için büyük onur. Bana öyle geliyor ki Milano'da 2 Shevchenko fazla olur. Ben Tuncay'ım ve öyle kalmak istiyorum" sözlerine yer verdi. 
     

</TEXT>
</DOC>
