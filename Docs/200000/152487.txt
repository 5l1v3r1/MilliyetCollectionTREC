<DOC>
<DOCNO> 152487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/siyaset/asiy.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski tas, eski hamam 
</HEADLINE>
<TEXT>

DEP'lilere ikinci duruşmada da tahliye çıkmadı. 9 yıl önceki duruşmada tanık olanlar, olayları hatırlamadıklarını söyledi 
     ANKARA Milliyet 

     Kapatılan DEP'in eski milletvekilleri Leyla Zana, Hatip Dicle, Orhan Doğan ve Selim Sadak'ın yeniden yargılandıkları davanın ikinci duruşmasından da tahliye kararı çıkmadı. 1994'teki duruşmada sanıkların aleyhinde ifade vererek mahk m olmalarını sağlayan tanıkların büyük bölümü olayları hatırlamadıklarını söyledi. Zana, Dicle, Doğan, Sadak ve avukatlarının katıldığı Ankara 1 No'lu DGM'deki duruşmada, tanık olan 8 polis memuru, ilk yargılama döneminde verdikleri ifadeleri tekrar ettiklerini söyledi. Diğer tanıklardan Kerem Ok, "Polis, paralarımın zorla PKK'ya gönderildiğini belirten bir dilekçeyi bana zorla imzalattı" derken, Eyüp Karakeçi, "DEP üyesiyken, polis evimi bastı. DEP'liler aleyhinde ifade vermem için bana baskı yaptı" diye konuştu. Abdullah Dursun ise, oğlunun Zana tarafından kandırılarak İstanbul'a götürüldüğünü, buna karşılık kendisinin de Ahmet Türk'ün aşiretinden Ahmet Temel'i rehin aldığını, Zana ve Dicle'den şik yetçi olduğunu söyledi. 
     
     Ertelendi 
     Sadak'ın Şırnak'ta yaptığı iddia edilen, "Kürt'ü, Türk'e ezdirmeyeceğim" konuşmasıyla ilgili dinlenen Babat aşireti mensubu Mehmet Tahir Babat, Cemil Babat, İdris Babat, Osman Babat, Nurettin Babat ve Ahmet Kenanoğlu da olanları hatırlamadıklarını söyledi. Sadak ise korucu olan Babat aşiretinin birçok suça karıştığını iddia ederken, Dicle, Zana ve Doğan da koruculuğa, ağalığa ve aşiretlere karşı çıkmaları nedeniyle suçlandıklarını belirtti. Mahkeme, duruşmaya gelmeyen 8 tanığın ihzaren celbine, hükümlü avukatlarına savunmalarını hazırlamaları için süre verilmesine ve hükümlülerin serbest bırakılması talebinin reddine karar vererek duruşmayı erteledi. 
     
     AB beğenmedi 
     Duruşmayı izleyen, Avrupa Karma Parlamenterler Komisyonu'ndan Joost Lagendijk, "Türkiye'nin reformlarını görmek istedik ancak gördüğüm kadarıyla yeniden yargılama 1994'tekinin kopyası gibi oluyor" diye konuştu. 
     
Roth, mahkemeye güllerle geldi      Kapatılan DEP'in eski milletvekilleri Leyla Zana, Hatip Dicle, Orhan Doğan ve Selim Sadak'ın yeniden yargılandıkları Ankara 1 No'lu DGM'deki davaya, Alman hükümetinin İnsan Hakları'ndan Sorumlu Komiseri ve Yeşiller Partisi milletvekili Claudia Roth, elinde bir demet gül ile geldi. Yakınları, cezaevi aracından indirildikleri sırada alkış tutarak DEP'li milletvekillerine destek verdi. Duruşmayı çok sayıda yabancı gözlemci izledi. Polisin yabancı gözlemcilerin üstlerini araması sırasında ilginç anlar yaşandı. Mahkeme salonuna milletvekillerinin yakınları da alınırken, çevredeki geniş güvenlik önlemleri dikkat çekti. 
     


SİYASET 















</TEXT>
</DOC>
