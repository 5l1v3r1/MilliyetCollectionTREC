<DOC>
<DOCNO> 181964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sontur03.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gebze Cezaevi'nde isyan girişimi 
</HEADLINE>
<TEXT>

     KOCAELİ DHA 

Gebze Cezaevi'nde dün gece adi suçlardan hükümlü ve tutukluların bulunduğu bir koğuşta çıkan kavga ve yangında 9 kişi yaralandı. Yaralılar hastanede tedaviye alınırken, takviye güvenlik güçleri koğuşlara girerek olayları büyümeden önledi. 
     Adli suçluların bulunduğu 13. koğuşta 21.00 sıralarında hükümlü ve tutuklular arasında kavga çıktı. Olaylar, diğer koğuştakilerin katılımıyla büyüdü. İsyan girişiminde bulunan hükümlü ve tutuklular koğuşlardaki yatak, yorgan ve çarşafları ateşe verdi. Alevler kısa sürede yayılınca, cezaevinin büyük bölümü duman altında kaldı. Olaylar nedeniyle cezaevine çok sayıda jandarma ve polis gönderildi. Görevlilerin koğuşlara girmesini engelleyen mahkum ve tutuklular, yoğun duman nedeniyle itfaiyeye ise engel olmadı. İtfaiye yangını söndürürken, jandarma da koğuşlara girdi. Olaylarda darp ve dumandan etkilenen 9 hükümlü ve tutukludan 7'si Gebze Devlet Hastanesi'ne, 2'si ise SSK Hastanesi'ne kaldırıldı. Yaralıların hayati tehlikelerinin bulunmadığı bildirildi. 
     Cumhuriyet Savcısı İbrahim Bağcı, cezaevinde durumunun normale döndüğünü söyledi. 
     
</TEXT>
</DOC>
