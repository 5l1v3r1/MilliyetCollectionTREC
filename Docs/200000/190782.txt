<DOC>
<DOCNO> 190782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sonspo27.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan'dan 10 yıllık plan... Yeni hedef olimpiyatlar 
</HEADLINE>
<TEXT>

     Dünya Şampiyonası'nda 2. olarak gümüş madalya kazanan Avrupa Şampiyonu milli atlet Süreyya Ayhan, yeni hedefinin 2004 Atina Olimpiyat Oyunları olduğunu söyledi. 
     Süreyya Ayhan, sponsoru Vestel firmasında düzenlenen ve antrenörü Yücel Kop, menajeri Jos Hermens ve Vestel Pazarlama A.Ş. Genel Müdür Yardımcısı Arif Sankur'un da katıldığı basın toplantısında, yeni hedefleri konusunda bilgiler verdi. 
     Ayhan, 2003 yılının kendisi için iyi geçtiğini vurgulayarak, ''Şimdi en büyük hedefim 2004 Atina Olimpiyat Oyunları'dır. 15 gün sonra 2004 yılındaki yarışlar için hazırlıklara başlayacağım. Bundan sonra daha büyük başarılara imza atacağız. Hırsımdan ve başarı arzumdan hiçbir şey kaybetmem'' dedi. 
     
     10 YILLIK PLAN 

     Hedefinin 10 yıl sonunda atletizmi bırakmak olduğunu kaydeden milli atlet, ''Bu 10 yıl, geçen yıldan itibaren başladı. Geçen yıl böyle bir plan yaptım. Kendime 10 yıllık plan çizdim'' diye konuştu. 
     Elde ettiği başarılarla Türkiye'de atletizme olan ilginin de arttığını kaydeden Ayhan, sözlerini şöyle tamamladı 
     ''Sık sık genç sporcularla sohbet etme imkanı buluyorum. Ancak atletizm konusunda da yanlış bilgiler oluyor. Tek mücadelemiz bu sporun doğru bilinmesi. Ayrıca bu spor için kış koşullarında kapalı bir spor salonu gerekir. Bunu Başbakanımız Recep Tayyip Erdoğan ve ilgili bakanlarımıza izah ettik. Bu konu da kısa sürede çözümlenecek. Bunun yanında bazen yanlış haberler, hatta ağzımdan çıkmamış röportajlar oluyor. Bu konuda da sıkıntılar yaşıyoruz.'' 
     
     KOP ''EN İYİ ŞEKİLDE HAZIRLANACAĞIZ'' 

     Süreyya Ayhan'ın antrenörü Yücel Kop ise 2004 Atin Olimpiyat Oyunları'na en iyi biçimde hazırlanacaklarını bildirdi. 
     Kop, hazırlıklar için 10 Kasım'da ABD'ye gidip kamp çalışmalarına başlayacaklarını vurgulayarak, ''Burada nisan ayına kadar 5 ay boyunca kamp çalışması yapacağız. Daha sonra Türkiye'ye döneceğiz. Hazırlıklarımıza göre Golden League'e katılıp katılmayacağımıza karar vereceğiz. Olimpiyat Oyunları'na yakın koşulara katılmayabiliriz. Geçen yıl da ABD'de kamp yapmıştık. Buranın hava ve rakım koşulları çalışmalar için çok uygun. Süreyya Ayhan'ın fizyolojik özelliklerini artırmamız gerekiyor. ABD de buna uygun bir yer'' diye konuştu. 
     Ayhan'ın Dünya Atletizm Şampiyonası'nda yanlış taktikle koştuğu yönündeki eleştirilere katılmadığını ifade eden Kop, ''Süreyya Ayhan, o şampiyonada en iyi derecesini yaptı'' dedi. 
     
     MENAJER HERMENS ''SÜREYYA GURUR VERİYOR'' 

     Süreyya Ayhan'ın menajeri Jos Hermens ise Türkiye gibi atletizm geleneği olmayan bir ülkeden Ayhan gibi bir atletin çıkmasının gurur verici olduğunu dile getirdi. 
     Türkiye'de atletizmin durumunu görmek ve İstanbul'u gezmek için geldiğini belirten Hermens, şunları söyledi 
     ''Süreyya Ayhan iyi bir atlet. Beni etkileyen yanı, ne yaptığını biliyor olması. Ayhan, yalnızca yetenekli değil, kararlı ve stresli anlarda rahat yarış çıkarıyor. 1 yıldan fazla bir zamandır kendisiyle birlikteyiz. Bu süre içinde insan ve atlet olarak çok gelişti. Türkiye'de de yarışlar düzenlemek istiyoruz. Yalnızca kazanması değil, koşma tarzı da etkileyeci.'' Özellikle ABD'de patlak veren doping konusunun da kendilerini sevindirdiğini kaydeden Hermens, ''Eminim ki Süreyya Ayhan, doping konusunda temiz. Kendisi zaten yetenekli bir sporcu'' dedi. 
     
     TAKTİK TARTIŞMASI 

     Hermens, Dünya Atletizm Şampiyonası sırasında Ayhan'ın taktik hatalar yaptığı yönünde düşüncelerin basına yansıdığını vurgulayarak, ''Ayhan, Paris'te yapabileceğinin en iyisini yaptı. Burada sorun doğru ya da yanlış taktik sorunu değil. Burada Ayhan'ın sağlık sorunu vardı. Yine de Paris'teki gibi olursa aynı sorunu yaşamayacak'' diye konuştu. 
     Bu arada Süreyya Ayhan'ın sponsoru Vestel Pazarlama A.Ş.'nin genel müdür yardımcsı Arif Sankur ise atletizmin popüleritesini arttırma adına ellerinden geleni yapacaklarını söyledi. 
     Öte yandan Atletizm Federasyonu Genel Sekreteri Ayhan İnanlı, Süreyya Ayhan'ın menajeri Jos Hermens'e bir plaket verdi. 
     
</TEXT>
</DOC>
