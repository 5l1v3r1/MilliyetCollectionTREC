<DOC>
<DOCNO> 187032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/soneko16.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka, borçlu çiftçilere ulaşamayınca çareyi hoparlörde buldu 
</HEADLINE>
<TEXT>

     Şanlıurfa'nın Siverek İlçesi'nde, yaklaşık 400 çiftçiden 2 trilyon lira alacağını tahsil edemeyen Ziraat Bankası, çareyi, belediyenin hoparlöründen anons yaptırmakta buldu. 
     Bankanın avukatı Şehmus İnal, Ziraat Bankası'nın 1995'den sonra kredi verdiği çiftçilerden, borçlarını ödemeyen ve ulaşamadıkları çiftçiler için hatırlatma amacıyla anons yaptırdıklarını söyledi. 
     Sabah, öğle ve akşam olmak üzere anonsların 3 kez tekrarlanacağını anlatan İnal, borçların 11 Ekim'e kadar ödenmesi gerektiğini belirtti. Bankanın bugüne kadar, borçlu 1132 çiftçinin 732'sinden alacağı olan 2 trilyon 500 milyar lirayı tahsil ettiğini ancak, kalan 400 kişinin hala 2 trilyon liralık ödemeyi yapmadığını bildiren İnal, şunları kaydetti 
     ''Biz de, uyarı mektupları gönderdik sonuç alamayınca da çözümü hoparlörden anons yapmakta bulduk. Borçlu çiftçilerden istediğimiz, belirtilen sürede borçlarını ödemeleridir. Ödememeleri durumunda ise yasal işlemler başlatıp icra yoluna gideceğiz.'' 
     
</TEXT>
</DOC>
