<DOC>
<DOCNO> 190191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/soneko49.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Aygün "Dövizle alışveriş bu ülkenin itibarını zedeliyor" 
</HEADLINE>
<TEXT>

     Ankara Ticaret Odası ATO Başkanı Sinan Aygün, ''Dövizle alışveriş bu ülkenin itibarını ve TL'nin itibarını zedeliyor'' dedi. 
     Halka İlişkiler Derneği'nin düzenlediği sohbet toplantısına katılan Aygün, sivil toplum örgütlerinde halkla ilişkilerin önemi konusunda katılımcılarla deneyimlerini paylaştı. 
     ATO başkanlığına giden süreci de anlatan Aygün, 1992 yılında bir işi için gittiği ATO'da sicil müdürünün ''suratına bakmadığını, haklı işini çözmediğini'' belirterek, sorununu anlattığı o dönemdeki başkanın da kendisini kovduğunu söyledi. 
     Başkanlığı üstlendikten sonra gelenlere sürekli kapısını açık tuttuğunu vurgulayan Aygün, ''Beni kovan sicil müdürümüz hala orada. Ama kovduğunun ben olduğumu hala bilmiyor. Ancak o bölüme bir kamera koydum. 6 yıldır mükellefe kötü davranmanın cezasını çekiyor. Bu işin bir faydası da oldu. O müdürümüz şu anda dünyanın en tatlı adamı haline geldi'' diye konuştu. 
     
     ''HER TÜRLÜ İHBAR DEĞERLENDİRİLİYOR'' 
     ATO'da çalışanlar için uyguladığı motivasyon faaliyetlerinden örnekler de veren Aygün, hızla Türkiye'nin sorunlarına eğildiklerini, gelen her türlü ihbarı ve bilgiyi değerlendirdiklerini bildirdi. 
     Bugün aldığı bir mektubu da örnek olarak gösteren Aygün, Ankara'daki su faturalarıyla ilgili bu ihbarı da inceleteceğini söyledi. 
     Türkiye'nin sorunlarına eğildikleri ''Korsan Türkiye'' ve ''Emret Başkanım'' gibi araştırmalar da hazırladıklarını hatırlatan Aygün, ''Biz halkın bu şekilde yaşamasını istemiyoruz. Bu kadar haksızlığa maruz kalmamalı. Bu makamda kaldığım sürece uğraşmaya da devam edeceğim'' şeklinde konuştu. 
     Soruları da yanıtlayan Aygün, petrol konusuna değinerek, ''Bu ülkede petrol var. Olmaması mümkün değil. Ama bu konu çok stratejik bir konu. Kafama göre bakan, başbakan bulamadım'' diye konuştu. 
     Bir gazetede yer alan ''Dövizle alışveriş yasaklanıyor'' başlıklı habere ilişkin soru üzerine de Aygün, şöyle konuştu 
     ''Doğrusu, yasaklansın demiyorum. Ancak milli şuur gelişsin. Türk Lirası'nın itibarı artsın. Bir ülke, bayrağı, marşı, parasıyla dünyada anılır. Bizim itibarımızdan bir tanesi olan TL'nin itibarı yavaş yavaş azalmaya başladı. 2 yıl önce de dövizle alışverişe hayır demiştim. Yine de aynı şeyi diyorum. Çünkü dövizle alışveriş bu ülkenin itibarını ve TL'nin itibarını zedeliyor.'' 
     
</TEXT>
</DOC>
