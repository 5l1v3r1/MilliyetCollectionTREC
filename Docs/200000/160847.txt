<DOC>
<DOCNO> 160847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sontur09.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski Merkez Bankası Başkanı Erçel'in sekreteri konuştu... 
</HEADLINE>
<TEXT>

     Eski Merkez Bankası Başkanı Gazi Erçel'in, dalgalı kura geçilmeden önce banka rezervinden 5 milyar dolar satıldığı, hesabındaki Türk Lirası'nı dolara çevirerek görevini kötüye kullandığı iddiasıyla yargılanmasına devam edildi. 
     Erçel'in Merkez Bankası Başkanı olduğu dönemde sekreterliğini yapan Ayşenur Alpyürük ise eski başkanın kişisel hesabına ilişkin bilgi verdi. Erçel'in, Halkbank'ta, vadesi 19 Şubat 2001 tarihinde dolan Türk Lirası hesabını dövize çevirmesi için devalüasyondan 1 hafta önce talimat verdiğini bildiren Alpyürük, bu işlemi de piyasalar kapanmadan önce telefonla yaptığını ifade etti. Erçel'in başka hesaplarıyla ilgilenmediğini belirten Alpyürük, ''Ben Sayın Başkan'a Benim de TL hesabım var. Ne yapayım diye sordum. O da bana TL'de kal dedi'' diye konuştu. Alpyürük, o dönemde devalüasyon olacağını bilmediğini de sözlerine ekledi. 
     Duruşmada, Merkez Bankası'nın bazı bürokratları tanık olarak dinlenildi. 
     Dönemin Piyasalar Genel Genel Müdürü Nesrin Doğaneli, Merkez Bankası'nın hangi koşullarda ne tür işlemler yaptığı hakkında bilgi verdi. Merkez Bankası'nın, Türk Lirası karşılığı olmayan kurumlara döviz satmasının söz konusu olmadığını belirten Doğaneli, piyasalar kapandıktan sonra ise likiditenin rahatlaması açısından sadece alım yönünde müdahale yetkisinin bulunduğunu söyledi. 
     Doğaneli, bankaların kendi aralarında da döviz alım-satımı yaptıklarını anımsatarak, ''Ancak kriz zamanında tek satıcı Merkez Bankası olduğu için, tüm bankalar Merkez Bankası'ndan döviz talep ediyordu'' dedi. 
     Doğaneli, Merkez Bankası'nın kriz öncesinde hiçbir kurumu kayırmadığını ifade etti. 
     Dönemin İşçi Dövizleri Genel Müdürü ve Merkez Bankası Meclisi Üyesi Durmuş Yılmaz da ifadesinde, Merkez Bankası'nın, daha önce imzalanan stand-by anlaşması uyarınca, isteyen her kuruma karşılığı olmak kaydıyla döviz satmakla yükümlü olduğunu söyledi. Piyasalar kapandıktan sonra, dış borç ödemesi olduğunda ya da bir kamu kurumunun akreditif yapması halinde alım yönünde işlem yapma yetkisi bulunduğunu anlatan Yılmaz, Gazi Erçel'e isnat edilen suç tarihinde de, piyasa kapandıktan sonra alım yapıldığını, herhangi bir kuruma satış yapılmadığını kaydetti. 
     Yargıç Fevzi Şıngar, duruşmada tanık olarak dinlenilmesine karar verilen Merkez Bankası Başkanı Süreyya Serdengeçti'nin, yurtdışında bulunduğu gerekçesiyle mazeret dilekçesi gönderdiğini bildirdi. 
     Yargıç Şıngar, Cumhuriyet savcısının da görüşü doğrultusunda, gelmeyen tanıklara yeniden davetiye çıkarılmasına ve diğer eksikliklerin giderilmesine karar vererek, duruşmayı erteledi. 
     
     İDDİANAME... 
     İddianamede, dalgalı kura geçilen 22 Şubat 2001'den birkaç gün önce bankalara 5 milyar 188 milyon 900 bin ABD Doları satıldığı ve Erçel'in Türk Lirası'ndaki 52 milyar liralık hesabını dolara çevirdiği belirtiliyor. 
     Erçel'in dalgalı kura geçileceğini yakınlarına bildirdiği ve menfaat sağlamalarına neden olduğu da ileri sürülen iddianamede, eski Merkez Bankası Başkanı'nın, Türk Ceza Kanunu'nun TCK ''görevi kötüye kullanma'' fiilini düzenleyen 240 ve suçun tekrarında cezada yarı oranında artırım öngören 80. maddelerine göre, 4.5 yıla kadar hapsi isteniyor. 
     
</TEXT>
</DOC>
