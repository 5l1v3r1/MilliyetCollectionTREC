<DOC>
<DOCNO> 174996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sondun18.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Hükümeti "Türkiye'nin tank talebi yok" 
</HEADLINE>
<TEXT>

     Alman hükümeti, Türkiye'nin tank talebi olmadığını bildirdi. 
     Hükümet sözcü yardımcısı Thomas Steg, yaptığı açıklamada, ''Türkiye'nin bizden tank talebi yok. İhracaat kurallarımızı değiştirmek gibi bir çabamız da yok'' dedi. 
     Steg, Savunma Bakanlığı'nın Türkiye'ye tank satabilmek için ihracaat kurallarını esnek kılmak istediği şeklinde Handelsblatt gazetesinde çıkan haberin doğru olup olmadığı sorusuna, ''Belirli ihracat kurallarımız vardır. Silah satışı konusunda da Federal Güvenlik Kurulu gizli toplantılarda karar alır. Bu kuralları değiştirmeyi düşünmüyoruz'' karşılığını verdi. 
     Handelsblatt gazetesi, Savunma Bakanlığı'nın, yüzlerce kullanılmış tank satmak istediğini, bu nedenle Türkiye'ye kullanılmış Leopard tankları satılması konusunu da incelediğini yazmıştı. 
     Haberde, AB ile yakınlaşmasından ve insan hakları konusundaki gelişmelerden dolayı iktidardaki Sosyal Demokrat Parti'nin SPD Türkiye'ye karşı sıkı bir ihracat politikası uygulanmasını ''gittikçe anlamsız bulduğu'' ifade edilmişti. 
     SPD milletvekillerinin çoğu Türkiye'ye silah satışına sıcak bakarken, iktidar ortağı Birlik 90 Yeşiller Partisi genelde Türkiye'ye silah satışına karşı çıkıyor. 
     
</TEXT>
</DOC>
