<DOC>
<DOCNO> 166155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/yasam/yas06.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedefi tutturan prezervatifi alır 
</HEADLINE>
<TEXT>

     BURCUM DEVREZ İstanbul 

     Boğaziçi Üniversitesi BÜ Spor Kurulu tarafından düzenlenen "Uluslararası Spor Bayramı"na Türkiye ve dünyanın dört bir yanından üniversiteliler akın etti. Öğrenciler sporda yarışırken, çeşitli aktivitelerle de eğlendi. Dart oyununun ödülü ise prezervatif oldu. Dartta sarı renkli yeri vuran öğrenciler, prezervatifle ilgili soruyu bildikten sonra prezervatif kazanıyor. 
     
     Öğrenciler yurtta 
     Bu yıl 23’üncüsü düzenlenen etkinlikte Amerikan futbolu, atletizm, badminton, basketbol, çim hokeyi, futbol, hentbol, karting, kürek, masa tenisi, outdoor voleybol, step, sutopu, tenis, triatlon, Uzakdoğu sporları, voleybol, yelken ve yüzme olmak üzere 19 dalda spor maç yapılıyor. Ancak su sporlarından karting Tuzla’da, kürek ve yelken ise Fenerbahçe’de gerçekleştiriliyor. 
     Yaklaşık bin öğrencinin katıldığı spor bayramında öğrenciler Boğaziçi Üniversitesi’nin yurtlarında kalıyor. Spor bayramına Amerika, Romanya, Almanya, İsviçre, Lübnan, İtalya, Hollanda, Bulgaristan ve Fransa’da bulunan üniversitelerin öğrencilerinin yanı sıra Türkiye’den de birçok üniversitenin öğrencileri katıldı. Öğrenciler gün içinde animasyonlara da katıldı. 
     

</TEXT>
</DOC>
