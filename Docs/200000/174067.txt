<DOC>
<DOCNO> 174067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sontur35.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Aliyev, kendisi ve ailesinin kararı üzerine ABD'ye gitti 
</HEADLINE>
<TEXT>

     Dışişleri Bakanı Abdullah Gül, Azerbaycan Cumhurbaşkanı Haydar Aliyev'in sağlık durumuyla ilgili olarak Aliyev'in tedavisine, kendisi ve ailesinin kararı üzerine ABD'de devam edileceğini söyledi. 
     Gül, Bahreyn Dışişleri Bakanı ve Başbakan Yardımcısı Muhammed Bin Mübarek El Halife ile görüşmesinin ardından düzenlenen ortak basın toplantısında gazetecilerin sorularını yanıtladı. 
     Dışişleri Bakanı Gül, Aliyev'in sağlık durumu ile ilgili sorular üzerine 
     ''Bildiğiniz gibi Aliyev bir süredir Türkiye'de tedavi edilmekteydi. Bugün tedavisi Türkiye'de sona erdi, ABD'de devam edilecek. Kendisi ve ailsinin kararı budur. Dolayısıyla ABD'de tedavisini devam ettirmek üzere Türkiye'den bugün ayrıldı.'' Gül, Azerbaycan'ın bağımsız, demokratik ve Avrupa Konseyi'ne üye bir ülke olduğuna işaret ederek, ''Dolayısıyla kendi sorunlarını kendi çözecek bir ülkedir. Kimsenin Azerbaycan'da kaos, karışıklık beklememesi gerekir. Azerbaycan bu olgunluğa ulaşmış bir devlet yapısına da sahiptir'' diye konuştu. 
     
     KKTC İLE GÜMRÜK BİRLİĞİ ANLAŞMASI 

     Abdullah Gül, bir gazetecinin, ''Cuma günü yapılacak Türkiye-KKTC Ortaklık Konseyi toplantısında gümrük birliği anlaşması imzalanacağı söyleniyor. Bu durum, Türkiye ile AB arasındaki ekonomik anlaşmalara aykırı düşmez mi '' sorusu üzerine, şunları söyledi 
     ''Hayır. Türkiye tüm bunların hepsini dikkate almaktadır. Bir yandan Türkiye, Avrupa gümrük birliği içindedir, AB ile ilişkilerimiz yeni süreç içerisinde gelişmektedir. Ümit ediyoruz ki, önümüzdeki sene bu açıdan çok daha önemli bir yıl olacaktır. Ama diğer taraftan da şüphesiz ki, Kuzey Kıbrıs ekonomisine yardımcı olmak için bu anlaşmalar yapılmaktadır.'' Gül, Kıbrıs'ta kalıcı bir barışı temin etmek için Türkiye'nin de, KKTC'nin de elinden geleni yapmakta olduğunu belirterek, ''Dolayısıyla tüm bunlar Kıbrıs'ta kalıcı bir barış sağlamaya engel değildir. Tam tersi nihai bir çözümü kolaylaştıracaktır'' diye konuştu. 
     
</TEXT>
</DOC>
