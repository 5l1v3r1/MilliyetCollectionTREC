<DOC>
<DOCNO> 194003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/soneko11.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türk erkeği kravatı tercih etmeye başladı" 
</HEADLINE>
<TEXT>

     Türkiye'nin en büyük kapasiteli kravat üreticileri arasında yer aldığı bildirilen Argün Tekstil Sanayi ve Ticaret Ltd. Şti. Genel Müdürü Ahmet Aydın, kravat kullanımındaki artışın ''Türk erkeğinin giyim kültürünün oturmaya başladığını'' gösterdiğini belirtti. 
     Genel Müdür Aydın, kravat kullanımında son yıllarda önemli bir artış yaşandığını söyledi. 
     Erkek giyiminin en önemli aksesuarı olan kravat kullanımında özellikle son 3 yılda artış olduğunu kaydeden Ahmet Aydın, ''Giyim biçimlerinde gözle görülür bir değişiklik var. Bu kravat üreticilerinin satışlarından da belli oluyor. Biz yıllık 500 bin adetlik satış rakamına ulaştık. Gelecek yıl için hedefimiz, 1 milyon adet'' dedi. 
     
     KALİTELİ ÜRÜNLER 
     Kravatın geçmişte daha pahalı bir ürün olmasının, tüketicileri uzaklaştırdığını öne süren Ahmet Aydın, şunları kaydetti 
     ''Son yıllarda kaliteli ürünlerin daha uygun fiyatla tüketiciye sunulması tüketimi artırdı. Kravat tüketimindeki bu artış, Türk erkeğinin giyim kültürünün oturmaya başladığını da gösteriyor. Türk erkeği, takım elbise de giymeye başladı.'' Kravatların tasarımını İtalya'da yaptırdıklarını ifade eden Ahmet Aydın, gelecek dönemde Türk tasarımcılarla çalışmak için altyapı yatırımları yapacaklarını bildirdi. 
     ''Da Vinci'' markasıyla ürettikleri kravatların Almanya'da 180 mağazadan oluşan Galleria Kaufhoff'da da satıldığını belirten Aydın, ''TL'nin değerlenmesi ve artan uluslararası rekabet'' nedeniyle ihracatta zaman zaman sıkıntılar da yaşandığına dikkat çekti. 
     
</TEXT>
</DOC>
