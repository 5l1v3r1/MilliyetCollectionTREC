<DOC>
<DOCNO> 194776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sondun39.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen'dan Türkiye'ye büyük övgü... 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, Türkiye'nin AB üyeliği süreci konusunda, ''ilk defa bir ülkenin her yönüyle tüm demokratik adımları attığını'' söyledi. 
     Verheugen, Dışişleri Bakanı ve Başbakan Yardımcısı Abdullah Gül'ün katıldığı Türkiye-AB Troykası toplantısı sırasında, Roma'daki Avrupa Parlamentosu binasında düzenlediği basın toplantısında, Türk hükümetini, AB üyelik süreci çerçevesinde attığı adımlardan dolayı övdü. 
     Verheugen, ''İlk defa bir ülke demokrasi olsun, insan hakları olsun, her yönüyle tüm demokratik şartları yerine getirmek için adımlar atıyor. Herkesi böyle görmek istiyoruz'' dedi. 
     ABD'deki 11 Eylül saldırılarından sonra, İslam ve güvenlik konularının çok tartışılır olduğunu kaydeden Verheugen, batı ile Müslüman devletler arasında gerginlikler yaşanabileceğini düşündüğünü ifade etti. 
     AB Komisyonu üyesi, ''Türkiye, hem İslamiyet hem de batı kriterlerini bir arada yaşayan bir ülke olarak çok önemli, Avrupa'nın savunma ve güvenlik politikasında önemli bir partnerimiz, ancak reformların uygulanması olmaksızın sadece savunma ve güvenlik Türkiye'nin AB'ye alınması için bir sebep olamaz'' diye konuştu. 
     AB Komisyonu'nun ilerleme raporunda yer alan Kıbrıs konusuna da değinen Verheugen, ''Biz BM'nin önerdiği çözümü kuvvetle destekliyoruz. Kıbrıs sorununun 1 Mayıs'tan önce çözülmesi çok önemli. Birleşmiş bir Kıbrıs'ın AB'ye girmesi, Kıbrıslı Türklerin de yararına olacaktır. Bu siyasi bir gerçektir. Türkiye de bunu böyle bilmelidir. Kıbrıs'ta çözümsüzlük Türkiye için çok önemli bir engeldir. Ön koşul değil ama siyasi bir gerçektir'' görüşünü savundu. 
     Verheugen, ayrıca Troyka toplantısı sırasında Dışişleri Bakanı Gül ile konuşurken, KKTC'de yapılacak seçimlerin adil olması için Türkiye'nin destek vermesini istediğini söyledi. 
     
</TEXT>
</DOC>
