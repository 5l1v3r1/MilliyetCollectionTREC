<DOC>
<DOCNO> 191401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sonspo02.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kongrede büyük kavga Milletvekili pencereden kaçabildi.. 
</HEADLINE>
<TEXT>

     Aydınspor'un, Kulüp Başkanı Tansel Önder ile Cem Akbudak'ın liderliğindeki listelerin yarıştığı olağanüstü kongresinde, Akbudak'a laf atılması üzerine iki grup arasında kavga çıktı. 
     Çıkan kavga sonucu ortam bir anda karışırken, kongreyi izlemekte olan AK Parti Aydın Milletvekili Ahmet Rıza Acar ile Aydın Belediye Başkanı İlhami Onsekiz, salonu camdan atlayarak terk edebildi. 
     Aydınspor Hüseyin Aksu Tesisleri'nde yapılan kongrede, mevcut başkan Tansel Önder ile Cem Akbudak hazırladıkları listelerle başkanlığa aday oldu. 
     Cem Akbudak, kongrenin başlamasının ardından divana bir önerge vererek, ''Gündemin 8. maddesinde yer alan dilek ve temenniler bölümünün 4. sıraya alınmasını'' talep etti. 
     Önergenin reddedilmesinin ardından söz alan Akbudak, ''Biz, Aydınspor'un sahipsiz kalmadığını göstermek için buradayız. Bugün konuşamayacaksak ne zaman konuşacağız '' diyerek salonu terk etmek üzere çıkışa yöneldiğinde, bazı delegelerce kendisine laf atılması üzerine iki grup arasında kavga çıktı. 
     Bu sırada kongreyi izlemekte olan Ak Parti Aydın Milletvekili Ahmet Rıza Acar ile Aydın Belediye Başkanı İlhami Onsekiz, ortalığın bir anda birbirine girmesi nedeniyle salonu ancak camdan dışarı çıkarak terk edebildi. 
     
     ÖNDER YENİDEN BAŞKAN 

     Kavgaya çevik kuvvet ekiplerince müdahale edilmesinin ardından yeniden başlayan kongrede, oy kullanan 98 delegenin tümünün desteğini alan Tansel Önder, yeniden başkanlığa seçildi. 
     Tansel Önder, kongrenin sonuçlanmasının ardından yaptığı açıklamada, ''Bu yıl kimse merak etmesin, istediğimiz sonuçları alacağız. Önümüzdeki günlerde bunu hep birlikte göreceğiz'' dedi. 

     
</TEXT>
</DOC>
