<DOC>
<DOCNO> 158566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/dunya/adun.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Dağıtın şu bulutları 
</HEADLINE>
<TEXT>

Rusya Devlet Başkanı, St. Petersburg'un kuruluş yıldönümü kutlamalarında yağmur yağmaması için emir verdi. Uzmanlar, 10 gün sürecek kutlamalar sırasında kent üzerine yağmur bulutu gelmesini engelleyecek 
     CENK BAŞLAMIŞ Moskova 

     Rusya Devlet Başkanı Vladimir Putin, St. Petersburg'un kuruluş yıldönümü kutlamaları sırasında yağmur yağmasının engellenmesi için meteoroloji yetkililerine talimat verdi. 
     Ülkenin ikinci büyük kenti olan St. Petersburg'un 300. kuruluş yıldönümü kutlamaları dün başladı. 10 gün sürecek kutlamalara 43 ülkenin devlet ya da hükümet başkanları da katılacak. Putin, hazırlıkları yaklaşık iki yıldır süren kutlamaların yağmur nedeniyle gölgelenmemesi için önlem alınmasını istedi. Putin'i asıl endişelendiren Avrupa Birliği AB ve Bağımsız Devletler Topluluğu BDT liderlerinin katılımıyla 30 ve 31 Mayıs günleri yapılacak zirve toplantısı. Zirveye katılacak liderlerle 15 bin civarında yabancı konuk için yeni onarılan Konstantin Sarayı önünde su ve lazer gösterisi sunulacak. Putin, 1 Haziran'da ABD Başkanı George W. Bush'la ayrı bir görüşme de yapacak. 
     Rusya, Sovyet lideri Jozef Stalin döneminde başlatılan araştırmalarla meteorolojik olaylara müdahalede deneyim sahibi bir ülke. Rus uzmanlar, acil durumlarda sadece yağmur yağmasını engellemekle kalmıyor, istenilen bir bölgenin yağış almasını da sağlayabiliyor. Örneğin, bir bölgedeki yağmur bulutları kuraklık çekilen yere yönlendirilebiliyor. Aynı şekilde fırtınaların yön değiştirmesi ya da sisin dağıtılması çalışmaları yapılabiliyor. St. Petersburg'da uygulanacak yöntem ise, yağmur bulutlarına yaklaşan uçakların özel kapsüller içinde kuru buz parçalarını bulut kümesine atmasını içeriyor. Bu işlemden kısa bir süre sonra o bölgeye yağmur yağmaya başlıyor ve bulutların daha fazla ilerlemesi engellenmiş oluyor. 31 Mayıs'a kadar uygulanacak bu yöntemle yağmur bulutlarının kutlamalar süresince St. Petersburg üzerine gelmesi önlenecek. Meteoroloji yetkilileri, Putin'in talimatı doğrultusunda kente hiçbir yağmur bulutu gelemeyeceğini söyledi. Yağmuru engelleme yöntemi, özellikle Kızıl Meydan'da törenlerin düzenlendiği günlerde başkent Moskova'da uygulanıyor. Bu proje için 1 milyon dolar ayrıldığı öğrenildi. 
     
     

</TEXT>
</DOC>
