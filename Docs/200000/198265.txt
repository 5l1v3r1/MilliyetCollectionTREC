<DOC>
<DOCNO> 198265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/guncel/gun01.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çıplak kral heykeline kıyafet uydurdular... 
</HEADLINE>
<TEXT>

   Antalya'nın isim babası Bergama Kralı 2. Attalos'un çıplak heykeli, halkın huzuruna çıkarılmadan önce giydirildi 
      KADİR ZENGİN DHA 
   
   Akdeniz Üniversitesi Güzel Sanatlar Fakültesi'nde Türkmenistanlı heykeltıraş Meret Ovezov'a yaptırılan Bergama Kralı 2. Attalos'un heykeli, daha kaidesine konulmadan tarih ve sanat çevrelerini birbirine düşürdü. Bazı tarihçiler, hiçbir tarihsel kaynakta eşk li belirlenemeyen 2. Attalos'un Roma'daki heykeliyle Antalya'ya konulacak benzeri arasında büyük fark bulunduğunu iddia etti. 
   
   Roma'dakiyle ilgisi yok 
   Arkeoloji dünyasında otorite kabul edilen Alman bilim adamı Bernard Andreage'nin kitabında yayımlanan bir fotoğraf, tartışmaların yönünü İtalya'ya çevirdi. Roma Milli Müzesi'nde sergilenen ve Andreage'nin antik çağ uzmanı N. Himmelman'ı kaynak gösterip 2. Attalos olduğunu iddia ettiği çıplak heykelle Antalya Belediye Başkanı Bekir Kumbul'un isteği üzerine yapılan heykelin hiçbir benzerliği olmadığı ortaya çıktı. Roma'daki müze envanterinde "Aulo Ottogone inv. 1049 no" ile kayıtlı olan orijinal Attalos heykelinin çıplak, Antalya'daki benzerinin ise belden aşağısının kapalı olması ilk göze çarpan farklılık. 
   
   'Yüzü de benzemiyor' 
   Sanat tarihi ve arkeolojide heykel, resim ve para gibi objelerin taşıdıkları resim ve figürlerden tanımlanıp tarihlendiğine dikkat çeken uzmanlar, fakültede yapılan 2.60 metre boyundaki heykelin saç ve yüz figürünün de Bergama Hanedanlığı'nı yansıtmadığını savundu. 
   Kumbul'un şu ana kadar 80 milyar liraya yakın para ödediği 2. Attalos heykeli, Büyükşehir Belediyesi'nce siparişi verilen Gıyasettin Keyhüsrev heykeliyle birlikte 500 milyar liraya mal olacak. 
   
   
   
   
   
</TEXT>
</DOC>
