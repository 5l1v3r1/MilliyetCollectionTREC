<DOC>
<DOCNO> 173465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sondun18.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Nina'nın annesine mektup İkiniz de kalbimde yaşayacaksınız 
</HEADLINE>
<TEXT>

     Türk nişanlısı tarafından vurulmasından sonra ailesince organları bağışlanan Alman kadın Nina Typol'un kalbinin nakledildiği Erol Mertkanlı'nın, Nina'nın ailesine uzun bir mektup gönderdiği bildirildi. 
     Alman Bild gazetesi, Mertkanlı'nın mektubunda, ''Kızınızın ölümünden ne kadar üzüntü duyduğumu bilemezsiniz. Siz bana, hayatımı kurtaran bir şey hediye ettiniz. Hayatım boyunca sizi annem ve babam olarak göreceğim ve seveceğim. Her ikiniz de artık sonsuza kadar kalbimde yaşayacaksınız'' diye yazdı. 
     Nina'nın ailesinin Mertkanlı'nın mektubundan çok etkilendiği kaydedilen haberde, baba Klaus Typol'un de kalp hastası olmasına ve kızının, kendisine bir şey olması durumunda kalbini babasına vermek istediğini söylemesine rağmen, Typol ailesinin, kızlarının kalbinin bir yabancıya verilmesini istediği belirtildi. 
     Typol'un annesi Marion Typol da, ''Erol'un hayatta ikinci bir şans yakalamasına seviniyoruz. Böylece Nina'nın ölümü bir anlam kazanmış oldu. Bu bizim acımızı biraz olsun dindiriyor. Nina'nın son isteğini yerine getirdik. Her zaman yardımsever bir insandı. Erol'un da çok sempatik olduğuna inanıyoruz. Ninamız için sıkça dua etmesine seviniyoruz. Nina Erol'un içinde yaşamaya devam ediyor'' şeklinde konuştu. 
     Nina'nın ailesinin Türkiye'ye giderek Erol'u ziyaret etmek istediği de bildirildi. 
     Nina'nın ailesi tarafından bağışlanan kalbi, Şubat ayında İstanbul'da yapılan ameliyat ile, kalp büyümesi ve kalp yetmezliği olan Erol Mertkanlı'ya takılmıştı. 
     İstanbul'da yaklaşık 6 ay önce, nişanlısı Hakan Çakmak'ın evinde oturan 6.5 haftalık hamile Nina Typol, tabancayla vurulmuş halde bulunmuştu. 
     Doktorlar, hastada beyin ölümü gerçekleştiğini ve bitkisel hayatta olduğunu, ancak karnındaki bebeğin yaşadığını açıklamıştı. 
     Makineye bağlı yaşatılan Nina Typol'un ailesinin isteği üzerine önce bebek kürtajla alınmış, ardından da Alman kadın kendisini hayata bağlayan makineden ayrılmıştı. 
     Nina Typol'un kalbi ve karaciğeri ailesi tarafından bağışlanmıştı. 
     Olaydan sonra teslim olan Hakan Çakmak ise ifadesinde, evlilik hazırlıkları yaptığı nişanlısının Almanya'ya gitmek istemesi üzerine aralarında tartışma çıktığını, Nina'yı tabancayla vurduğunu söylemişti. 
     
</TEXT>
</DOC>
