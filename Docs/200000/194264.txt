<DOC>
<DOCNO> 194264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sontur17.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ABD Kürtleri kayırıyor 
</HEADLINE>
<TEXT>

     ANKARA Milliyet 

Türkiye'nin asker gönderme kararını askıya almasına rağmen Türk işadamlarının önünü açılacağını kaydeden Dışişleri Bakanı Abdullah Gül, ABD'nin Irak içinde de Kürt grupları kayırdığını vurguladı. Gül, AB'nin Türkiye'ye x, w ve q harfleri yönünde yaptığı baskının arkasında da Türkiye'nin AB üyeliğini istemeyen güçlerin yattığını belirterek, "onlar öyle isterse ben de ü'yü isterim" dedi. 
     NTV'nin sorularını yanıtlayan Gül, dış politikayla ilgili şu mesajları verdi KÜRTLER KAYRILIYOR Kürtlerin kayrıldığı çok açık. Irak'ın yönetim Konseyi'nin kuruluşunda ve diğer gelişmelerde bu görüldü. Umud ederiz bu Irak'ta potansiyel tehlikeler ortaya çıkarmaz. İyilik yapıyoruz dediğiniz insanların ileride kötülüğüne olmaz. Geçmişte Kürtlere yönelik katliamlar gerçekleşti. Bu tür kayırmalarla onlara yönelik düşmanlar yaratırsınız. 
     KÜRTLERİN DEVLETLEŞMESİ Irak'ın toprak bütünlüğünü tehlikeye sokacak hiçbir gelişmeye fırsat vermemek gerekir. Ama güç bizde değil ABD'de. Geldiler işgal ettiler. Biz sürekli uyarıyoruz. 
     TEZKERE'NİN İADESİ Bunun örneği yok. CHP sadece konuşuyor. İhtiyaç olursa yetkiyi tekrar kullanabiliriz. 
     KREDİ 8.5 milyar dolarlık kredinin asker göndermeyle ilgisi yok. Tamamen ekonomik bir anlaşma. Para hazır. Hemen kulanacağız diye bir şey yok. En iyi şartlarda değerlendirilecek. 
     ABD KAMUOYU Resmi talep ABD'den geldi şimdi bu noktaya gelindi. Eminim bu konuda Türkiye lehinde kamuoyu oluşacaktır. 
     İŞADAMLARININ ÖNÜ AÇILACAK Zaten orada işadamlarımız vardı. Türk işadamlarının rahatça önü açılacak. Çok daha büyük ihaleler alacaklar. 
     KUZEY IRAK'TAKİ BİRLİKLER Terör örgütü olduğu sürece askerlerimiz orada kalacaktır. BM'nin bize verdiği yetkiler var. Eğer Türkiye'ye karşı tehdit saldırı olursa hiç tereddüt etmeden gereken herşeyi yaparız. 
     KIBRIS Çözüm için Rum tarafına da baskı yapılması lazım. Ama Türk tarafı olarak bize de düşen işler var. Gerçekçi bakmak lazım. İleride daha mı avantajlı oluruz yoksa daha mı zayıf duruma düşeriz. KKTC'deki seçimden sonra oturup müzakere etmek lazım. Her türlü iyi niyetin gösterilmesi lazım. 
     ALFABE KAVGASI AB'de Türkiye'yi istemeyenler var ve çeşitli problemler çıkartmaya çalışıyorlar. Onların dediklerini hemen kabil edecek halimiz yok. Onlar böyle isterse ben de "ü"yü isterim, "ç"yi isterim. AB ile sağlıklı tartışmalarla çözülecektir. 
     
</TEXT>
</DOC>
