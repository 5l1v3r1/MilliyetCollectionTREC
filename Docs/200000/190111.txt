<DOC>
<DOCNO> 190111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sondun23.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens Philip'ten Diana'ya Charles'ın terkedeceğine inanmıyorum 
</HEADLINE>
<TEXT>

     Galler Prensesi Diana'nın eski uşağı Paul Burrel'ın yazdığı kitapta ortaya atılan yeni unsurlar, gelininden nefret ettiğine inanılan Edinburgh Dükü Prens Philip'in Camilla olayında Diana'nın yanında yer aldığını ortaya çıkardı. 
     Kitaba göre, gelinine bir mektup yazan Prens Philip, ''Aklı yerinde olan birinin, Camilla Parker-Bowles ile birlikte olmak için seni terk edeceğini tahayyül bile edemem'' ifadesini kullandı. 
     Mektubun, Diana'nın Prens Charles ile evliliğini kurtarmak için uğraş verdiği dönemde gönderildiğini belirten Burrel, ''A Royal Duty'' adlı kitabında alıntılar yaptığı mektubun, Monarşilerde her şeyin göründüğü gibi olmadığının kanıtı sayılabileceğini savundu. 
     1992 yılı yaz aylarında gönderilen mektubun içeriğini aktaran Burrel, Prens Philip'in oğluyla gelini arasında ''arabuluculuğa soyunduğunu'' ve gelinine, ''Biz her ikinizin de evlilik dışı ilişkilerinizi onaylamıyoruz. Ama biliyoruz ki Charles, Camilla ile birlikte olabilmek için kendi pozisyonundaki bir adamın almaması gereken riskler alıyor. Hiçbir zaman onun Camilla için seni terk edebileceğini düşünmedik. Zaten aklı yerinde olan birinin bunu yapmasını tahayyül bile edemeyiz. Böyle bir şey aklımızdan bile geçmez'' dediğini anlattı. 
     Burrel'ın kitabında yer alan bir başka mektupsa, kayınpederinin bu kez gelinine yüklendiğini ve oğluyla gelini arasındaki ayrılığın sorumlusu olarak Diana'yı gördüğünü ortaya çıkardı. Prens Philip'in bu mektupta da gelinine, ''Oğluma yaptıklarının, onun Camilla ile olan ilişkisiyle ilgisi var mı Bütün bunlar, bu ilişkinin doğal bir sonucu sayılabilir mi Dürüst olarak bu sorunun yanıtını kendine vermeni istiyorum'' dediği kaydedildi. 
     Öte yandan, Diana ile birlikte Paris'teki kazada ölen Dodi El Fayed'in babası işadamı Muhammed El Fayed, bir kez daha ''bağımsız bir soruşturma başlatılmasını'' istedi. 
     Fayed, son gelişmelerin, oğlu ve Diana'nın ölümüyle ilgili duyduğu kuşkuları doğrular nitelikte olduğunu savundu. 
     
</TEXT>
</DOC>
