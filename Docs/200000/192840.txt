<DOC>
<DOCNO> 192840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sonspo12.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes'te Ülker tadı... Kerem Tunçeri en iyi maçını oynadı... 
</HEADLINE>
<TEXT>

     Türkiye Basketbol Ligi'nde şampiyonluğun en büyük iki adayının mücadelesinde Ülkerspor'u 22 sayı farkla 94-72 yenen Efes Pilsen'de, farklı skorlu galibiyetin sevinci yaşanıyor. 
     Geçen hafta deplasmanda Tuborg Pilsener karşısında sürpriz bir yenilgi alan Efes Pilsen, Ülkerspor'u yenerek hem bu yenilgiyi telafi etti, hem de zorlu rakibine ilk yenilgisini tattırdı. 
     Efes Pilsen Menajeri Engin Özerhun, Ülkerspor karşısında maça çok iyi başladıklarını belirterek, ''Rakibimiz karşısında hücumda ve savunmada etkili olarak farklı skorlu bir galibiyet aldık'' dedi. 
     Özerhun, maçın daha farklı skorla bitebileceğini vurgulayarak, ''Tuborg Pilsener karşısında aldığımız yenilgi sonrası böyle bir galibiyete ihtiyacımız vardı. Yenilseydik lig birinciliği şansımız azalacaktı. Ayrıca rakibimiz karşısında olası play-off eşleşmesinde evsahibi takım avantajını kaybedecektik. İyi mücadele ederek kazandık. Skorer oyuncularımız görevlerini yaptılar. Rakibinin de skorer oyuncularını iyi savunarak galibiyete ulaştık. Bu galibiyet Avrupa Ligi maçları öncesi büyük moral oldu'' diye konuştu. 
     Özerhun, sezonun ilk haftalarında yaşadıkları en büyük sıkıntının istikrar olduğunu ifade ederek, ''Maccabi Tel Aviv ile yaptığımız hazırlık maçını kazandıktan sonra ligde Tuborg Pilsener'e yenildik. Ancak bu hafta Ülkerspor'u farklı yendik. İstikrarı sağladığımızda daha başarılı olacağız'' dedi. 
     
     SÜPER KEREM 
     Ülkerspor karşısında 24 sayı üreten Kerem Tunçeri'nin maçta çok iyi bir performans ortaya koyduğunu kaydeden Özerhun, bu oyuncunun Efes Pilsen'e transfer olduğundan beri en iyi oyununu sergilediğini söyledi. 
     Özerhun, Kerem'in özellikle ihtiyaç duydukları maçta iyi oynamasının sevindirici olduğunu belirterek, ''Kerem skora çok büyük katkı yaptı. Takımı da iyi oynattı. Ayrıca takım olarak skor ürettiğimizde daha rahat oynuyoruz'' diye konuştu. 
     Yabancı oyuncularından Prkacin'in performansına da değinen Özerhun, şunları söyledi 
     ''Prkacin, hafta içinde sakat olduğu için yalnızca 1 kez antrenmana çıkabildi. Buna rağmen çok iyi oynadı. Zaten kendisi diğer oyuncularımızın yapamadığını yapıyor. Akıllı bir oyun sergiliyor. Langdon da çok eleştiri almasına rağmen görevini yapıyor. Ülkerspor karşısında ürettiği sayıları maçın hemen başında buldu ve bu şekilde bizi rahatlattı.'' 
     
     ÖMER İSTANBUL'DA KALACAK 
     Özerhun, arka baldırında çekme olan Ömer'in, Avrupa Ligi'nde TAU Ceramica Vitoria ile yapılacak maç için İspanya'ya götürülmeyeceğini söyledi. 
     Bu oyuncunun sakatlığı nedeniyle dinlendirildiğini kaydeden Özerhun, ''Kendisi yavaş yavaş antrenmanlara başlıyor. Büyük bir ihtimalle gelecek haftaki Türk Telekomspor maçında da forma giymeyecek'' dedi. 
     Bu arada Efes Pilsen, Avrupa Ligi'nde TAU Ceramica Vitoria ile 6 Kasım Perşembe günü yapacağı maç için 4 Kasım Salı günü İspanya'ya gidecek. 
     
</TEXT>
</DOC>
