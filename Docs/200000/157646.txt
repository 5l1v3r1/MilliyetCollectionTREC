<DOC>
<DOCNO> 157646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sonspo03.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada derbinin yankıları sürüyor... 
</HEADLINE>
<TEXT>

     Türkiye Basketbol Ligi play-off çeyrek final serisinde ezeli rakibi Fenerbahçe'yi eleyerek, yarı finale yükselen Galatasaray'da büyük sevinç yaşanıyor. 
     Sarı-kırmızılı takımın antrenörü Erman Kunter, maçtan sonra yaptığı açıklamada, seride 2-0 yapınca rehavete kapıldıklarını, toparlanana kadar da durumun 2-2 olduğunu belirterek, ''Hatalarımızdan epey ders aldık. Son maçta şans bize güldü. İyi oynadık ve yarı finale yükseldik'' dedi. 
     Galatasaray'ın iyi bir sezon yaşadığını anlatan Kunter, ''Ligi 3. bitirdik ve şimdi yarı finale çıktık. En büyük özelliğimiz teslim olmamamız. Yarı finalde Efes Pilsen serisi zor olacak, ama biz hiçbir şekilde mücadeleyi bırakmayacağız'' diye konuştu. 
     
     ÖZGÜL ''SAVUNMADAKİ HATALAR NEDENİYLE KAYBETTİK'' 
     Fenerbahçe Antrenörü Murat Özgül ise son maçı savunmada yaptıkları hatalar nedeniyle kaybettiklerini söyledi. 
     Özgül, daha önceki karşılaşmalarda savunmada gösterdikleri etkili oyunu bu maça yansıtamadıklarını ifade ederek, ''Diğer maçlarda çok iyi savunma yapıp adeta savunmamızla savaş verdik. Bugünkü maçta ise ne yazık ki problemler önce savunmada başladı. Savunma yapmayan bir takımın başarılı olması mümkün değildir'' diye konuştu. 
     Özgül, maç boyunca çok kolay sayı yediklerini belirterek, şunları söyledi 
     ''Rakibimizin oyuncusu Koch, 35 sayıyla oynadı. Bir oyuncuya bu kadar sayı attırdığınız zaman işiniz çok zorlaşıyor. Bizim oyun stilimizde hızlı hücumlar var. Savunma yapıp, ribaund alıp, hızlı hücumlarla skor üretmemiz gerekiyordu. Ne yazık ki bunu yapamadık. Bütün bunlar üst üste geldiği zaman kazanmayı hak eden taraf olamadık. Bunu hak eden bir tek seyirciydi. Onlara da teşekkür ediyoruz.'' 
     
</TEXT>
</DOC>
