<DOC>
<DOCNO> 168783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sonspo20.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da işler yolunda... 
</HEADLINE>
<TEXT>

     Bursaspor Kulübü Başkanı Fikret Üstenci ve Mali Asbaşkan Erkan Körüstan, yeşil-beyazlıların yeni sezon hazırlıklarını izlemek üzere Hollanda'nın Eindhoven kentine gitti. 
     Üstenci ve Körüstan'ın yeni sezon hazırlıkları ile ilgili teknik direktör Gheorghe Hagi ile görüş alışverişinde bulunacakları ve takımın son durumu hakkında bilgi aldıktan sonra 14 Temmuz Pazartesi günü Bursa'ya dönecekleri öğrenildi. 
     Bu arada, yeşil-beyazlıların amatör lig takımlarıyla oynadıkları 3 hazırlık maçından 9-0, 8-0 ve 6-0'lık farklı galibiyetlerle ayrılması yeşil-beyazlı taraftarlar tarafından sevinçle karşılandı. 
     Geçen sezonki sıkıntıları yeniden yaşamak istemeyen taraftarlar, Gheorghe Hagi'nin getirdiği yeni oluşumun ardından, geçmiş yıllarda olduğu gibi kenti yeşil-beyazlı bayraklarla süslemeye başladılar. 
     
</TEXT>
</DOC>
