<DOC>
<DOCNO> 195948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur20.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Saldırıda ölen 23 kişiden 22'sinin kimliği tespit edildi... 
</HEADLINE>
<TEXT>

     Şişli ve Beyoğlu'nda dün 2 ayrı sinagoga yönelik bombalı saldırıda hayatlarını kaybeden 23 kişiden 6'sının daha kimliği belirlendi. 
     Adli Tıp Kurumu'nda bulunan cenazelerden Nurettin Aydın, Naşit Gürel, Avran Varol, Fazlı Süslü, İsrael Yoel Ülçer ve 8 yaşındaki Arnette Rubinstei Talu'nun cesetleri, yakınlarınca teşhis edildi. 
     Aynı saldırıda ölen diğer kişilerin, polis memuru Bülent Bostanoğlu ile Oğuz Kızılırmak, Ömer Yazar, Murat Şahin, Mehmet Eruş, Yono Romono, Emin Türkaslan, Serkan Balcı, Mesut Gürol, Saadet Güneş, Hakan Yüksel, Mustafa Yenier, Kaya Kaya, Mehmet Ateş, Berta Özdoğan ve eşi Ahmet Özdoğan olduğu anlaşılmıştı. 
     Bu kişilerden Naşit Gürel, Mehmet Ateş, Serkan Balcı, Emin Türkaslan ve Mustafa Yenier'in, sinagogları koruyan özel güvenlik şirketinin elemanları olduğu belirlendi. 
     
     CENAZELER ALINIYOR 

     Öte yandan, teşhis edilen cenazelerden Serkan Balcı, Oğuz Kızılırmak, Murat Şahin, Mehmet Ateş ve Mustafa Yenier'in cenazeleri, toprağa verilmek üzere yakınları tarafından Adli Tıp Kurumu'ndan alındı. 
     Serkan Balcı'nın cenazesi Ordu'nun Perşembe ilçesine, Mustafa Yenier'in cenazesi de Konya'nın Akşehir ilçesine gönderilirken, Oğuz Kızılırmak'ın cenazesi Levent Camii'nde öğle vakti kılınacak namazın ardından Yeniköy Mezarlığı'nda, Mehmet Ateş'in cenazesi de yine öğle vakti İzzetpaşa Camii'nde kılınacak namazın ardından Hasdal Mezarlığı'nda toprağa verilecek. 
     Murat Şahin'in cenazesi ise Avcılar Firuzköy Sonevler Cemevi'nde düzenlenecek törenin ardından defnedilecek. 

     
</TEXT>
</DOC>
