<DOC>
<DOCNO> 180349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sontur32.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzlaştırma Kurulu, tarafları dinledi... 
</HEADLINE>
<TEXT>

     Kamu İşveren Kurulu üyeleri, memur maaşlarına 2004 yılında yapılacak zamma ilişkin görüşlerini Uzlaştırma Kurulu'na iletti. 
     Uzlaştırma Kurulu, bu sabahki oturumunda Türkiye Kamu-Sen ve KESK'in ardından Kamu İşveren Kurulu üyelerinin görüşlerini dinledi. 
     Alınan bilgiye göre, Kamu İşveren Kurulu üyeleri enflasyon beklentisi ve ekonomik gelişmelere paralel olarak memur maaşlarında yapılacak zamma ilişkin görüşlerini Uzlaştırma Kurulu'na aktardı. 
     Kurul üyelerinin kamu çalışanlarının 2003 yılı kayıplarına ilişkin net 160 milyon lira ödeme yapılması ve 2004 yılında memur maaşlarına birinci 6 ay yüzde 6, ikinci 6 ay yüzde 6 olmak üzere yüzde 12 zam yapılması yönünde hükümetin önerisini Kurul'a aktardığı belirtildi. 
     Uzlaştırma Kurulu toplantısına, Kamu İşveren Kurulu üyeleri olarak, Maliye Bakanlığı Müsteşarı Hasan Basri Aktan, Maliye Bakanlığı Bütçe ve Mali Kontrol Genel Müdür Yardımcısı Arif Kapanoğlu ile Hazine Müsteşar Yardımcısı Cavit Dağdaş ve Devlet Personel Başkanlığı temsilcileri katıldı. 
     Uzlaştırma Kurulu'nun yarın veya 6 Eylül Cumartesi günü bir karar verebileceği bildirildi. 
     Uzlaştırma Kurulu çalışmalarına öğleden sonra devam edecek. 
     
</TEXT>
</DOC>
