<DOC>
<DOCNO> 167751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/spor/spo03.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kariyer değil para 
</HEADLINE>
<TEXT>

Galatasaray'ın Pierre van Hooijdonk'u transfer edebilmek için Şampiyonlar Ligi kozunu oynadığı ancak golcü oyuncudan "Ben başarıya doydum. 34 yaşındayım, artık para ilk planda" yanıtını aldığı öğrenildi 
     ERHAN TELLİ 

     Perde arkası 
     GALATASARAY'IN, Fenerbahçe ile el sıkışan Hollandalı golcü Pierre van Hooijdonk'u da maddi imkansızlıklar yüzünden elinden kaçırdığı öğrenildi. Hooijdonk'la yapılan tüm görüşmelerde, yönetim Şampiyonlar Ligi kozunu kullandı, ancak Hollandalı yıldız verdiği yanıtta, "Ben başarıya doydum. Feyenoord'la UEFA Kupası'nı kazandım. 34 yaşına geldim. Artık kariyer değil para kazanmak önemli" dedi. 
     
     Terim vazgeçti 
     SARI - Kırmızılı yöneticiler de bunun üzerine, Sonny Anderson'a yöneldi. Brezilyalı futbolcu Şampiyonlar Ligi'nde mücadele edecek olması nedeniyle Galatasaray'a gelmeyi kabul ettiğini bildirince, Teknik Direktör Fatih Terim'in yıllık 2.5 milyon Euro isteyen Hollandalı Van Hooijdonk'la yapılan görüşmeleri durdurduğu bildirildi. Anderson'un hazırlık kampına yetiştirilmeye çalışıldığı belirtildi. 
     
İşte gerçek taraftar      GALATASARAYLI taraftarlar yönetime çağrıda bulunarak yapılacak olan transferlerin 10 gün gizli tutulmasını istediler. Ultraslanlar önderliğindeki girişimde tüm taraftarlar kombine kart almaya davet edildi. Yayınlanan bildiride Galatasaray taraftarının transfere göre destek vermediği ve kulübün zor anlarında hep yanında olduğu açıklandı. 
     ULTRASLANLAR bu özelliklerini kanıtlamak için gizlilik çağrısı yaptı. Bu 10 günlük süre içinde Galatasaray taraftarının tüm gücünü göstererek bugün satışa çıkacak olan kombine biletlerin tümünü almasını isteyen Ultraslanlar'ın bu kampanyası büyük ilgiyle karşılandı. Kombineler Biletix, Mecidiyeköy'deki Galatasaray Store ve Olimpiyat Stadı'nda satılacak. 
     
'Yıldıray mümkün değil'      İKİNCİ Başkan Ali Dürüst, Yıldıray Baştürk konusuna dün açıklık getirdi. Dürüst, milli oyuncuyla ilgilenmediklerini söyledi, "Böyle bir şey mümkün değil. Yıldıray'ın Bayer Leverkusen'le sözleşmesi sürüyor. Ve yüklü bir bonservis ücreti var. Bu şartlarda kendisini kadroya katmamız maddi olarak da imkansız" dedi. 
     
Evdeki yabancılar      GÖNDERİLECEKLER listesinde bulunan Xavier, Batista ve Pinto'yu adeta hırs bastı. Sarı - Kırmızılılar'ın üç yabancısı yeni sezon hazırlıklarına yüksek tempoda başlarken, kadroda kalabilmek için Fatih Terim'in gözünün içine bakıyorlar. Terim'in de bu üç futbolcudaki aşamadan bir hayli memnun kaldığı gözlerden kaçmıyor. 
     
     

</TEXT>
</DOC>
