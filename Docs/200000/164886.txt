<DOC>
<DOCNO> 164886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sondun13.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de skandal Prens William'a Bin Ladin sürprizi... 
</HEADLINE>
<TEXT>

     İngiltere Veliaht Prensi Charles'ın büyük oğlu Prens William'ın 21. yaş günü için verilen partiye ''Usame Bin Ladin kılığında'' bir davetsiz misafirin gelmesi, ''tarihin en önemli güvenlik skandalı'' olarak adlandırılırken, ihmali görülen polisler hakkında soruşturma açıldı. 
     Kraliyet ailesinin koruma ağının tümüyle gözden geçirilmesini isteyen İçişleri Bakanı David Blunkett, 36 yaşındaki Aaron Barschak adlı komedyenin nasıl olup da bütün Kraliyet ailesinin bulunduğu salona, onların yanı başına kadar girmeyi başardığının ortaya çıkarılmasını istedi. 
     Bu arada, komedyen Barschak'ın sadece reklam peşinde koşan bir sanatçı adayı olduğuna ve silahsız durumda bulunduğuna dikkati çeken İngiliz basını, ''Ama bu da Scotland Yard'da yüreklerin ağızlara gelmesine engel olamadı. Zira onlar da biliyorlar ki, Barschak'ın yerinde bir intihar eylemcisi ya da bir terörist olabilirdi ve Kraliyet ailesi üyelerinin yanı başına kadar sokulan bu kişi, bir felakete yol açabilirdi'' diye yazdı. 
     Barschak'ın salondan çıkarılması sırasında, Kraliçe dahil, herkesin salonda bulunduğunu hatırlatan basın, Barschak'ın kefaletle serbest bırakıldığını ve ortada bir suç olmadığı için cezalandırılmaması ihtimalinin yüksek olduğunu kaydetti. 
     Serbest kaldıktan sonra gazetecilerin sorularını yanıtlayan komedyan Aaron Barschak, ''Bin Ladin'in de baloya gitmeye hakkı vardı. Ben de ona bu hakkı tanıdım. Tabii ki bu durumdan bir kazanç çıkarmaya çalışıyorum'' diye espri yaptı. 
     Bu arada, Barschak'ın, Kraliyet'in ailesinin Prens'in 21. yaş günü için verdiği partiye girmeyi başaran tek yabancı olarak, bazı bulvar gazetelerinden hikayesini anlatmasına karşılık 50 bin sterlin gibi önemli miktarlarda para teklifleriyle karşı karşıya olduğu da öne sürülüyor. 
     İngiltere'de 1982 yılında da benzeri bir skandal yaşanmış ve Kraliçe sabah uyandığında Michael Fagan adlı kişiyi yatağının ayak ucunda otururken bulmuştu. 
     Son güvenlik skandalıyla ilgili olarak bugün İçişleri Bakanı'na sunulması beklenen ilk raporun ardından Kraliçe'nin güvenliğinden sorumlu birimlerden bazı kişilerin görevlerinden alınmalarının beklendiği, basının yorumları arasında yer aldı. 
     
</TEXT>
</DOC>
