<DOC>
<DOCNO> 171077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/spor/spo01.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Cordoba süre verdi 
</HEADLINE>
<TEXT>

   Beşiktaş'tan yıllık 2 milyon dolar isteyen, ancak 1.5 milyon teklif edilen Kolombiyalı kaleci, iki hafta bekleyeceğini, daha sonra gelen teklifleri değerlendireceğini söyledi 
   MEHMET ÇİFTÇİ 

   
   Masaya oturacak 
   BEŞİKTAŞ yönetimi, Miami'deki tatilini yarıda bırakarak G.Kore kampına katılan, ancak burada para konusunda anlaşmazlığa düşen Oscar Cordoba ile yeniden masaya oturacak. Arsenal'dan zorunlu dönüş yapan Oscar Cordoba'nın, yönetimden yıllığına 2 milyon dolar istediği öğrenildi. Kolombiyalı kalecinin bu teklifine sıcak bakmayan yönetimin, yıllık 1.5 milyon dolar önereceği ve bu rakamdan taviz vermeyeceği belirtildi. 
   
   "Sözler var" 
   CORDOBA ise "Beşiktaş'ın sözleşmeli oyuncusuyum. Kaldı ki, alacağım ücretin iyileştirilmesi için geçmişte verilen sözler var. Ancak şu ana kadar hiçbir yönetici beni çağırıp konuşmadı" dedi. Tecrübeli file bekçisi, "Arsenal konusu kapanmıştır. Alacağım ücrette iyileştirme olursa elbette Beşiktaş'ta kalırım. İki hafta bekleyeceğim. Anlaşamadığım takdirde diğer teklifleri değerlendireceğim" diye konuştu. 
   
   Söz yenilerde    EMRE Herşeyin açıkça konuşulması bizim için de iyi. Önümüzde çok zor geçecek bir sezon var. Yaptığımız kamp ve maçlarda hatalarımızı görüp, ona göre önlem alacağız. Rekabet ortamı forma giyme yarışını üst seviyeye çıkaracak. 
   AHMED HASSAN Elbette benim için de zor. Farklı bir kadro, ortam ve yeni takıma geldim. Gençlerbirliği'nde serbest oyuncu olarak görev yapıyordum ve çok faydalı oldum. Yine aynı bölgede oynarsam aynı başarıyı gösteririm. 
   OKAN İlk kampta hiç idman yapmadım, ikincisinde iki çalışma ile maça çıktım. Sakatlık yüzünden gücüm yok. Yoksa ben o topları aldığımda basıp, kaleye giderim. Kondisyonumu toparlarsam, gerçek Okan ortaya çıkacaktır. 
   SİNAN Sezon sonu ameliyat geçirdim. Ardından Kore'deki maçlara ağır grip ile çıktım. Bu nedenle ceza alanında top geldiğinde ne yapacağıma karar veremedim. Böyle bir durum senede bir olur. Lige kadar sorunları ortadan kaldıracağım.. 
   GÖKHAN İkinci ligden gelip de oynamak çok zor. Eksiklerim fazla, bunları daha çok çalışarak kapatmak istiyorum. Ağabeylerim bana hep yardımcı oluyor, Lucescu eksilerimi ve artılarımı söylüyor, bize de bunları uygulamak kalıyor. 
   
      Localar tam gaz    İNÖNÜ Stadı'nda yeni loca çalışmaları son hızıyla devam ediyor. Bursaspor maçına yetiştirilecek 22 yeni locayla birlikte kapasite 50'ye çıkacak. Yönetim ayrıca 22 bin koltuğu da tamamen yeniledi, soyunma odalarını da genişletti. Siyah - Beyazlı yöneticiler, "Pırıl pırıl stadımızla, gelirimizi ikiye katlayacağız" dediler. 
   
   Kritik zirve    BAŞKAN Serdar Bilgili ve bazı yöneticiler, bu akşam Teknik Direktör Mircea Lucescu ile biraraya gelecek. Özel işleri nedeniyle aniden dün Romanya'ya giden Rumen hoca, Bilgili ile yapacağı toplantıda, özellikle yabancı forvet konusunu gündeme getirecek. Lucescu ayrıca yeni sezon hazırlıklarının yanı sıra oyuncularla ilgili olarak Başkan'ı bilgilendirecek. 
   
   Golcü mesajı    SERGEN, takımın çok iyi bir golcüye ihtiyacı oluğunu söyledi. Tecrübeli oyuncu, "Eksiğimize rağmen, güçlü takımlar karşısında çok pozisyona giriyoruz. Ama Hakan Şükür tipinde bir santrfor alınırsa çok gol atarız" dedi. Siyah - Beyazlı takım dünkü izinden sonra bugün yeniden topbaşı yapacak. Bu arada Kore'deki Barış Kupası'nda Lyon'u 1-0 yenen PSV şampiyon oldu. 
   
   Maç programı    SİYAH - Beyazlılar'ın, Avusturya'daki maç programı da belli oldu. 26 Temmuz'da Avusturya'nın Rapid Wien ekibi ile TSİ 19.30'da karşılaşacak Beşiktaş, 29 Temmuz'da 19.00'da İngiliz Arsenal'in önüne çıkacak. 31 Temmuz'da Avusturya kampına son verecek Kartal, aynı gün İstanbul'a dönecek. 
   
   Tunaoğlu anıldı    BEŞİKTAŞ'IN efsane futbolcularından Yusuf Tunaoğlu, ölümünün 3. yılında mezarı başında anıldı. Zincirlikuyu Mezarlığı'nda düzenlenen anma törenine Beşiktaş Kulübü Yönetim Kurulu Üyesi Levent Erdoğan, Divan Kurulu Başkanı Şeref Nasır, Divan Kurulu üyeleri, Tunaoğlu'nun ailesi ile yakınları katıldı. 
   
   
</TEXT>
</DOC>
