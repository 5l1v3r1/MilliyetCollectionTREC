<DOC>
<DOCNO> 158095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sontur22.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Nikotini beyne gitmeden temizleyen aşı geliştirildi... 
</HEADLINE>
<TEXT>

     Nikotini beyne ulaşmadan kan dolaşım sisteminden temizleyebilen bir aşı geliştirildi. 
     Amerikan Kimya Kuruluşu dergisinin gelecek sayısında, Scripp Üniversitesi uzmanlarının geliştirdiği aşı hakkında ayrıntılı bilginin verileceği belirtildi. 
     Aşının formülünün hazır olduğunu açıklayan Dr. Michael M. Meijler ve Dr. Kim D. Janda, insanlar üzerinde deneme hazırlığı yaptıklarını söylediler. 
     Geliştirilen aşının, vücudun bağışıklık sistemini, nikotinin vücuttan temizlenmesi yönünde güçlendirdiği, güçlenen bağışıklık sisteminin de nikotini, antikorlar salgılayarak kan dolaşım sisteminden temizlediği belirtildi. 
     Laboratuvar ortamında denenen aşının nikotine karşı etkili bulunduğu, sigarayı bırakmak için tedavi gören bağımlılıra üzerinde deneneceği kaydedildi. 
     Aşıdan sonra sigarayı bırakanların yeniden sigaraya başlamaları durumunda, aşının etkisi sayesinde nikotinin beyne ulaşması önlenmiş olabilecek. 
     Geliştirilen aşı hakkında yorum yapan bazı uzmanlar, sigara tiryakilerinde nikotinin beyne ulaşmasını önleyebilen ve nikotini kan dolaşım sisteminden temizleyebilen aşının, insanları sigarayı bırakmaktan çok, sigaraya yöneltebileceğini, bunun da sigara üreticilerinin işine gelebileceğini savundular. 
     Araştırma ekibin, kokaine karşı da bir aşı geliştirdiği ve aşının klinik denemelerinin sürdüğü açıklandı. 
     
</TEXT>
</DOC>
