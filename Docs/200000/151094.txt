<DOC>
<DOCNO> 151094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/guncel/gun20.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye binasında şüpheli patlama 
</HEADLINE>
<TEXT>

Esenyurt'ta doğalgaz borusundaki sıkışma patlamaya neden oldu 
     Esenyurt Belediye binasında meydana gelen patlamada iki kişi öldü, beş kişi yaralandı. Sabotaj iddiaları ortaya atılırken, yetkililer daha sonra patlamanın gaz sıkışmasından kaynaklandığını bildirdi. 
     Patlama, binanın bodrum katındaki yemekhane ile çay ocağının bulunduğu bölüme açılan koridorda yer alan doğalgaz borusundaki sıkışma nedeniyle meydana geldi. Esenyurt'ta itfaiye müfrezesi bulunmadığı için Avcılar'dan gelen itfaiye ekipleri patlamanın meydana geldiği kata ulaşarak, içeride bulunanlara yardım etti. 
     
     Vergi yatırmak için gelmişti 
     Çöken duvarın altında kalan Raif Karabacak ile taşeron olarak çalışan temizlikçi Yaşar Türk Tektaş öldü. Karabacak'ın Vergi Barışı Kanunu nedeniyle, belediyeye vergi yatırmak için geldiği öğrenildi. Yılmaz Polat, Turgay Değirmenci, Ahmet Törü, Musa Demir, Ümmü Sönmez de yaralandı. Esenyurt Belediye Başkanı Gürbüz Çapan, "Gaz tankı Allahtan boştu. Dolu olsaydı çok daha büyük tehlikeler olabilirdi" dedi. 
     Çapan, bir gazetecinin "Sabotaj olabilir mi " sorusunu, "Göründüğü kadarıyla bir kaza" diye yanıtladı. 
     
     Vanayla oynandı iddiası 
     Binada inceleme yapan Milangaz Teknik Müşaviri Gürkan Topuzlar ise şunları söyledi "Gaz kaçağı varken, vana açılmış. Bir elektrikçi çağrılmış. O da pano üzerinde oynamış. Böyle kaçaklar olduğunda kesinlikle elektrikle uğraşılmaz. Çalışma sırasında çıkan kıvılcım, patlamaya neden oluyor. Ancak yangın çıkmıyor. Basıncın etkisiyle duvarlar yıkılıyor." Topuzlar, sabotaj iddiasıyla ilgili olarak, "Regülatörün kapağı açıkken bile gaz kaçırmaz. Bir alet yardımıyla uğraşmak lazım. İncelemem sırasında bir tornavida gördüm" dedi. Patlama öncesi vanayla oynandığı iddiaları ortaya atıldı, ancak bu konu doğrulanmadı. 
     


GÜNCEL 



















</TEXT>
</DOC>
