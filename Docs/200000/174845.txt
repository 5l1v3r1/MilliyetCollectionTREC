<DOC>
<DOCNO> 174845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sonspo01.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim Kimse bu futbolumuzu Avrupa'da affetmez 
</HEADLINE>
<TEXT>

     Galatasaray Teknik Direktörü Fatih Terim, Diyarbakırspor karşısında maça iyi başladıklarını, ancak golü yedikten sonra devre sonuna kadar kötü oynadıklarını ifade ederek, ''Diyarbakırspor karşısında futbolcularımız ilk yarıda hazırlık maçı havasındaydı'' dedi. 
     Terim, maçtan sonra Atatürk Olimpiyat Stadı'nda düzenlediği basın toplantısında, ligde ilk maçların her zaman zor geçtiğini ifade ederek, ''Bugün de bunu yaşadık. Sevindirici olan lige 3 puanla başlamamız. Ayrıca ikinci yarıdaki oyun futbol oldu. İlk yarı ise bizim için uyarı niteliğini taşıyordu'' diye konuştu. 
     Maçın ikinci yarısında oyuncu değişiklikleriyle birlikte düzen değişikliğine de gittiklerini kaydeden Terim, bu yarıda oynadıkları futbolla galibiyeti elde ettiklerini söyledi. 
     Fatih Terim, maçın ilk yarısını 1-0 geride kapattıkları için şanslı olduklarını da belirterek, ''Avrupa'da böyle oynasaydık, affedilmezdi. Ancak ikinci yarıda nasıl oynamamız gerektiğini gösterdik'' diye konuştu. 
     
     ''BAHANE ARAMAM'' 
     Terim, alınan sonuçlar sonrasında saha ve hava şartlarıyla ilgili bahane bulmayacağını söyledi. 
     Bundan sonra bütün maçları bu statta oynayacaklarını hatırlatan Terim, şöyle devam etti 
     ''Artık armutun sapı, üzümün çöpü diyemeyiz. Burada oynayacağız. Bugün kaybetseydik de rüzgara ya da elektrik kesintilerine sığınmayacaktık. Rüzgar her yerde var. Ancak maçlar biraz daha geç saatte oynanırsa rüzgar da dinebilir.'' Fatih Terim, Hakan Şükür'ü de överek, bu futbolcunun özellikle maçın ikinci yarısında beklenenin üstünde muhteşem oynadığını söyledi. 
     Kendisinin hiçbir zaman arayış içinde olmadığını vurgulayan Terim, ''Benim sistemim belli. 25 futbolcum da bu sisteme uymalı. Takımın 7 iskelet oynucusu var. 4-5 futbolcunun da değişmesi son derece normal. Liverpool maçının kadrosunu bozmak istemedim. Aksi taktirde eleştirilebilirdim. Savunmamızda 4 ayrı dil konuşan, 4 ayrı futbolcu var. Bunları bir araya getirmeye çalışıyoruz'' diye konuştu. 
     Yedek bıraktığı Bülent Korkmaz ile ilgili olarak da Terim, ''Onu hiçbir zaman kaybetmek istemem. Yüreğini ortaya koyan bir oyuncu. Ancak Bülent varken de gol yedik'' dedi. 
     Galatasaray, Avrupa Şampiyonlar Ligi 3. ön eleme turu ilk maçında CSKA Sofya ile oynayacağı maçın hazırlıklarına yarın sabah yapacağı antrenmanla başlayacak. 
     
     ÖZBERK ''BENCE BİR SKANDAL'' 
     Diyarbakırspor Teknik Direktörü Sakıp Özberk, maç içinde iki kez ışıkların sönmesini ''skandal'' olarak nitelendirdi. 
     Futbolcularının yanı sıra kendisinin bile konsantrasyonunun bozulduğunu vurgulayan Özberk, ''Bence bir skandal. Nasıl çözmek lazım bilmeyiz, ama kaybedilen 3 puan var. İkinci yarıda telaşlandık, hatalar oldu. İkinci yarıda yediğimiz golde acaba ofsayt var mıydı diye düşünüyorum. Hassas bir noktaydı. Galatasaray'ı da tebrik etmek lazım. Gayretli ve istekliydiler'' diye konuştu. 
     
</TEXT>
</DOC>
