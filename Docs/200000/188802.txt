<DOC>
<DOCNO> 188802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/soneko21.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Metro'nun "Dükkan Sizin" Projesi başladı... 
</HEADLINE>
<TEXT>

     Türkiye'nin ilk toptan satış marketi Metro Cash Carry, mağaza içi düzenleme, stok yönetimi, ürün gamı ve promosyon konularında bakkalları bilgilendirmek amacıyla Procter Gamble işbirliğiyle ''Dükkan Sizin'' projesini başlattı. 
     İlk olarak Metro Cash Carry'nin Güneşli mağazasında başlayan ve Ankara, Bursa ve Adana marketlerinde devam edecek projede, market içine kurulan ''Örnek Bakkal''larda Metro, perakendecilikteki tecrübelerini 50 bin bakkal müşterisiyle paylaşmayı hedefliyor. 
     Projenin tanıtımı amacıyla düzenlenen basın toplantısında konuşan Metro Cash Carry Türkiye Genel Müdürü Hakan Ergin, cirolarının yarısını oluşturan bakkal ve marketleri stratejik iş ortakları olarak gördüklerini söyledi. 
     Daha önce ''Bakkal Nasıl Kurtulur '' projesiyle 2 bin bakkalın düzenlemesini gerçekleştirdiklerini hatırlatan Ergin, Procter Gamble işbirliğinde başlattıkları ''Dükkan Sizin'' adlı yeni projeyle bakkalları çağdaşlaştırmayı amaçladıklarını kaydetti. 
     2001 krizinden sonra Türkiye'de ticaretin çok zorlaştığını, 2001'den sonraki çağın finans gelirleri yerine verimlilik çağı olduğunu ifade eden Ergin, ''Yeni rakipler, büyük mağazalar geliyor. Türkiye'de sayıları binleri geçen indirim mağazaları geliyor. Bakkallar bu rekabete ayak uyduramıyor'' dedi. 
     Ergin, bakkalların ancak verimli çalışmayla ayakta kalacağını söyledi. Hakan Ergin, daha önce başlattıkları ''Bakkal Nasıl Kurtulur '' projesine katılan 2 bin bakkaldan cirolarını 2.5-3 kat artıran bakkallar bulunduğunu söyledi. 
     
     ''PEMBE TABLO SOKAĞA YANSIMADI'' 
     Bir gazetecinin enflasyondaki düşüşün sektöre yansımasını sorması üzerine Ergin, şunları kaydetti 
     ''Makro ekonomik dengelerdeki pembe tablo kesinlikle sokağa yansımadı. Herkeste tablo bu şekilde, bizde de bu şekilde. Türkiye'de ticaretin yapısı değişiyor. 2001 öncesindeki kötü alışkanlıklardan biz kuruluyoruz. Bir arkadaşım aynen ''biz eroinman gibiyiz, titriyoruz, enflasyon istiyoruz'' dedi. 2 yıl önce başlayan bu trendle tüketici ''fiyatlar düşer mi'' beklentisiyle alışveriş yapmıyor, üreticiler de satış yapamadıkları için indirim üstüne indirim yapıyor. Perakendeci raftan, üretici maldan para kazanmak zorunda. Bizim sektör 2001 öncesine göre çok daha rasyonel davranıyor.'' Metro Cash Carry Gıdadan Sorumlu Yönetim Kurulu Üyesi Mustafa Kalkandelen de, ''Dükkan Sizin'' projesinin bakkallara sunulmuş bir destek paketi olduğunu söyledi. 
     3 safhadan oluşan projenin ilk safhasının görselliğe dayandığını belirten Kalkandelen, ilk olarak Güneşli mağazasında oluşturdukları örnek bakkalda mağaza içi düzenleme, ürün gamı gibi konularda bakkalları bilgilendirmeyi amaçladıklarını belirtti. 
     İkinci olarak teorik destek amacıyla dükkanlarını ziyaret eden bakkal müşterilerine eğitim seti sunacaklarını söyleyen Kalkandelen, ''Son aşama olarak da isteyen bakkallara uzman arkadaşlarımız gidip incelemelerde bulunarak bir tavsiye paketi hazırlayacak'' dedi. 
     Kendi müşterileri olsun olmasın tüm bakkallara bu hizmeti sunduklarını söyleyen Kalkandelen, proje devam ettiği sürece bazı özel promosyonlar da olacağını anlattı. 
     Metro Group Türkiye Temsilcisi Nurdan Tümbek ise, dünyanın 5. perakende holdingi olan Metro'nun geçen yılki cirosunun 51.5 milyar Euro'ya ulaştığını söyledi. Tümbek, önümüzdeki hafta düzenlenecek Perakende Günleri'nin açılışını Metro AG Yönetim Kurulu Üyesi Zygmunt Mierdorf'un yapacağını kaydetti. 
     
</TEXT>
</DOC>
