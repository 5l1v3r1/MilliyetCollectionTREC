<DOC>
<DOCNO> 181338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sontur15.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayat kadınını öldüren sanık ''Beni tehdit ediyordu...'' 
</HEADLINE>
<TEXT>

     Kayseri'de, hayat kadınını adliye yakınında tabancayla öldürdükleri iddiasıyla biri tutuklu 2 sanığın yargılanmasına başlandı. 
     Kayseri 2. Ağır Ceza Mahkemesi'nde yapılan duruşmada, tutuklu sanık Ömer Bayram hazır bulunurken, tutuksuz yargılanan Vedat Aslan duruşmaya gelmedi. 
     Sanık Bayram, duruşmada, hayat kadını olan Semiha Güven'den sürekli tehdit aldığını öne sürdü. 
     Bu kişinin yanında zorla alıkoyduğu bir kadını kurtardığı için tehditlerin daha da arttığını iddia eden Bayram, şunları anlattı 
     ''Deniz lakabıyla bilinen Semiha, hem hayat kadınlığı yapar hem de başka kadınlara para karşılığı fuhuş yaptırırdı. Evinde zorla alıkoyduğu Özlem ismindeki kadın benden yardım istedi ve onu kurtardım. Sermayesinden ettiğim için beni ölümle tehdit eden Semiha ile adliye önünde karşılaştık. Tartışmaya başladık ve çantasından bir şey çıkarmak isteyince, silahına davrandığını sanıp, Semiha'nın başına bir el ateş ettim. Yere düşünce bir kurşun daha sıktım. Böyle olmasını istemezdim. Çok pişmanım.'' Mahkeme heyeti, tanıkların dinlenmesi ve dosyadaki eksiklerin tamamlanması için duruşmayı erteledi. 
     
</TEXT>
</DOC>
