<DOC>
<DOCNO> 172092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sondun07.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, Hizbullah ile esir değiştirmeye hazır... 
</HEADLINE>
<TEXT>

     İsrail, eskiden olduğu gibi şimdi de aşırı dinci Hizbullah örgütüyle esir değiştirmeye hazır olduğunu açıkladı. 
     İsrail Başbakanı Ariel Şaron tarafından parlamentoyla ilişkilerden sorumlu bakan olarak atanan Gideon Ezra, Lübnan'daki Şii örgütü daha çok terörizme bulaşmakla suçladığı konuşmasında, ''Eskiden de kayıp ve esir değiştirmeye hazırdık, bugün yine hazırız'' dedi. 
     Esir değiştirmede bugüne kadarki başarısızlıktan Hizbullah lideri Şeyh Nasrallah'ı sorumlu tutan Ezra, Nasrallah'ı, geçmişte olduğundan daha çok terörizme bulaşmakla suçladı. 
     Şeyh Nasrallah, dün, ''İsrail'deki Lübnanlı esirler dosyasının kısa bir süre içinde halledilmemesi halinde, yeniden İsraillileri esir alacakları'' tehdidinde bulunmuştu. 
     İsrail Genelkurmay Başkanı Moşe Yaalon da, tehditleri ''manipülasyon'' olarak değerlendirerek, ''Bugün duyduklarımız, insani bir meseleyi şantaj için kullanan bir kişinin manipülasyonu'' ifadesini kullandı. 
     
</TEXT>
</DOC>
