<DOC>
<DOCNO> 165283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/siyaset/siy07.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ücretsiz kitap 1 yıl sonra çöpe 
</HEADLINE>
<TEXT>

İlköğretim öğrencilerine ücretsiz dağıtılmak üzere 157.6 trilyona alınacak ders kitapları müfredat değişikliği nedeniyle bir yıl sonra geçersiz sayılacak 
     BAHAR ATAKAN Ankara 

     Başbakan Recep Tayyip Erdoğan'ın müjdesini verdiği "ilköğretim öğrencilerine ücretsiz ders kitabı projesi", dünkü ihalenin ardından gelecek yıl uygulamaya geçecek. Ancak özel yayınevleri ve kendi matbaasından 76 milyon 855 bin kitap satın alacak Milli Eğitim Bakanlığı MEB 2004 - 2005 eğitim - öğretim yılında müfredatı değiştireceği için 157.6 trilyon liraya alınacak kitaplar çöpe atılacak. 
     
     20 Ağustos'ta teslim 
     MEB, özel yayınevlerinden İhale Yasası'na tabi olmayan bir yöntemle pazarlık usulüyle ders kitabı alacak. Kitaplar mevcut müfredata uygun olarak basılacak. Özel yayınevlerinden 62 milyon 912 bin kitap satın alacak olan MEB, 13 milyon 943 bin kitabı da kendi matbaasında basacak. Kitaplar, gelecek yıl ilköğretim öğrencilerine ücretsiz dağıtılacak. Ancak Çelik'in "2004 - 2005'te müfredat ve eğitim programlarını değiştireceğiz" vaadi nedeniyle projenin ilk ürünleri çöpe gidecek. Şartnameye göre yayınevleri, toplam kitap sayısının yüzde 15'inden fazla teklif yapamayacak. Ancak pazarlık aşamasında bu oran yüzde 60'a kadar çıkarılabilecek. 
     

</TEXT>
</DOC>
