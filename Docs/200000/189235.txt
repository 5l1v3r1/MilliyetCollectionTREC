<DOC>
<DOCNO> 189235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/yazar/uras.html </URL>
<DATE> 2003/10/17/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
14 milyon Türk günde 1 dolar harcayarak yaşıyor 
</HEADLINE>
<TEXT>

   
   Dünyada fakirlik ve açlık ölçüsü 1 dolar... Günde 1 dolar ve daha az harcama yaparak yaşamını sürdürenler, "aç insanlar" ve "fakir insanlar" olarak adlandırılıyor. 
   Devlet İstatistik Enstitüsü'nün açıklamalarına göre "Türkiye'de günde 1 dolar ve de daha az harcama yaparak yaşamını sürdürmeye çalışan 14 milyon insan var. Türkiye'de her 5 kişinin biri açlık sınırının altında"... 
   "Nereden çıkarıyorsun bunu " diyerek, sual eyleyeceksiniz... Ben de, "Türkiye Cumhuriyeti Devleti'nin rakamlarından çıkarıyorum" diyerek cevap vereceğim. 
   Devlet İstatistik Enstitüsü'nün yaptığı "hane halkı bütçe anketi" ile derlenen bulguları, "Anka Ekonomi Bülteni"ni çıkaran iktisatçı arkadaşlarım 2002 yılı ortalama döviz kurundan ABD dolarına çevirdi. 
   Fakirler ile zenginlerin kişi başı tüketim harcamalarına ait bilgi vermeden bir ara açıklamaya ihtiyaç var Anket sonuçları, 2002 yılında toplam 80 milyar dolarlık bir tüketim harcaması yapıldığını ortaya koyuyor. Halbuki milli gelir hesaplarına göre 2002 yılındaki toplam tüketim 120 milyar dolar dolayındadır. Fark, "ortanın iyisi" ve "zengin" ailelerin, gelir ve tüketim rakamlarını gizlemelerinden ve de "kayıt dışı gelir ve harcama" rakamlarının ankete yansıtılamamasından kaynaklanmaktadır. Özet olarak, "en fakir", "az fakir" ve "ortadirek" ailelerin gelir ve harcama rakamları gerçeği yansıtmaktadır. Fakat "ortanın iyisi" ve "en zengin" ailelerin gelir ve tüketim rakamları gerçek gelir ve harcama rakamının altındadır. 
   Bu açıklamadan sonra gelelim 80 milyar dolar toplam tüketim harcamasının "en fakir" yüzde 20'lik nüfus diliminden "en zengin" yüzde 20'lik nüfus dilimine göre dağılımına... 
   Her nüfus diliminde yaklaşık 14 milyon 13 milyon 925 bin kişi var. En fakir yüzde 20'lik nüfus dilimindeki 3 milyon 290 aile, yılda 5.3 tüketim harcaması yapıyor. Bunun anlamı en fakir ailelerin yılda 1.625 dolar, ayda 235 dolar harcama ile yaşamlarını sürdürdükleridir. Bu rakam tüketim için ailelerin günde 4.5 dolar harcayabildiğini gösterir. Aile halkı ortalama sayısı 4.3 dolayında olduğuna göre, demek ki, Türkiye'de en fakir yüzde 20'lik nüfus grubundaki 3 milyon 290 bin ailenin yaklaşık 14 milyon üyesi günde 1 dolar veya daha az tüketim harcaması ile yaşamlarını sürdürmeye çabalamaktadır. 
   İkinci yüzde 20'lik nüfus dilimindeki "az fakir" diye adlandırdığım 14 milyon insanımız ise, günde 1.8 dolar dolayında tüketim harcaması yapabilmektedir. Ülkenin "ortadireği" olan yüzde 20'lik nüfus dilimindeki 14 milyon insanımızın günlük ortalama tüketim harcaması 2.4 dolardır. 
   Dördüncü "az zengin"ler ile, beşinci "en zengin"lerin, yüzde 20'lik nüfus diliminde kişi başına günlük tüketim harcaması, 3.3 dolar ile 7.0 dolar olarak görülüyor ise de, yukarıda açıklanan nedenlerle bu rakamların gerçeği yansıtmadığı, bu gruptaki insanlarımızın tüketim harcamalarının daha yüksek olduğu söylenebilir. 
   Hatırlatma Fakirlik insanların kaderi değildir. Fakirliğin nedeni "üretememektir". Fakirlikten kurtulmanın yolu, "talebi olan malı üretmektir". Ülkemizin ve insanlarımızın fakirlikten kurtulabilmeleri daha bol üretmeye bağlıdır. 
   
      
      
   
</TEXT>
</DOC>
