<DOC>
<DOCNO> 160831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sonspo19.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonsporlu Mehmet Yılmaz "Trabzon'da kalmak istiyorum" 
</HEADLINE>
<TEXT>

     Trabzonspor'da geçen sezon kiralık olarak oynayan ve bonservisi Fenerbahçe yöneticisi Sadettin Saran'da bulunan Mehmet Yılmaz, Trabzonspor'a verilmiş bir sözünün olduğunu ve bundan geriye dönüşünün olmadığını söyledi. 
     Mehmet Yılmaz, geçen yıl Trabzonspor'un kendisine sahip çıktığını ve kadrosuna kazandırdığını belirterek, ''Benim Trabzonspor'a verilmiş bir sözüm var ve bundan dönemem. Trabzonspor, benim her zaman ilk tercihimdir'' dedi. 
     Bonservis sorununun çözüme kavuşturulmasını beklediğini de kaydeden Mehmet Yılmaz, ''Trabzonspor'un bonservisimi almasını bekliyorum. Daha sonra bende kulüple görüşeceğim. Fazla bir sorun yaşayacağımı da sanmıyorum. Bana gelen bazı teklifler var. Bunlara saygı duyuyorum ancak ben ilk Trabzonspor ile görüşeceğim ve Trabzon'da kalmak istiyorum'' diye konuştu. 
     Öte yandan Mehmet Yılmaz için Gaziantepspor ve Malatyaspor'un da teklif getirdiği öğrenildi. 
     
</TEXT>
</DOC>
