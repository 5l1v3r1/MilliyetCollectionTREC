<DOC>
<DOCNO> 155900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/siyaset/siy03.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta model tartışması 
</HEADLINE>
<TEXT>

Başbakan Erdoğan'ın Ada için önerdiği Sırbistan - Karadağ modeline Denktaş, "Bizi sıkıştırmayın" diyerek karşı çıktı 
     ABDULLAH KARAKUŞ Lefkoşa 

     KKTC'ye önceki gün günübirlik ziyarette bulunan Başbakan Recep Tayyip Erdoğan'la Cumhurbaşkanı Rauf Denktaş arasında Sırbistan - Karadağ modeli tartışması yaşandı. Erdoğan, bu modeli Yunanistan Başbakanı Kostas Simitis'e de önerdiğini söylerken Denktaş, "Güzel bir model. Ama her ülkenin özelliği farklı" diyerek öneriye sıcak bakmadı. 
     Denktaş'tan Rumlarla masaya oturmasını isteyen Erdoğan, "Onlar kaçsın. Köşeye sıkışıp mecburen adım atacaklar" dedi. Ancak Denktaş, Erdoğan'ın bu teklifine de, "Bize kazık attılar. Şu anda masaya oturmak fayda getirmez" sözleriyle karşı çıktı. Görüşmede, Erdoğan ve Denktaş arasında şu diyaloglar yaşandı 
     
     "Daha iyi adımlar atın" 
     Erdoğan Masaya oturmak taviz vermek değildir. Çekineceğimiz bir şey yok. Siz daha iyi adımlar atın. 
     Denktaş Masaya oturmaya karşı değiliz. Ama şu anda fayda getirmez. Bir ilerleme kaydetmek lazım. Hava biraz daha olumlu olsun. Ondan sonra bakarız. 
     Erdoğan Siz adım attıkça onlar köşeye sıkışacaklar ve mecburen adım atacaklar. 
     Denktaş Bizi sıkıştırmayın. Bir adım attık, sonucunu görelim. Karşı tarafın tavrını bekleyelim. 
     Erdoğan Olmazsa olmazlarımızı belirleyin. Daha fazla açılım yapmak lazım. 
     Denktaş Güney'den Türk tarafına şu ana kadar 205 bin kişi geçmiş. Her üç Rum'dan biri buraya geliyor. Ama bizden Güney'e bu sayının üçte biri kadar geçiş oldu. 
     Erdoğan Sayılara bakmak yanıltıcı olabilir. Nüfus oranlarına bakmak lazım. Bizim nüfusun üçte biri oraya, onların nüfusunun üçte biri buraya geliyor. 
     Denktaş Bizim sayıda geçmiş aylara göre bir değişiklik olmadı. Zaten iş için geçenler yine geçiyor. 
     Erdoğan Türkiye ile KKTC arasındaki gümrükleri bile kaldırabiliriz. Türk tarafının tamamını serbest bölge ilan edebiliriz. 
     

</TEXT>
</DOC>
