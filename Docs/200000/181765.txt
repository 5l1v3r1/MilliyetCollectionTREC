<DOC>
<DOCNO> 181765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sontur26.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Üniversite sınavlarında katsayı uygulaması değişecek 
</HEADLINE>
<TEXT>

     Başbakan Recep Tayyip Erdoğan, üniversite sınavlarında meslek liseleri aleyhine işleyen katsayı uygulamasının önümüzdeki yıldan itibaren kaldırılacağını bildirdi. 
     Başbakan Erdoğan, eğitimin, toprakta tohum, buğdayda başak, hamurda maya gibi olduğunu belirterek, ''Eğitim ihtiyaçlarına çözüm getirememiş bir toplum, çorak bir toprağa , bereketsiz bir hasada ve mayasız ekmeğe mahkum olur'' dedi. 
     Milli Eğitim Bakanlığı'nın ''Eğitime Yüzde Yüz Destek'' kampanyası, Milli Eğitim Bakanlığı Şura Salonu'nda düzenlenen törenle başlatıldı. 
     Başbakan Erdoğan, törende yaptığı konuşmada, bir ülkenin eğitim manzarasının o ülkenin gelişmişlik seviyesini en çıplak ve doğru biçimde ortaya koyan gösterge sayılması gerektiğini belirtti. 
     Temelinde gerçek bir eğitim başarısı bulunmayan hiçbir gelişme çabasının kalıcı ve etkili sonuçlara ulaşamayacağını vurgulayan Erdoğan, ''Eğitim toprakta tohum, buğdayda başak, hamurda maya gibidir'' dedi. 
     Eğitim ihtiyaçlarına çözüm getirememiş bir toplumun çorak bir toprağa, bereketsiz bir hasada ve mayasız bir ekmeğe mahkum olacağına dikkati çeken Erdoğan, şöyle konuştu 
     ''Nasıl iyi beslenmeyen bir vücut cılız ve solgun kalırsa çocuklarına yeterli eğitim imkanlarını hazırlayamayan bir toplum da öyle cılız ve solgun kalacaktır. Burada bulunan herkes en az benim kadar iyi biliyor ki, Türkiye geleceğini, gelecekteki varlığını, cılız ve solgun dağarcıklarla taşıyacak kuşaklara tahammülü olan bir ülke değildir. Biz geleceğimizi, iyi eğitilmiş, bugünün gerçeklerini iyi özümsemiş, hayata çok yönlü bakan, geleceğe dair önemli projeleri olan, Türkiye sevdasını içinde heyecanla taşıyan, gürbüz, güçlü ve donanımlı kuşaklara emanet etmek istiyoruz. Bu mesele, hükümetimizin en öncelikli hedeflerinden biridir. Bu, Türkiye'nin de en acil, en öncelikli çözüme kavuşturulması gereken ihtiyaçlarındandır. Açık söyleyeyim, eğitimle ilgili sorunlarımızı çözmek, mevcut sistemdeki aksamaları gidermek ve çocuklarımıza verdiğimiz eğitimin kalitesini her seviyede yükseltebilmek için 10 yıllara varan zaman kredilerine, tahammülüne sahip değiliz.'' Başbakan Erdoğan, Türkiye'nin hemen her konuda vakit kaybetmiş dağ gibi yığılmış problemlerini çözmekte yıllar değil 10 yıllar geciktiğini ifade ederek, artık pek çok başka alanda olduğu gibi eğitim alanında da bıçağın kemiğe dayandığını kaydetti. 
     ''Ne yapılacaksa bir an evvel yapılmalıdır, yapmalıyız'' diye konuşan Erdoğan, bu gerçekten hareketle parti ve hükümet programlarında Türkiye'nin eğitim problemlerinin çözümüne büyük önem verdiklerini ve vermeye devam ettiklerini söyledi. 
     Erdoğan, konuşmasını şöyle sürdürdü 
     ''Şundan hiç kuşkunuz olmasın ki, Türkiye'yi geleceğe taşıyacak kuşakların olması gerektiği gibi, olması gereken kalitede ve yaygınlıkta eğitim imkanlarına kavuşabilmesi için gerekli olan herşey yapılacaktır, yapılmaya da başlanmıştır. Ancak bu noktada, altı çizilmesi gereken bir gerçek var. Bir ülkenin eğitim kalitesinin yüksekliği o ülkenin milli gelirinin yüksekliğiyle de doğrudan ilişkilidir. Sokaktaki insanımızın da ifade ettiği gibi 'Her işin başı para...' Türkiye, uzun yıllar, ekonomide çözümsüzlüğe çözüm diyerek sarılarak, icraatsızlığı icraat belleyerek, yerinde saymayı ilerleme nutuklarıyla gizleyerek vakit kaybetmemiş olsaydı, bugün burada bunları konuşmamıza da ihtiyaç kalmayacaktı. Ama maalesef hepimizin bildiği gibi durum budur. Umalım ki bugünden sonra herşey daha güzel, daha aydınlık olsun. Umalım ki bizim eğitim hayatımız boyunca yaşadığımız problemler çocuklarımızın habersiz olduğu problemler olsun.'' Erdoğan, Türkiye'nin bugün etkin ve istikrarlı bir yönetimi olduğunu belirterek, Türkiye'nin dertlerini bilen problemlerin çözümü için atılması gereken adımları hızla ve kararlılıkla atan, kısır tartışmalarla değil, ülkenin ve insanların önünü kesen, yolunu kapatan, ufkunu karartan sıkıntılarıyla samimi bir şekilde mücadele eden bir hükümeti olduğunu kaydetti. Bu hükümetin başbakanı olarak Türkiye'nin gelişme ve ilerleme yolunda bugüne kadar hızını kesen ne kadar ağırlık varsa hepsini üstünden atacak güce, enerjiye, heyecana fazlasıyla sahip olduğunu çok iyi bildiğini ifade eden Erdoğan, bu güç, enerji ve heyecanın sadece kendilerinde değil, millette de mevcut olduğunu söyledi. 
     Milli Eğitim Bakanlığı'nca başlatılan ''Eğitime Yüzde Yüz Destek'' kampanyasına şimdiden gösterilen yoğun ilgi ve verilen büyük desteğin bu gerçeğin en açık kanıtı olduğunu dile getiren Erdoğan, şunları kaydetti 
     ''Hafta geçmiyor ki, bir yerde bir okulumuzun temelini atmayalım. Bir okulumuzun açılışını yapmayalım. Nitekim dün de Çanakkale'nin Çan ilçesinde bir okulumuzun temelini attık. Bugün için devlet bütçesi imkanlarının yetmediği yerde sivil toplum örgütlerimiz, vakıflarımız ve vatandaşlarımız büyük bir içtenlikle kampanyamıza katılmakta, Türkiye'nin eğitim gediklerinden birini de kendi imkanlarıyla kapatmaktadırlar. Bu, her türlü takdirin üstünde bir fedakarlıktır ve biz eğitim seferberliği yeniden başlıyor derken, en az kendi gayretlerimiz kadar, sivil kuruluşlarımızın, vakıflarımızın ve politikacısından bürokratına, ekonomistinden hukukçusuna, işçisinden işverenine, sanatçısından sporcusuna milletimizin bu samimi gayretlerine de güveniyoruz.'' Erdoğan, bugüne kadar özel sektörüne emeği, kaynağı ve işbirliğiyle ülkeye kazandırılmış pek çok eğitim kurumunun açılışını yaptıklarını anımsatarak, en az devlet kadar özel sektörün de Türkiye'nin eğitim problemlerini aşmakta pek çok sıkıntının sona ereceğinin farkında olduklarını gördüklerini söyledi. 
     Başlatılan bu eğitim seferberliğinin amacına ulaşacağını ümit ettiğini belirten Erdoğan, bu kampanya sayesinde devlet ve özel sektör arasındaki işbirliğinin en hayırlı örneklerinin ortaya konulacağını kaydetti. 
     Okulu olmayan bölgelere okul, dersliği yetmeyen okullara derslik, yurt ihtiyacı içindeki yerleşimlere yurtlar kazandırılacağını anlatan Erdoğan, bu amaçla geçen yasama döneminde çıkarılan 4842 Sayılı Kanun'a göre vergi mükelleflerinin okul ve yurt yaptırmak için gerçekleştirdikleri harcamaları gider olarak gösterebileceklerini ve vergiden düşebileceklerini hatırlattı. Bu okul ve yurtların devamlılığı adına yapılacak ayni ve nakdi yardımlar için de aynı avantajın sağlandığını ifade eden Erdoğan, bu düzenleme sayesinde vatandaşların gönüllü olarak okul veya yurt yaptırmalarının çok daha kolaylaşacağını söyledi. 
     
     ''BİZİM İŞİMİZ BAĞCIYLA DEĞİL'' 

     Erdoğan, sözlerini şöyle sürdürdü 
     ''Devlet olarak para gelsin biz yaptıralım anlayışı içinde değiliz. Biz süratten yanayız. Ülkemiz, bir an önce bu açığı kapatsın. Yani bizim işimiz, bağcıyla değil. Eğitimde de sağlıkta da bizim işimiz artık millet olarak bu üzümü beraber yiyelim. 
     Şu anda yüzlerce hayırseverimiz, bakanlığımıza ve valiliklerimize başvurarak okul yaptırmak ya da mevcut okullarımıza katkıda bulunmak istediklerini bildiriyorlar. Bu tablo, geleceğe dönük umutlarımızı canlandıran bir tablodur. Hiç kuşku yok ki bu güzellikler, devlet millet el ele böylece devam edecektir.'' Başbakan Erdoğan, hükümet olarak, göreve geldikleri günden buyana eğitim konusunda büyük bir dikkat ve gayretle çalışmaları sürdürdüklerini belirtti. Hem kaynak oluşturmak, hem yasal prosedürü günün ihtiyaçlarına cevap verebilecek hale getirmek, hem de sistemin işlemeyen parçalarını değiştirmek adına epeyce yol aldıklarını ifade eden Erdoğan, ''Bir yandan aldığımız mesafeleri korumak üzere tedbirler alıyor, bir yandan da ürettiğimizin daha fazlasını üretebilmek için yeni fikirler üretiyor ve hayata geçiriyoruz'' diye konuştu. 
     Bu yıl ilköğretim seviyesindeki öğrencilere 77 milyon ders kitabını ücretsiz olarak dağıtacaklarını kaydeden Erdoğan, hem bu ders kitaplarının hem de genel olarak müfredatın geliştirilmesi için çalışmaların sürdürüldüğünü bildirdi. En kısa zamanda günün şartlarına uygun sadece öğretmeyi değil, öğrencileri geliştirmeyi de sağlayan yenilenmiş bir müfredatın çalışmalarının tamamlanacağını anlatan Erdoğan, ayrıca bu yıl için 35 bin kadronun 20 bininin de öğretmen alımı için MEB'e ayrıldığını söyledi. 
     Erdoğan, Milli Eğitim Bakanlığı ve Ulaştırma Bakanlığı'nın ortak gayretleriyle öğrencilerin yüzde 90'ının 2004 sonu itibariyle internet imkanına kavuşturulacağını anlattı. 
     Mesleki ve teknik eğitime büyük önem verdiklerini kaydeden Erdoğan, Türkiye'de eğitim sisteminin gelişmiş ülkelerin aksine mesleki ve teknik eğitimin aleyhine olarak şekillendirildiğini ve bu yanlışın düzeltileceğini söyledi. 
     Erdoğan, üniversite sınavlarında meslek liseleri aleyhine işleyen katsayı uygulamasının da önümüzdeki yıldan itibaren kaldırılacağını bildirdi. 
     Erdoğan, eğitimde haksız rekabeti ortadan kaldırmak ve fırsat eşitliğini sağlayabilmek için hayata geçirmeye çalıştıkları dar gelirli 10 bin başarılı öğrenciye özel okullarda eğitim imkanı sağlama uygulamasının bu yıl sonuçlandıramadıklarını ve 7 Eylül 2003 tarihinde yapılması gereken buna ilişkin sınavın Danıştay'ın yürütmeyi durdurma kararı nedeniyle yapılamadığını hatırlattı. Başbakan Erdoğan, gerekli yasal düzenlemeyi yapıp bu yöndeki çalışmaları sürdüreceklerini ve en kısa zamanda ailesinin geliri yeterli olmadığı için eğitimden mahrum kalan çocuklara bu imkanı sağlayacaklarını kaydetti. 
     
</TEXT>
</DOC>
