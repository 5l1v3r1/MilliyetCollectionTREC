<DOC>
<DOCNO> 182436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/soneko07.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenlerin hazırlık ödeneği 250 milyon liraya çıkarıldı... 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, yeni eğitim-öğretim yılının başlaması nedeniyle öğretmenlere yarından itibaren, 250 milyon lira hazırlık ödeneği verileceğini söyledi. 
     Çiçek, Bakanlar Kurulu toplantısının ardından yaptığı açıklamada, her yıl öğretmenlere verilen ve geçen yıl 175 milyon lira olan hazırlık ödeneğinin, 2003-2004 öğretim yılında yüzde 43 oranında arttırıldığını ve buna ilişkin Kararname'nin Cumhurbaşkanlığı'na gönderildiğini söyledi. 
     Çiçek toplantıda, Devlet Bakanı Ali Babacan'ın ekonominin genel gidişatına ilişkin bilgi verdiğini de vurguladı. 
     Borç yönetimi konusunda akılcı ve uygulanmakta olan ekonomik program çerçevesinde yol alındığını ifade eden Çiçek, Babacan'ın sunumundan ekonomik programın olumlu bir tablo ortaya koyduğunun anlaşıldığını bildirdi. 2003 yılının ilk yarısında ekonomik canlanmanın yeniden başladığını vurgulayan Çiçek, hedeflenen yüzde 20'lik enflasyon oranına da ulaşılabileceğini kaydetti. Çiçek, şöyle devam etti 
     ''Kamu Maliyesinde disiplinin sürdürülmesi ve faiz dışı fazla hedefinde bir sapmamız yoktur. Hazine'nin finansman programı başarıyla sürdürülmektedir. Bu çerçevede bu yılın ilk yarısında yüzde 96 olan iç borç çevrilme oranı, ikinci yarıda yüzde 80'e düşmüş bulunmaktadır. Ekonomideki ve kamu dengesindeki bu olumlu tablo, kamu borç stokunun gayri safi milli hasılaya oranındaki düşüşle de desteklenmektedir. 
     2001 yılında gayrı safi milli hasılaya oranı yüzde 92 olan kamu borç stokunun 2003 yılı sonunda yüzde 70'in altına ineceği hesaplanmaktadır. Orta vadede bu oran, yüzde 60 seviyesine inecektir. Yüzde 60 seviyesi tutturulduğu zaman AB için siyasi kriterler karşılanırken, ekonomik kriterler de karşılanmış olacaktır. Biz de, 59. hükümet olarak Maastricht kriterleri açısından da önemli hedefi tutturmuş olmaktayız.'' 
     
     ''BONO FAİZ ORANI YÜZDE 36.41'E DÜŞTÜ'' 
     Yurt dışından da önemli para girişlerinin başladığına dikkati çeken Bakan Çiçek, bunların hem bonoya hem de borsaya yöneldiğini vurguladı. Çiçek, ''uzun dönemde bono-faiz oranı da yüzde 36.41'e düşmüştür'' diyerek, faiz dışı fazlada da hükümetin tam isabet kaydettiğini söyledi. 
     Bakan Çiçek, büyüme hızında da yıl sonu için hedeflenen rakama ulaşılacağını belirtirken, işsizlikte de azalma yaşandığını ve işsizlik oranının yüzde 2 civarında bulunduğunu ifade etti. 
     Bunun 1 milyon insanın iş bulması anlamına geldiğinin altını çizen Bakan, ''bütün bunlar şu anda ekonominin popülist politikalara itibar etmeden kararlılıkla, ekonominin kendi dengelerinin tutturulmaya çalışıldığının bir göstergesidir. Hükümet, bu kararlılığa devam edecektir'' diye konuştu. 
     Çiçek, ekonomideki olumlu gelişmelere rağmen, hala Türkiye'nin bazı sıkıntıları ve zorlukları bulunduğuna işaret ederken, iyi gidişe rağmen hiç bir zaman rehavete kapılmadan izlenmesi gereken politikaların devamından yana olduklarını ve hükümetin bu konudaki kararlılığını sürdüreceğini kaydetti. 
     
     MEMUR MAAŞ ZAMMI 
     Bakan Çiçek, soru üzerine, Bankacılık Düzenleme ve Denetleme Kurulu'nun İmar Bankası'na ilişkin hazırladığı raporun, henüz Bakanlar Kurulu'na gelmediğini ve bu nedenle görüşülmediğini söyledi. 
     Çiçek, Kamu Yönetimi Taslağının da Meclis açılır açılmaz yasalaşacağını, Pazartesi günü bunun için özel gündemle toplanacaklarını ve konunun ayrıntılı şekilde ele alınacağını kaydetti. 
     Çiçek, 1 Ekim'de TBMM'nin açılışıyla birlikte Yerel Yönetim Yasa Taslağının da gündemlerine geleceğini sözlerine ekledi. 
     
</TEXT>
</DOC>
