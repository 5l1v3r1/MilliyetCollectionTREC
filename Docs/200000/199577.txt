<DOC>
<DOCNO> 199577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sonspo33.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yusuf ve Rebrov ilk 11'de 
</HEADLINE>
<TEXT>

     Fenerbahçe, deplasmanda Ankaragücü ile yapacağı maçın hazırlıklarına bir günlük izinden sonra devam etti. 
     Teknik Direktör Christoph Daum yönetiminde, Samandıra Tesisleri'nde yaklaşık 1,5 saat süren idmanda sarı-lacivertli futbolcular pas ve prese dayalı çalışmanın ardından taktik ağırlıklı çift kale yap yaptı. 
     Alman teknik adam, taktik ağırlıklı maçta, Ankaragücü maçında sahaya sürmeyi düşündüğü ilk 11'de, sarı kart cezalıları Serhat ve Aurelio'nun yerlerine Yusuf ve Rebrov'a yer verdi. 
     Daum, taktik çalışmasında savunmayı Ali Güneş, Luciano, Tomas ve Petkov'dan oluştururken, orta alan ve forvette ise Rebrov, Ümit, Selçuk, Yusuf, Tuncay ve Hooijdonk'u görevlendirdi. 
     İdmanda, futbolcuların oldukça hırslı ve istekli oldukları gözlenirken, Hooijdonk attığı şık gollerle dikkat çekti. 
     Antrenmana rahatsızlığı henüz geçmeyen Fatih katılmazken, bu futbolcu, rehabilitasyon ve bireysel oyuncu antrenörü Dr. Gunnar Gerish yönetiminde koşu yaptı. Sakatlığı bulunan Kemal ise bir süre salonda çalıştıktan sonra sahada koşu yaparak idmanı tamamladı. 
     Bu arada, Beşiktaş maçı öncesinde de adalesinde sakatlığı bulunan Serhat, takımla koşu yaptıktan sonra, tek başına bir süre koşup, tesislere girdi. 
     Fenerbahçe, hazırlıklarını yarın yapacağı idmanla sürdürecek. 
     
</TEXT>
</DOC>
