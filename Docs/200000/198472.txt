<DOC>
<DOCNO> 198472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sontur06.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Oryantal yaparak kilolara veda... 
</HEADLINE>
<TEXT>

     Aerobik, step gibi sporlardan sıkılanlar artık ''aero oryantal'' ile fazla kilolara veda ediyor. Oryantal dans ile aerobik figürlerini harmanlayan spor türü, kısa zamanda büyük ilgi görerek kilo vermek ve formda kalmak isteyenlerin gözdesi haline geldi. 
     Ünlü Latin şarkıcı Shakira'nın tüm dünyaya sevdirdiği hareketli, oryantal tınılar içeren müzikler eşliğinde yapılan ''aero oryantal'', spor salonlarında adeta fırtına gibi esiyor. 
     Shakira'nın sahne kıyafeti olan zilli kemerlerle yapılan bu spor, kilo vermek ve hoşça vakit geçirmek için ideal. Aero oryantal, Latin dansları ile oryantalin ilginç bir bileşkesi... 
     
     YABANCILAR DA RAĞBET EDİYOR 
     Tivolino Spor Merkezi'nde ''aero oryantal'' dersleri veren eğitmen Betül Tanyel, aero oryantalin kısa sürede rekor sayıda müdavimi olduğunu söyledi. 
     Beden Eğitimi ve Spor Bölümü'nden mezun olduğunu ve 8 senedir aerobik, step dersleri verdiğini ifade eden Tanyel, ''Türk toplumu olarak zaten kapı gıcırtısıyla bile oynadığımız için müşteri bulmakta hiç zorluk çekmiyoruz. Adeta rekor bir istek var. Türklerden olduğu kadar yabancılardan da rağbet görüyoruz'' dedi. 
     Bu spor doğru yapıldığında rahatlıkla kilo verilebildiğini ifade eden Tanyel, ''Ben, diyet yapmadan bu sporla kısa sürede 4 kilo verdim. Bu sporu yapanlar vaktin nasıl geçtiğini bile anlamıyor. Çok keyifli ve hoş bir spor. Ancak, erkekleri almıyoruz'' diye konuştu. Tanyel, seansların artırılması için kendilerine istek geldiğini, Ramazan sonrasında bu isteklerin göz önüne alınacağını sözlerine ekledi. 
     
</TEXT>
</DOC>
