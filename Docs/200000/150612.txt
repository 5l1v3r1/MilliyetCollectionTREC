<DOC>
<DOCNO> 150612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/siyaset/siy06.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
23 Nisan'a türbanlı ev sahibi 
</HEADLINE>
<TEXT>

Devletin zirvesinin katılacağı bu yılki 23 Nisan resepsiyonunda konukları TBMM Başkanı Bülent Arınç ile türbanlı eşi Münevver Arınç ağırlayacak 
     SALİHA ÇOLAK Ankara 

     TBMM başkanlarının 23 Nisan törenleri kapsamında verdiği ve devletin zirvesini bir araya getiren geleneksel resepsiyona bu yıl ilk kez "türbanlı" bir isim de ev sahipliği yapacak. TBMM Başkanı Bülent Arınç, resepsiyonda konuklarını eşiyle birlikte ağırlayacak. 
     Her yıl cumhurbaşkanı, başbakan, genelkurmay başkanı ve kuvvet komutanları, bakanlar, parti liderleri ve milletvekilleriyle çok sayıda konuğun katıldığı 23 Nisan resepsiyonuna TBMM Başkanı Arınç'ın türbanlı eşi Münevver Arınç'la katılacak olması, türbanın devlet protokolüne girmesi açısından yine tartışma yaratacak. 
     
     VAZGEÇEBİLİR 
     Ancak, Cumhurbaşkanı Ahmet Necdet Sezer ile eşi Semra Sezer'i bir yurtdışı gezisine türbanlı eşiyle birlikte uğurlayan Arınç'ın, "30 Ağustos, 19 Mayıs ve 23 Nisan'daki hassasiyetlere dikkat edeceğiz" sözlerine dikkat çekilirken, Münevver Arınç'ın, son anda resepsiyona katılmaktan vazgeçebileceği belirtiliyor. 
     
     DOĞUM GÜNÜ 
     TBMM Başkanı Arınç, aynı zamanda doğum günü olan 23 Nisan'daki özel gündemli Genel Kurul toplantısı ve akşam vereceği resepsiyon için davetiyeleri gönderdi. Arınç'ın resepsiyon davetiyesinde, "TBMM Başkanı ve Bayan Bülent Arınç, TBMM'nin 83. açılış yıldönümü münasebetiyle verecekleri resmi kabulü, sayın eşinizle birlikte onurlandırmanızı diler" ifadesi yer aldı. 
     Münevver Arınç, daha önce de TBMM tören salonunda milletvekili eşlerine vermeyi planladığı tanışma çayından, "Meclis çatısı altında türban" tartışması yaşanmaması için vazgeçerek, daveti TBMM Başkanlığı konutunda verdi. 
     Genel Kurul'daki özel gündemli toplantı ve resepsiyon davetiyeleri her yıl olduğu gibi bu yıl da rutin prokotol dışında, eski cumhurbaşkanları, başbakanlar ve bakanlara gönderildi. Resepsiyona DSP Genel Başkanı ve eski başbakan Bülent Ecevit, MHP Genel Başkanı Devlet Bahçeli, eski ANAP Genel Başkanı Mesut Yılmaz ve eski DYP Genel Başkanı Tansu Çiller'in yanı sıra, eski Refah Partisi Genel Başkanı Necmettin Erbakan da davet edildi. 
     


SİYASET 




















</TEXT>
</DOC>
