<DOC>
<DOCNO> 188929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/spor/spo01.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarih affetmez 
</HEADLINE>
<TEXT>

   Beşiktaş teknik patronu Lucescu, şimdiden S.Prag maçına yoğunlaşan oyuncularını uyardı, "Unuttunuz mu, geçen yıl sizi yenen tek takım 18 Nisan'da Diyarbakır'dı" dedi 
      ORHAN YILDIRIM 

   
   Endişe sardı 
   SİYAH - Beyazlı kulüpte cumartesi günü İnönü Stadı'nda yapılacak Diyarbakırspor maçı öncesi alarm verildi. Teknik Direktör Mircea Lucescu, karşılaşmaya iki gün kala oyuncularının aklının Şampiyonlar Ligi'ndeki zorlu Sparta Prag maçında olması nedeniyle motivasyon sıkıntısı yaşıyor, lige verilen aranın da takımda gevşeme yaratmasından korkuyor. Rumen hoca, idmanlarda oyuncularını sürekli Diyarbakır maçını düşünmeleri konusunda uyarıyor. 
   
   'Üzülerek gideriz' 
   FUTBOLCULARINI konsantre etmeye çalışan Lucescu, ilginç bir terapi uyguladı. Dünkü idman öncesi toplantı yapan Lucescu önce, "18 Nisan size neyi hatırlatıyor Geçen sezon sizin bileğinizi büken tek takım kimdi " sorularını sordu, ardından da cevapları verdi. Tecrübeli çalıştırıcı, "Biz o tarihte tek yenilgimizi Diyarbakır'dan almıştık. Siz şimdi 22 Ekim'deki Prag maçını düşünüyorsunuz. Böyle devam ederseniz, Prag'a üzülerek gideriz" dedi. 
   
   Sergen'e kontrol    BEŞİKTAŞ, Diyarbakır maçının hazırlıklarını dün yaptığı idmanla sürdürdü. Sabahki antrenmanda kondisyon çalışmasının ardından şut çalışmasına geçildi. Hafif sakatlıkları bulunan Ronaldo, Tümer ve İlhan salonda çalışırken, Pancu ise takımdan ayrı fizyoterapist eşliğinde idman yaptı. 
   KASIĞINDA ağrı bulunan Sergen ise dün ultrasona girdi. Yıldız oyuncunun durumunun iyi olduğu açıklandı. Çalışma sonrası Ahmet Yıldırım ile PAF Takım'dan gelen Serdar, Serkan ve Hakan'ın güreşe tutuşması idmanı neşelendirdi. Akşamki idmanda aslar, PAF Takımı ile yaptıkları maçı 3-0 kazandı. 
   
   Ronaldo sona doğru    BEŞİKTAŞ yönetimi, sözleşme yenilemek isteyen Ronaldo'nun 2 milyon dolardan pazarlıklara başlamasının şaşkınlığını yaşıyor. Bu çıkış camiada iplerin kopabileceği şeklinde yorumlanırken, yönetim Ronaldo ile bir kez daha görüşüp, imza atmak istiyorsa, fiyatında indirim yapması gerektiğini iletti. Sambacının düşünmek için süre istediği ve tarafların fiyat konusunda uzlaşma eğiliminde olduğu bildirildi. 
   
   Kartal gecesi    ADANA'DAKİ 100. Yıl Balosu'na katılan Başkan Serdar Bilgili hedeflerine ulaşma konusunda doğru yolda ilerlediklerini söyledi. Anadolu'nun sürekli kendisine destek vermesinden duyduğu memnuniyeti belirten Bilgili, eski oyuncuları Alpay'a da sahip çıkarak, "Yapılanları İngiliz ırkçılığı olarak görüyorum. Alpay bizim evladımızdır. Türkiye'de de kapılar her zaman ona açıktır" dedi. 
   
   Zafer Horasan'ın    BİNİCİLİK Federasyonu tarafından düzenlenen Kupalar Haftası'nın ikinci gününde Genelkurmay Başkanlığı Kupası'nı "Dundee 32" isimli atıyla Sencer Horasan kazandı. Bedri Böke manejinde yapılan müsabakalarda parkuru 46.72'lik derecesi ile hatasız tamamlayan Horasan'ın ardından Hulki Karagülle "Ford İllinois" isimli atıyla ikinci, Yüzbaşı Atilla Akbıyık da "Latif" ile üçüncü olarak bitirdi. Müsabakalara bugünkü Süvariler ve Başbakanlık Kupası ile devam edilecek. 
   
   
</TEXT>
</DOC>
