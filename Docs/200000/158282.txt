<DOC>
<DOCNO> 158282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sonspo05.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Centilmen taraftar, hırçın takım... 
</HEADLINE>
<TEXT>

     Denizlispor, fair play ödüllü taraftarları kadar, bu sezon hırçınlıkları üst düzeyde olan futbolcularıyla da dikkati çekiyor. 
     Türkiye Milli Olimpiyat Komitesi, Türkiye'nin tel örgüsüz tek stadında gerilimli birçok karşılaşmaya karşın kayda değer bir olay yaşanmaması nedeniyle, Denizlispor'u 3. kez fair play ödülüne layık gördü. 
     Taraftarların centilmen tutumuna karşılık, yeşil-siyahlı takımın futbolcuları gördükleri kartlarla gündeme geldi. Ali Tandoğan, Beşiktaş maçında İbrahim'e yaptığı hareket nedeniyle yoğun eleştirilere uğradı. Takım kaptanı Ali Tandoğan ve Mustafa Özkan 2'şer, Kabat, Bülent Ertuğrul ve Özgür de 1'er kez kırmızı kart gördü. 
     Yeşil-siyahlı futbolculara bu sezon 72 kez de sarı kart çıktı. Trabzonspor maçı öncesi Ali Tandoğan, Hakan ve Servet sarı kart sınırında bulunan futbolcular. 
     
     BULAK ''HIRÇINLIK TAKIMA ZARAR VERMEMELİ'' 
     Teknik direktör Giray Bulak, ''Futbolcuların hırçın olması iyi ama bu, takıma zarar verici boyutta olmamalı. Dozunu iyi ayarlamak gerekir'' diye görüş bildirdi. 
     Bulak, Göztepe maçında Mustafa Özkan'ın, yapmaması gereken bir hareketi yaptığını belirterek, ''Rakip, 2. sarı karttan kırmızıyı görecek. Ona uymaması gerekirdi. Soyunma odasında da bu konuda tüm futbolcuları uyarmıştım. Maçı kazanmamış olsaydık, Trabzonspor ile hayati bir 90 dakika oynayacaktık ve kendisine çok ihtiyacımız olacaktı '' dedi. 
     Bulak, Mustafa Özkan ile ilgili yönetime rapor vereceğini ve yönetmelikteki cezanın uygulanmasını isteyeceğini de söyledi. Buna göre, Mustafa Özkan'a 15 milyar lira para cezası verilmesi gerekiyor. 
     
</TEXT>
</DOC>
