<DOC>
<DOCNO> 187953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/yazar/bila.html </URL>
<DATE> 2003/10/11/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
İmam hatip liseleri 
</HEADLINE>
<TEXT>

   
   Hükümet üniversiteye girişte farklı katsayı uygulamasını kaldıran yasa tasarısını Meclis'e sevk etti. Meslek lisesi mezunları için farklı katsayı uygulamasının haksızlık yarattığı gerekçesiyle bu düzenlemeye gerek duyulduğunu açıkladı. Bu girişimin imam hatip liseleri için yapıldığı yaygın kanı. Bu AKP'nin seçim vaatleri arasında yer almıştı. Ancak, hükümet düzenlemenin bütün meslek liseleri için yapıldığı, imam hatip liseleri için özel bir düzenleme yapılmadığı savunusu içinde. 
   Bu konuyu inceleyen YÖK üyesi Erdoğan Öznal'ın araştırma sonuçları, farklı katsayı uygulamasına yöneltilen eleştirilerin haksız, iddiaların ise geçersiz olduğunu rakamlarla ortaya koyuyor. 
   Öznal'ın istatistiki verilere göre yaptığı inceleme sonuçları şöyle 
   İddia edildiği gibi farklı katsayı uygulaması nedeniyle mesleki liselere gelen öğrenci sayısında bir azalma söz konusu değil. Azalma sadece imam hatip liselerinde gözleniyor. Nedeni ise üniversiteye girişte farklı katsayı uygulaması değil sekiz yıllık kesintisiz öğrenim sistemine geçilmiş olması. 
   Meslek liselerinin üniversiteye girişte önlerinin kesildiği iddiası da gerçeği yansıtmıyor. Meslek liseliler kendi alanlarında bir yükseköğretim programına ÖSS aracılığıyla gitmek istediklerinde ilave puan alıyorlar, ayrıca, sınavsız geçiş hakkı kullanabiliyorlar. Yükseköğrenim görmek için genel liselilerin tek seçeneği ÖSS olduğu halde, meslek liselilere sınavsız geçiş hakkı veriliyor. Meslek liseliler için öngörülen bu avantajlar kendi alanlarında imam hatip liseliler için de geçerli. Ayrıca, meslek liseliler kendi alanlarında yükseköğretim programına girdikten sonra dikey geçiş yoluyla başka fakültelere de geçebiliyorlar. 
   Bu uygulama meslek liselilerin üniversiteye girişte önlerini tıkamadığı gibi aksine teşvik ediyor. Farklı katsayı uygulamasından vazgeçilmesi genel liseliler aleyhine haksızlık yaratıyor. Meslek liselilerin kendi alanları dışında yükseköğrenime teşvik edilmeleri, bu liselerin ve devamı niteliğindeki yükseköğretim kurumlarının kuruluş gerekçelerine ve amaçlarına aykırılık oluşturuyor. 
   Öznal, ayrıca Meclis'e sevk edilen düzenlemenin Anayasa'ya aykırı olduğunu da vurguluyor. Anayasa'nın 13. maddesinin üniversiteye giriş düzenlemeleri alanında yetkiyi YÖK'e verdiğini anımsatıyor. Anayasa'nın bu maddesi değiştirilmedikçe yasalarla yapılacak değişikliklerin Anayasa'ya aykırılık oluşturacağını da kaydediyor. 
   Söz konusu düzenleme siyasi amaçla yapılmıyorsa - ki o amaçla yapıldığı kanısı yaygın - Milli Eğitim Bakanlığı'nın, Öznal'ın araştırma sonuçlarını ve değerlendirmelerini incelemesinde fayda var. 
   
      
   
</TEXT>
</DOC>
