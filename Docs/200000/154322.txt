<DOC>
<DOCNO> 154322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/ekonomi/eko03.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Batıklara verilecek paramız yok' 
</HEADLINE>
<TEXT>

Eskişehir'de duble yol temeli atan Erdoğan, batık banka patronlarına çattı Batana, bitene verecek paramız yok 
     ELÇİN ERGÜN Eskişehir 

     Başbakan Tayyip Erdoğan, batık banka patronlarına seslenerek, "Hükümetin batan, biten, tükenen bankalara verecek parası yok" dedi. Duble yol temel atma töreni için geldiği Eskişehir'de Ticaret Odası'nın yemeğine katılan Erdoğan, burada yaptığı konuşmada, şöyle konuştu 
     "Önceki yönetimler özerklik adına öyle adımlar attı ki bedeli yaklaşık 56 milyar dolarla ödendi. Fon'a devredilen bankaların maliyeti budur. IMF'den 'para geldi' diyorlar ama bu paranın reel ekonomiye bir faydası olmadı. Batan bankalara enjekte edildi." 
     
     IMF'nin zemin etüdü yanlış 
     'Tüccar siyasetçi dönemi' başlattıklarını belirten Erdoğan, vergi barışından elde edilen gelirleri de anımsatarak, "IMF, 6.6 katrilyon gelir beklemiyordu. Zemin etüdünü iyi yapamadı ama biz yaptık" diye konuştu. 
     Antalya'ya önceki gün itibariyle gelen turist sayısının, 2002'ye kıyasla 100 bin arttığını ifade eden Erdoğan, Türkiye'nin turizm potansiyelini anlatırken, Roma'nın tarihi binalarından 'taş parçaları' diye söz etti. 
     
     'Taş parçası' dedi 
     Erdoğan, "Sadece İstanbul 20 - 30 bin turist çekmelidir. Roma, o taş parçalarını takdim ederek, yılda 40 bin turist çekiyor. Biz bunu niye yapamayalım " diye konuştu. 
     Bayındırlık ve İskan Bakanı Zeki Ergezen de konuşmasında karayolu işçilerine yönelik sert çıkışlarda bulundu. İşçilere tembellik yapmamalarını söyleyen Ergezen, "2 - 3 milyar maaşla çalışan işçilerin, cumartesi - pazar işleri durdurma uygulamasına son vermesi lazım. Maaşlarıyla gayet güzel yaşıyorlar. Başkalarına baksınlar, işsiz insanları düşünsünler" dedi. 
     

</TEXT>
</DOC>
