<DOC>
<DOCNO> 164181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sonspo17.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da gençlik rüzgarı, İbrahim Ege de imzaladı 
</HEADLINE>
<TEXT>

     Hafta içinde Göztepe'den Göksel ve Yimpaş Yozgatspor'dan Emre Toraman'ı kadrosuna dahil eden Trabzonspor'da, bugün de Erzurumspor'un genç oyuncusu İbrahim Ege ile sözleşme imzalandı. 
     Mehmet Ali Yılmaz Tesisleri'nde, genel sekreter Yusuf Ziya Yılmaz'ın hazır bulunduğu imza töreninde, İbrahim Ege kendisini 5 yıllığına bordo-mavili takımının renklerine bağlayan sözleşmeye imza attı. 
     İbrahim, Trabzonspor ile sözleşme imzalamasının kendisi için bir başarı olduğunu ifade ederek, ''Şimdi bu başarının devamını da Trabzonspor'da formayı alarak sürdürmek istiyorum. Dört büyük takımdan birisinde oynayacak olmam mutluluk verici'' dedi. 
     20 yaşında olan ve orta sahada görev yapan İbrahim, Erzurumspor'un alt yapısından yetiştiğini kaydetti. 
     Genel sekreter Yusuf Ziya Yılmaz ise, Trabzonspor olarak bugünden başlayarak, uzun süreli bir başarı yakalamak istediklerini belirterek, ''Trabzonspor'da gençlik harekatı sürüyor. İbrahimin'de bugünden itibaren takıma faydalı olacağına inanıyoruz'' dedi. 
     Transfer çalışmalarının sürdüğünü de kaydeden Yılmaz, artık bordo-mavili takıma tecrübeli oyuncu takviyesi yapacaklarını belirtti. 
     
     GÖKDENİZ AÇIKLAMALARI SÜRÜYOR 
     Bordo-mavili takımın oyuncusu Gökdeniz Karadeniz'in milli takım kampında bir gazetede kendi ağzından yer alan Galatasaray ile anlaşmazsam, Trabzon'a dönmem şeklindeki açıklamalarla ilgili sorulan soruyu da Yılmaz, şöyle yanıtladı 
     ''Gökdeniz konusundaki bu habere inanmıyoruz. Çünkü inanmamız için bu ifadelerinin ağzından çıkmış olması ve canlı olarak buna şahit olmamız lazım. Bu konuda somut bir gelişme olursa, yönetim olarak üzerimize düşeni yaparız. Ancak biz sporcumuza güveniyoruz. Bir araştırma da bu konuda yapmayacağız.'' 
     
</TEXT>
</DOC>
