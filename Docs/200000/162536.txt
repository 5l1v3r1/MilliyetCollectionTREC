<DOC>
<DOCNO> 162536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sontur10.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüz davasında yumruklar konuştu... 
</HEADLINE>
<TEXT>

     Konya Adliyesinde görülen bir tecavüz davası çıkışında birbirine giren iki aile, adliye koridorunu savaş alanına çevirdi. Yumrukların konuştuğu kavgada, kadınlar bayıldı, erkekler polisler tarafından güçlükle engellendi. 
     Merkez Karatay İlçesi'nde 6 ay önce evinin önünden 20 yaşındaki Y.K.'yı kaçırıp tecavüz etmekten tutuklanan evli ve bir çocuk babası Şerafettin Polat'ın yargılandığı 2'nci Ağır Ceza Mahkeme'sindeki duruşma sonrası olaylar çıktı. K. ailesi, duruşma sonrası Polat ailesine saldırdı. Y.K., sinir krizi, annesi Fatma K. da, baygınlık geçirdi. 
     Adliyede görevli polislerin ayırmakta güçlük çektiği aileler kelepçelenerek sakinleştirilirken, olaylar adliye dışında da devam etti. Zorlukla polis araçına bindirilen K. ailesinden 3 kişi Şehit Cengiz Topel Polis Merkezi'ne götürülüp ifadeleri alındıktan sonra serbest bırakıldı. 
     Hakkında 12 yıla kadar ağır hapis cezası istenen Şerafettin Polat'ın tutukluluk halinin devamına karar veren mahkeme heyeti, şahitlerin dinlenmesi için duruşmayı erteledi. 

     
</TEXT>
</DOC>
