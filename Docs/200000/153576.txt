<DOC>
<DOCNO> 153576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sonspo49.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Bursaspor'a paf takımıyla hazırlandı 5-0 
</HEADLINE>
<TEXT>

     Fenerbahçe, Bursaspor ile hafta sonunda yapacağı lig maçının hazırlıklarını, PAF takımıyla antrenman maçı oynayarak sürdürdü. 
     Samandıra Tesisleri'ndeki maça Recep, Fahri, Ümit, Erman, Cem, Hakan, Steviç, Johnson, Erhan, Beschastnykh ve Semih 11'yle çıkan sarı-lacivertli takımın gollerini Semih 3 , Johnson ve Erhan kaydetti. 
     Teknik koordinatör Tamer Güney, maçın başında saha kenarındaki tahtanın önüne futbolcuları toplayarak, maçta uygulanmsını istediği taktiği anlattı. Maçın ikinci yarısı başlarken futbolcularını yeniden taktik tahtasının başına toplayan Güney, bu kez ilk yarıda yaptıkları hataları futbolculara gösterdi. 
     30'ar dakikalık iki devre halinde yapılan maçta, sarı-lacivertliler vasat bir görüntü sergilerken, teknik koordinatör Güney, maç boyunca saha kenarından futbolculara uyarılarda bulundu. Güney, hücum ederken topu geriye oynayan futbolculara da kızdı. 
     Sarı-lacivertli takımda, maça savunmanın solunda başlayan Cem ile orta alanın solunda başlayan Erhan, ikinci yarıda başlarken yer değiştirdi. Ancak Tamer Güney, 10 dakika sonra bu 2 futbolcunun yeniden yerini değiştirdi. 
     Bu arada ilk yarının sonlarına doğru sol bacak iç yan adalesinde zorlanma olan Hakan, saha içinde doktor kontrolünden geçtikten sonra tesislere gitti. Sol ayak bileğinden hafif bir sakatlık geçiren Semih de ayağına sarılan bandajla maçı sürdürdü. 
     Sakatlığı nedeniyle uzun süre takımdan ayrı kalan İsmail Güldüren, maçta PAF takımının kadrosunda yer alırken, milli takımlarda bulunan futbolcular antrenmana katılmadı. Ümit Milli Takımı'ndan dönen Tuncay, Kemal ve Volkan takımdan ayrı koşu yapmakla yetindi, sakatlığı bulunan Ali Güneş de takımdan ayrı çalıştı. 
     Fenerbahçe, Bursaspor maçının hazırlıklarını yarın öğleden sonra yapacağı antrenmanla sürdürecek. 
     Bu arada Tamer Güney'in, sarı-lacivertli takımın Bursa'da konaklayacağı Kervansaray Termal Oteli'ne gazetecilerin girmesini istemediği açıklandı. 
     




</TEXT>
</DOC>
