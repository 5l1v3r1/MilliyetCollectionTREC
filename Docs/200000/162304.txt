<DOC>
<DOCNO> 162304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sontur04.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
En gözde meslek bilgisayar mühendisliği... 
</HEADLINE>
<TEXT>

     Gençlerin en fazla tercih ettiği mesleğin bilgisayar mühendisliği olduğu belirlendi. 
     Uğur Eğitim Kurumları Uğur Kariyer Merkezi'nce, gençlerin ilgi ve yetenekleri doğrultusunda meslek tercihlerini tespit etmek amacıyla ''Kariyer Eğitim Testi'' gerçekleştirildi. 
     Yüzde 66'sı İstanbul, yüzde 34'ü de 20 ilde yaşayan, yaş ortalaması 17 olan 5 bin 123'ü erkek toplam 11 bin 515 öğrencinin katıldığı ve Bahçeşehir Üniversitesi tarafından değerlendirmeleri yapılan test sonuçlarına göre, gençler en çok bilgisayar mühendisi olmak istiyor. 
     Gençler arasında en fazla ilgi gören meslek grubu da yüzde 26.69 ile mühendislik, yüzde 15.21 ile tıp ve sağlık bilimleri, yüzde 11.62 ile eğitim öğretmenlik oldu. İktisadi ve idari bilimler meslek grubu yüzde 9.14, hukuk yüzde 7.14, temel bilimler yüzde 5.52, iletişim yüzde 5.05, mimarlık yüzde 4.95, siyaset bilimi ve uluslararası ilişkiler yüzde 4.86, sanatsal yüzde 2.15, spor da yüzde 0.6 oranında ilgi topladı. 
     En fazla ilgi gösterilen meslek olan bilgisayar mühendisliğini gençlerin yüzde 10.38'i tercih ederken, bunu yüzde 9.25 ile doktorluk izledi. Bu meslekleri ise öğretmenlik ve işletmecilik takip etti. 
     
     CİNSİYETE GÖRE DEĞERLENDİRME... 
     Cinsiyete göre yapılan değerlendirmede ise özellikle erkeklerin bilgisayar mühendisliğini tercih ettiği, kız öğrencilerin ise doktorluğu daha çok istediği belirlendi. 
     Öğrencilerin en az istediği mesleklere bakıldığında da, kızlar en az sigortacı, basketbolcu ve istatistikçi olmak istedi. Erkek öğrenciler de, moda tasarımı ve güzel sanatlar gibi artistik eğilimi ön plana çıkaran alanları en az tercih etti. 
     İsteklerin geneline bakıldığında, sanat ve sporla ilgili meslekleri öğrencilerin daha az tercih ettiği görülürken, ''bu durumun 'sanat ve sporla ilgili meslek gruplarının Türkiye koşullarında fazla kazanç getirmeyeceği' düşüncesinden kaynaklandığı'' bildirildi. 
     İstenilen meslek ile o mesleğe olan eğilim karşılaştırıldığında ise öğretmenlik, tıp ve bilgisayarla ilgili bir alanda çalışmak isteyenlerin bu mesleklere yatkınlığının yüksek, diş hekimliği ve hukuku tercih eden gençlerin de bu mesleklere olan eğilimlerinin düşük çıktıği kaydedildi. 
     
</TEXT>
</DOC>
