<DOC>
<DOCNO> 163009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur16.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Yıldızdoğan çalmayan radyonun elektriğini kesti 
</HEADLINE>
<TEXT>

     Konya'nın Hüyük İlçesi'nde yerel yayın yapan bir radyo, İlçe Belediye Başkanı'nın ses sanatçısı ''Mustafa Yıldızdoğan'ın türkülerini çalmıyor'' diyerek elektriklerini kestirdiğini iddia etti. 
     Hüyük Radyo Televizyon A.Ş Yönetim Kurulu Başkanı Yasin Eser, Hüyük Belediye Başkanı Ahmet Temiz'in yaklaşık 10 yıldır yayın yapan Jest FM'e giderek oradaki görevlilere ''neden radyonuz ve reklam fonlarınızda Mustafa Yıldızdoğan'ın türkülerini çalmıyorsunuz'' dediğini ileri sürdü. 
     Görevlilerin konuyu yetkililerle görüşülmesi gerektiğini bildirmesi üzerine Temiz'in ''ben size yapacağımı bilirim'' diyerek radyodan ayrıldığını iddia eden Eser, daha sonra belediye başkanının talimatıyla belediye yetkililerinin radyo vericisinin elektriğini kestiğini savundu. 
     Eser, bu nedenle, Temiz hakkında Cumhuriyet Savcılığı'na ''tehdit ve olayla ilgili tespit yapılması'' yönünde suç duyurusunda bulunduğunu belirterek, ''Önceden radyomuzda Mustafa Yıldızdoğan'ın türkülerine yer verdik. 3 Kasım seçimlerinden önce de başka bir konu hakkında mahkemelik olmuştuk. Bu olayın da peşini bırakmayacağım. Kimsenin 10 yıldır dinlenen Jest FM'in yayın yapmasını engellemesine izin vermem'' dedi. 
     Hüyük Belediye Başkanı Ahmet Temiz ise, gelişen olayın Mustafa Yıldızdoğan ile bir bağlantısının bulunmadığını öne sürdü. 
     Jest FM'in yıllardır belediyenin elektriğini kullandığını bu nedenle MEDAŞ ile sorun yaşadıklarını savunan Temiz, ''Defalarca abone olmalarını söyledim. Ancak buna yanaşmadılar. Belediye olarak da elektriğini kestik. Olayı çarpıtıyorlar'' diye konuştu. 
     
</TEXT>
</DOC>
