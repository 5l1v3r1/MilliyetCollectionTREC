<DOC>
<DOCNO> 177533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sontur42.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal 2B ile Türkiye'yi kazanacağız.. 
</HEADLINE>
<TEXT>

     CHP Genel Başkanı Deniz Baykal, orman niteliğini yitirmiş alanların satışına olanak sağlayan Anayasa değişikliği konusunda bir büyük toplumsal mücadele vereceklerini ve Türkiye'yi bir kere daha kazanacaklarını söyledi. 
     Deniz Baykal, Muğla'nın Dalaman ve Köyceğiz ilçelerinde şehir turu attıktan sonra Marmaris İlçesi'nde bir çay bahçesinde vatandaşlarla sohbet etti. 
     2B'ye ilişkin Anayasa değişikliğinin Cumhurbaşkanı Ahmet Necdet Sezer tarafından iade edildiğini, ancak Eylül ayında hükümetin bu değişikliği TBMM'de görüşüp kabul ettikten sonra tekrar Cumhurbaşkanı'na göndereceğini hatırlatan Baykal, Sezer'in, Anayasa değişikliğini kabul edeceğini veya referanduma sunacağını hatırlattı. 
     Referanduma gidilmesi halinde tüm Türkiye'nin 2B'ye karşı olması gerektiğini kaydeden Baykal, bu değişiklikten, orman köylüsünün değil, İstanbul'da gecekondu bölgelerinde orman alanı içinde yer çeviren, orman rantı peşinde koşanların yararlanacağını öne sürdü. 
     ''Bu, dürüst, namuslu insanlarımızın ilgisiz kalamayacağı çok önemli bir ülke konusu'' diyen Baykal, şöyle devam etti 
     ''Türkiye, çok ciddi bir karar almak zorunda olacaktır. Milli varlığımızı, kimliğimizi, vatanımızı, toprağımızı, yolumuzu korumak, sahiplenmek ve savunmak zorundayız. Orayı muhtaç olduğundan dolayı gecekonduya yerleşmiş olan insanlar alamayacak ama Maliye Bakanı kesin alacak. Maliye Bakanı, 52 dönüm çevirmiş, onu alacak. Bir ülkenin Maliye Bakanı konumundaki bir insan, tapu konusu, şahsi mülkiyet konusu olmayan orman arazisini niçin alır 
     Vatandaş mecbur olmuş, gelmiş, başını sokacağı bir yer arıyor. Parası yok, pulu yok, çıkmış köyünden, elinde avucunda ne varsa vermiş, senet imzalamış, onu almış. Bir Maliye Bakanı niye gider oraya Niye 52 dönüm arazi alır orada Orman arazisi üzerinde inşaat yok, olamaz, mülkiyet konusu olamaz. Alıyor, sonra da 2B'yi çıkaracak. Kimin sırtından çıkaracak, orman köylüsünün sorununu çözeceğim diye çıkaracak. Orman köylüsünün elindeki toprak da çıkacak ama Maliye Bakanı, rant komisyoncuları, kent mafyası bu işten yararlanacak ve bu 70 milyonun kararıyla olacak. Niyeymiş, iktidar bunu istedi.'' 
     
     MİLLET İSTEMİYOR 
     Ancak bunun millet tarafından istenmediğini kaydeden Baykal, ''CHP'li olan-olmayan, ANAP'lı, DYP'li, DSP'li, MHP'li hepimiz elele vereceğiz, sivil toplum örgütleriyle bütün Türkiye ele vereceğiz, CHP öncülüğünde bir büyük toplumsal mücadele vereceğiz ve Türkiye'yi bir kere daha kazanacağız'' diye konuştu. 
     Muğla Üniversitesi'nde okuyan bir gencin sorusu üzerine YÖK kanununa da değinen Deniz Baykal, Türkiye'de eğitimin sorunları olduğunu kaydederek, şöyle dedi 
     ''Kitap, yurt, burs gibi eğitimin sorunları var. Bunların hepsi bırakılıyor, üniversiteler, sen-ben kavgası anlamında kontrol altına alınmak ve politize edilmek isteniyor. Çünkü üniversiteler çok önemli. Ülkenin gençliği, gençliğin beyinleri, ülkemizin geleceği hepsi bu konuyla ilgili. Sorunları çözmek için değil, iktidarı pekiştirmek için bu konuya yaklaşıyorlar. Bu yasa çok büyük gerginlik yaratacak. Bir eğitim sorunu olmaktan çıkacak, bir rejim sorunu haline gelecek. Bunları dikkatle izliyoruz.'' CHP Lideri Baykal, hükümetin 10 aylık süre içinde ülkenin temel sorunlarını çözemediğini, öncelik ve tercihlerinin ortaya çıktığını bildirerek, 3 Kasım'da Türkiye'nin elde ettiği güçlü iktidar fırsatının değerlendirilemediğini, bu şansın israf edildiğini öne sürdü. 
     Yolsuzluğun üzerine gidileceğine ilişkin sürekli açıklamalar yapılmasına rağmen bu konuda da başarı sağlanamadığını savunan Baykal, öncelikle siyasetin yolsuzluklardan arındırılması, bunun için de milletvekili dokunulmazlığının kaldırılması gerektiğini bildirdi. 
     Baykal, daha sonra vatandaşların sorunlarını dinledi. 
     
</TEXT>
</DOC>
