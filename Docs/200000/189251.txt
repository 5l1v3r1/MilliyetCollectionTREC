<DOC>
<DOCNO> 189251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sondun15.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Greenpeace'in kurucu üyelerinden Metcalfe öldü... 
</HEADLINE>
<TEXT>

     Dünyanın çeşitli bölgelerinde yaptığı eylemlerle tanınan ünlü çevre koruma örgütü Greenpeace'in kurucu üyelerinde Ben Metcalfe'nin 83 yaşında kalp krizi sonucu hayatını kaybettiği bildirildi. 
     Metcalfe'nin ikinci eşi Dorothy, eşinin 14 Ekim'de İngiliz Kolombiyası'nda, Victoria kentinin kuzeyinde bulunan Shawnigan Lake'teki evinde geçirdiği kalp krizi sonucu öldüğünü belirtti. 
     Metcalfe özellikle 1970'de kurulan Greenpeace Vakfı'nın ilk başkanı olması dolayısıyla tanınıyordu. ABD hükümetinin Alaska'daki Amchitka adasında nükleer deneme yapmaya karar verdiği sıralarda gazeteci olarak çalışan Metcalfe, söz konusu nükleer denemeyi protesto etmek amacıyla düzenlediği eylemle ilk kez çevre eylemcisi olarak faaliyet göstermeye başladı. 1971'de bir grup çevre eylemcisiyle birlikte balıkçı teknesi kiralayarak nükleer denemenin yapılacağı bölgeye doğru yola çıkan Metcalfe'nin eylemi başarılı oldu ve ABD hükümeti nükleer deneme yapmaktan vazgeçti. Metcalfe'nin bir düzine kadar çevre eylemcisiyle başlattığı Greenpeace hareketi bugün dünyanın 27 ülkesinde 2.5 milyon üyesi olan dev bir kuruluş haline geldi. İkinci Dünya Savaşı'nda ülkesine asker olarak hizmet eden Metcalfe, bir süre İngiliz dış hizmetler görevlisi, gazeteci ve yayıncı olarak çalıştıktan sonra eşi Dorothy ile ortak bir halkla ilişkiler ofisi kurarak çalışma hayatının sürdürdü. Kamuoyuna çevre sorunlarının ulaştığı boyutu anlatmakta kararlı olan Metcalfe, başlattığı ''Ekoloji Araştırın, siz onun bir parçasısınız'' sloganını taşıyan afişli kampanyasıyla tanındı. 
     Metcalfe'nin ilk evliliğinden Charlotte ve Sophie adlı iki kızı, ikinci evliliğinden ise Michelle adlı bir kızı ve 4 torunu bulunuyor. 
     
</TEXT>
</DOC>
