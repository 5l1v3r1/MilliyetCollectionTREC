<DOC>
<DOCNO> 187620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sontur33.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD heyetinden Arınç'a TBMM'nin kararından çok memnunuz 
</HEADLINE>
<TEXT>

     ABD Temsilciler Meclisi Silahlı Kuvvetler Komitesi Başkanı Jim Saxton, ''TBMM'nin Irak'a asker gönderme konusunda aldığı karardan dolayı çok memnun olduklarını'' söyledi. 
     TBMM Başkanı Bülent Arınç, ABD Temsilciler Meclisi Silahlı Kuvvetler Komitesi Başkanı Jim Saxton ve beraberindekileri kabul etti. Basına kapalı olarak gerçekleşen görüşme, 1 saat 15 dakika sürdü. 
     ABD Temsilciler Meclisi Silahlı Kuvvetler Komitesi Başkanı Jim Saxton, görüşmenin ardından yaptığı açıklamada, TBMM'nin Irak'a asker gönderilmesine ilişkin Başbakanlık Tezkeresi'nin kabul edilmesinin kendileri açısından son derece olumlu karşılandığını ifade etti. 
     Saxton, ''Irak'ı tanıyan bölge insanlarının desteğine çok ihtiyacımız var. Bu karardan çok memnunuz. Bunu birinci adım olarak düşünüyoruz. Umut ediyoruz ki Türk askeri birliklerinin Irak'a gelmesi, Irak'ta istikrarın oluşturulmasında ve Irak halkına yardımcı olmak açısından çok faydalı olacaktır'' diye konuştu. 
     ABD'nin ne kadar asker ihtiyacı olduğu konusunda yetkili olmadığını, bu sürecin işlerlik kazanması için çalıştıklarını kaydeden Saxton, ne kadar Türk askerinin Irak'a gideceği konusunun Türk ve ABD hükümetleri arasındaki görüşmeler sonucu belirleneceğini ifade etti. 
     Görüşmeye, ABD'nin Ankara Büyükelçisi Eric Edelman da katıldı. 
     
</TEXT>
</DOC>
