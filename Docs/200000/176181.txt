<DOC>
<DOCNO> 176181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sontur22.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
TMMOB "Depreme dayanıksız binaları yıkmalıyız" 
</HEADLINE>
<TEXT>

     Türk Mühendis ve Mimar Odaları Birliği TMMOB Başkanı Kaya Güvenç, ''4 yıl sonra geriye dönüp baktığımızda, depremin siyasi iktidarlara bir şey öğretmediğini gördük'' dedi. 
     TMMOB İstanbul İl Koordinasyonu tarafından, bu yıl hayatını kaybeden mimar Memik Yapıcı anısına düzenlenen ''İstanbul ve Deprem'' konulu toplantı, Makina Mühendisleri Odası toplantı salonunda yapıldı. 
     Toplantıda konuşan Güvenç, tüm binaların gözden geçirilerek, depreme dayanaksız olanların, deprem onları yıkmadan yıkılması gerektiğini söyledi. 
     1970'li yıllardan bu yana deprem konusunun siyasal, ekonomik ve toplumsal bir olay olduğunu söylediklerine işaret eden Güvenç, denetimsiz bütün yapıların imar affıyla meşru hale getirilmek istendiğini savundu. 
     Temel afetlerin hükümetin gündeminde olmadığını da ileri süren Güvenç, ''Ne seçim bildirgelerinde, ne programlarında, ne de Acil Eylem Planı'nda deprem ya da doğal afet sözcüğü yer alıyor. 4 yıl sonra geriye dönüp baktığımızda, depremin siyasi iktidarlara bir şey öğretmediğini gördük. Bunu görmek üzücü'' diye konuştu. 
     TMMOB İkinci Başkanı Oğuz Gündoğdu da, olası bir depremin gündüz meydana gelmesi halinde, 32 ilçedeki 3 milyon öğrencinin başının derde gireceğini belirterek, çalışmaların yetersiz olduğunu söyledi. 
     İstanbul Büyükşehir Belediyesi Zemin ve Etüt İnceleme Müdürü Mahmut Baş da, belediye olarak politikalarının enkaz altında insan kalmamasını sağlamak olduğunu anlattı. 
     Deprem risk analiz çalışmasını bitirdiklerini, deprem master planının da pazartesi günü resmi açıklamasının yapılacağını ifade eden Baş, ''Bir yol haritası hazırlamaya çalıştık. Mühendislik ve finansal konuda sıkıntı olacağını sanmıyorum. Ancak halkın katılımı ve hukuki altyapı konusunda sıkıntı yaşayabileceğimizi düşünüyoruz. Kentsel bir rehabilitasyon başlattık. Bu konuda halk, meslek odaları ve meclisin üzerine düşeni yapması gerekiyor'' diye konuştu. 
     
</TEXT>
</DOC>
