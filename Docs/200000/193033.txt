<DOC>
<DOCNO> 193033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/soneko08.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat Bankası'nın kısa sürede özelleştirilmesi beklenmemeli 
</HEADLINE>
<TEXT>

     Ziraat Bankası Genel Müdürü Can Akın Çağlar, Halk Bankası, Vakıfbank ve Pamukbank gibi bankaların sırada bulunduğu bu dönemde Ziraat Bankası'nın kısa sürede özelleştirilmesini beklememek gerektiğini bildirdi. 
     Ziraat Bankası'nın özelleştirilmesine ilişkin sorularını yanıtlayan Çağlar, Uluslararası Para Fonu'na IMF verilen taahhütlere göre öncelikle Halk Bankası'nın özelleştirileceğini hatırlattı. 
     Ziraat Bankası'nın özelleştirilmesi için 2004 yılının öngörüldüğünü kaydeden Can Akın Çağlar, ancak Halk Bankası, Vakıfbank ve Pamukbank gibi bankalarının satışının gündemde olduğu bu dönemde Ziraat'in kısa sürede özelleştirilmesinin beklenmemesi gerektiğini vurguladı. 
     Halka arz veya blok satış yöntemlerinin kullanılabileceği özelleştirmede, sermaye piyasalarının sığlığına işaret eden Çağlar, 28 milyar dolarlık büyüklükteki bankanın yüzde 10-15'nin halka arzı durumunda, bunun alıcısını bulmanın zorluğuna işaret etti. 
     
     ÖZELLEŞTİRME İŞTİRAKLERDEN BAŞLAYABİLİR 
     Bu nedenle Banka'nın özelleştirilmesine iştiraklerden başlanabileceğini belirten Çağlar, Banka'nın sigorta, leasing ve kart şirketleri gibi iştirakleri bulunduğunu hatırlattı. 
     Ancak buna oluşturulacak stratejiye göre karar verilmesi gerektiğini de söyleyen Çağlar, bir bütün halinde satışın imkan dahilinde olması durumunda bunun tercih edilmesi gerektiğini ifade etti. 
     Banka'nın yeniden yapılandırma sonucu devlete yük olmaktan çıktığını da belirten Çağlar, bu yıl Hazine'ye yaklaşık 600 trilyon lira aktaracağını açıkladı. 
     
</TEXT>
</DOC>
