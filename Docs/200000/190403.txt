<DOC>
<DOCNO> 190403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun43.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Cani baba halk jürisi önünde.. Selamet Ozan Rahatsızım 
</HEADLINE>
<TEXT>

     Brüksel Ağır Ceza Mahkemesi, 2002 yılı başında 5 çocuğunu ve eski karısının sevgilisini öldüren Selamet Ozan 43 adlı Türk vatandaşını halk jürisi önünde yargılamaya devam ediyor. 
     Mahkemenin bugünkü oturumunda bir şahidi tehdit eden sanık, hakim tarafından salondan çıkarıldı. 
     Mahkeme heyeti ve 12 kişilik halk jürisi, hafta başından beri sanığın ve şahitlerin ifadelerini dinliyor. 
     Sanık, verdiği ifadelerde açıkça pişmanlık yansıtmadı, ancak gösterilen cinayet fotoğraflarına da bakamayarak, hakkında verilen karar ne olursa olsun, vicdanen rahatsız olduğunu ve bu rahatsızlığı ömür boyu hissedeceğini söyledi. 
     Bugünkü oturumda bir kadın şahidin, Ozan'ın eski karısına ve çocuklarına yönelik tehditlerini anlatması üzerine, söz konusu kadını, ''Hamilesin ve başına çok şey gelecek'' diye tehdit eden sanık, susturularak salondan çıkarıldı. Sanık avukatlarıyla yaşanan gerginlik, Baro Başkanı'nın salona çağırılmasıyla yatıştırıldı. 
     Belçika adli tarihinin ''kamuoyunu en fazla sarsan'' ve ''utanç verici'' dosyalarından biri olarak nitelendirilen davanın Cuma günü sonuçlanması bekleniyor. 
     
     MUTSUZ EVLİLİK 
     Selamet Ozan, Türkiye'de, 1982 yılında, Fatma Yeşil ile evlendi. Genç çift, Yavuz ve İlknur isimli iki çocuk sahibi olduktan sonra, 1987'de Belçika'ya yerleşti. Belçika'da, Yıldırım, Abulkerim ve Kısmet isimli çocuklar dünyaya geldi. 
     Ozan'ın düzensiz iş hayatından ve yaşamından kaynaklanan sorunlar nedeniyle 1988 yılında başlayan aile sıkıntıları, 2001'de, Fatma Yeşil'in talebi üzerine boşanmayla sonuçlandı. 
     Selamet Ozan, boşanmadan sonra alkol ve düzensiz hayata daha fazla yönelirken, Fatma Yeşil, Mustafa Arbay isimli bir Türk'le yaşamaya başladı. Bu duruma tahammül edemeyen Ozan, eski karısını ve çocuklarını sık sık ölümle tehdit etmeye başladı. Belçika polisi ve Brüksel Savcılığı, bu tehditleri bilmelerine ve aileden gelen şikayetler hakkında dosyalar açılmasına rağmen hiçbir ciddi önlem almadı. 
     
     BİR GECEDE 6 CİNAYET 
     Selamet Ozan, 18-19 Ocak 2002 gecesi, önce eski karısının evine baskın düzenleyerek kızı İlknur'u 16 , evde misafir bulunan bir kız arkadaşının gözleri önünde, ateşli silahla başından vurarak öldürdü. 
     Ozan, daha sonra, olaya şahit olan genç kıza, evde bulunmayan karısının nerede olduğunu sordu ancak yanıt alamadı. Cinayet sırasında evde bulunan Mustafa Arbay 38 , silah sesi üzerine uyanarak koridora çıktığı zaman, Ozan'ın kurşunlarına hedef oldu ve öldü. 
     Evden ayrılan Ozan, sokakta, arabanın içinde, diğer 4 çocuğunu gördü. Yavuz 18 , babası tarafından tabancayla, Abdulkerim 6 ve Yıldırım 9 boğularak öldürüldü. Kısmet 4 ise babasının boğma girişimine rağmen polisler olay yerine geldiği sırada yaşıyordu ancak kurtarılamadı. 
     Çocuklarını merak ederek onları aramaya çıkan anne Fatma Yeşil, eve dönüşünde, sokaktaki ve evdeki cesetlerle karşılaştı. 
     Selamet Ozan, cinayetlerden sonra çevredeki bir kahveye giderek bir miktar alkol aldıktan sonra barmen kadına olayları anlattı ve polis çağrılmasını istedi. 
     Psikiyatrlar, Ozan'ın akli dengesinin yerinde olduğunu tespit ettiler. 
     
</TEXT>
</DOC>
