<DOC>
<DOCNO> 182302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sontur02.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Okullar yarın açılıyor... İstanbul'da trafiğe dikkat 
</HEADLINE>
<TEXT>

     İlköğretim okulları ile liselerde 2003-2004 eğitim-öğretim yılı yarın başlıyor. 
     İlköğretim okullarındaki 10 milyon 331 bin, liselerdeki 3 milyon 34 bin öğrenci ile 557 bin öğretmen, yaklaşık 3 ay süren yaz tatilinin ardından dersbaşı yapmaya hazırlanıyor. 
     Okulların açılması dolayısıyla törenler düzenlenecek. İllerde vali, garnizon komutanı, belediye başkanı, milli eğitim müdürü, öğretmen ve öğrencilerden oluşan heyetler, Atatürk anıtlarına çelenk koyacaklar. 
     Başkent'te de Anıtkabir ziyaret edilerek, Yüce Önder Atatürk'ün kabrine çelenk konulacak. 
     Bu arada, ilköğretim öğrencileri okulların açıldığı gün ders kitaplarını okullarından ücretsiz alabilecekler. 
     
     İSTANBUL'DA TRAFİĞE DİKKAT 

     İstanbul Büyükşehir Belediyesi, 15 Eylül Pazartesi günü okulların açılacak olması nedeniyle yaşanacak trafik yoğunluğuna önlem amacıyla, kent genelinde süren ve trafiği olumsuz etkileyen cadde ve sokaklardaki çalışmalarını hızlandırdı. 
     Büyükşehir Belediyesi Ulaşım Daire Başkanı Rafet Bozdoğan, neden olduğu trafik yoğunluğu dolayısıyla kamuoyunda büyük eleştiri alan Barbaros Bulvarı ile Yıldız Posta Caddesi'nin kesiştiği noktada yürütülen çalışmanın yıl sonunda bitirilmesinin hedeflendiğini, ancak okullar açılınca buradaki trafik yükünü hafifletmek amacıyla geçici olarak tünellerden birini trafiğe açacaklarını bildirdi. 
     Rafet Bozdoğan, benzer çalışmanın Altunizade'de yapılarak trafiği tıkayan noktaların kaldırılacağını, Üsküdar-Ümraniye hattındaki bağlantıya süreklilik kazandırılarak köprü giriş ve çıkışlarında trafik akışını bozmayacak düzenleme yapılacağını kaydetti. 
     Büyükşehir Belediyesi Ulaşım Daire Başkanı Rafet Bozdoğan, toplu taşıma araçlarının Pazartesi gününden itibaren maksimum düzeyde çalışacağını da belirterek, ''Normal işe gidenler ya erken çıksınlar, ya da özel araçlarını kullanmasınlar. Mümkün olduğu kadar ilk hafta çocuklarımız için fedakarlık istiyorum. Toplu taşıma araçlarını kullanalım'' diye konuştu. 

     
</TEXT>
</DOC>
