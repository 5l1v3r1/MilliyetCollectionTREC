<DOC>
<DOCNO> 169460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/spor/spo05.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Maymun gözünü açtı' 
</HEADLINE>
<TEXT>

MHK Başkanı Bülent Yavuz, yeni sezon öncesinde futbol camiasını uyardı, "Hiç kimse kendi hatalarının diyetini hakemlere ödetmeye kalkmasın" yorumunu yaptı 
     CEMAL ERSEN 

     Gözdağı verdi 
     MERKEZ Hakem Komitesi Başkanı Bülent Yavuz, 2003 - 2004 sezonu öncesinde çarpıcı açıklamalar yaptı. Yöneticiler, futbolcular ve seyircilere seslenen Yavuz, "Herkes kendi işini yapsın. Maymun gözünü açtı. Kimse hakemime kendi yaptığı hataların diyetini ödettirmeye kalkmasın ve kimse bize işimizi öğretmeye çalışmasın. Biz bu işi çok iyi biliyoruz, iddialıyız" diye konuştu. 
     
     'Gereğini yaparız' 
     HAKEMLERİ rahat bırakmak gerektiğini de dile getiren Yavuz, kimseye taviz vermeyeceklerini açıkladı. MHK Başkanı sözlerini şöyle sürdürdü "Hakemi rahat bırakalım ki, iyi işler yapsın. Hatalar yarın da yapılacak... Biz kasıtlı hata varsa onun peşine düşeriz, gereğini yaparız. Artık oyunu bozan, Fair - Play'e aykırı davranan teknik adam ve futbolcuya kesinlikle taviz yok." 
     
     Değişim rüzgarı 
     BÜLENT Yavuz, hakem kadrosunda büyük değişiklikler yaptıklarını ifade etti. Yavuz, "Genç ve yabancı dil bilen arkadaşları getiriyoruz. Artık İngilizce bilmeyen aday hakem bile olamıyor. Her yabancı dil bilen iyi hakem olamaz, ama her iyi hakem dil bilmek zorunda. Kuşadası'ndaki seminere herkesi davet ettik. Gelip nasıl eğitim yaptığımızı görsünler" dedi. 
     

</TEXT>
</DOC>
