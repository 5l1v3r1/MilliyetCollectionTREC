<DOC>
<DOCNO> 163070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/ekonomi/eko01.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇEAŞ ve Kepez'in iptal kararnamesi imzada 
</HEADLINE>
<TEXT>

ÇEAŞ ve Kepez Elektrik'in imtiyaz sözleşmelerinin iptaline ilişkin kararname Bakanlar Kurulu'nda imzaya açıldı... 
     ANKARA Milliyet 

     Uzanlar'a ait Kepez Elektrik ve Çukurova Elektrik'e ÇEAŞ el konulmasının ardından beş yıldır süren imtiyaz sözleşmelerinin iptaline ilişkin kararname de Bakanlar Kurulu'nda imzaya açıldı. Enerji Bakanı Hilmi Güler, kararnamenin şart olmadığını belirterek, "Ama yine de biz onu oluşturduk" dedi. 
     Önceki gün imtiyaz sözleşmelerinin "mevzuat ve sözleşme" hükümlerini sürekli ihlal ettikleri gerekçesiyle ÇEAŞ ve Kepez Elektrik'e el konulmuştu. Hükümet imtiyaz sözleşmelerinin iptali için gerekli kararnameyi imzaya açtı. Kararnamenin imzaların tamamlanmasının ardından Çankaya Köşkü'ne gönderileceği kaydedildi. 
     
     Tespitler yapıldı 
     Bu arada dün ÇEAŞ ve Kepez avukatlarının başvuruları üzerine tespitler yapıldı. İçeri alınmadıklarını bildiren Kepez Elektrik yetkilileri, hakimin gelmesinin ardından genel müdürlük binasına girdi. Avukatlar ayrıca, İçişleri Bakanlığı ve Antalya Emniyet Müdürlüğü hakkında suç duyurusunda bulundular. 
     ÇEAŞ Genel Müdürü Zafer Savrun, sabah iki polisle haber gönderip, görüşmek istediklerini bildiren Enerji Bakanlığı yetkililerinin isteğini reddetti. Savrun, "Onlarla hukuk müşavirleri ve basın mensuplarının bulunduğu ortamda görüşmeyi kabul ederim" dedi. Savrun, tespite gelen Nöbetçi Sulh Hukuk Mahkemesi Hakimi'yle birlikte içeri girdi. 
     
Piyasada bunlar konuşuluyor Temettü sorusu      SONGÜL HATISARU 

     Gözaltı pazarında işlem görmesine rağmen, 2003 Mart sonunda açıklanan yüksek temettü oranından faydalanmak için ÇEAŞ ve Kepez hissesi alan yatırımcılar el koyma kararıyla şok oldu. ÇEAŞ ve Kepez'in marttaki genel kurullarında ÇEAŞ için 291 trilyon 451 milyar, Kepez için 18 trilyon 364 milyar olmak üzere toplam 310 trilyon 815 milyar lira temettü ödenmesi kararı alınmıştı. 
     ÇEAŞ için Mayıs 2003'te ilk temettü olarak yüzde 19.384 ödendi , 19 Eylül'de ödenecek ikinci temettü içinde yüzde 38.455 oranı belirlenmişti. ÇEAŞ'ın 192 trilyonluk ikinci temettü taksidi eylülde ödenecekti. ÇEAŞ'ın ilk taksidi ve Kepez'in temettüsü için toplam 117.5 trilyon ödeme yapıldı. 
     
     Eylül taksidi zora girdi 
     Eylülde ikinci taksit olan 192.2 trilyon temettü ödemesi yapılacaktı. Ancak şirketlere el konulmasıyla ilginç bir durum oluştu. Genel Kurul kararıyla alınan temettü bir alacak hakkı veriyor. Şirketin normal koşullarda eylül ayında, genel kurul kararını yerine getirerek ikinci taksidi ödemesi gerekiyordu. Mevcut durumda bir değişiklik olmazsa dağıtılma kararı verilen temettü ortakların talep edebileceği bir alacak hakkına dönüşmüş durumda. Ancak bu meblağı karşılayacak bir nakit bilançoda görünmüyor. Uzmanlar, hissedarların ÇEAŞ'tan kaynaklanan ikinci temettü ödemesinin zora girdiği yorumunu yapıyor. 
     Öte yandan, daha önce açıklanan ancak el konulma kararından sonra dikkat çeken yüksek temettü kararı borsada 'Bu karar önceden biliniyor muydu ' söylentilerine neden oldu. Yüksek temettü kararının açıklanmasıyla hisselere talep artmıştı. Her iki şirketin hisseleri 800 binli fiyatlardan 1 milyon 50 bin liraya kadar yükseldi. 
     
Borsa ÇEAŞ'ı takmadı      ÇEAŞ ve Kepez'e Enerji Bakanlığı tarafından el konulmasına rağmen İMKB 100 Endeksi yüzde 2.14 yükselerek 10.713 puana çıktı. Yükselişte holding ve banka hisselerine gelen alımlar etkili oldu. Endeks gün içinde en düşük 10.473 puanı, en yüksek 10.719 puanı gördü. 10.600 seviyesindeki psikolojik seviyenin son gelişmelere rağmen aşılması piyasaya yeni alıcıların gelmesine neden oldu. 
     

</TEXT>
</DOC>
