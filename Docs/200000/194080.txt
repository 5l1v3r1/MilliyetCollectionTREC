<DOC>
<DOCNO> 194080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sontur16.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Otoyol ve köprülerden 18 ayda 100 bin araç kaçak geçti... 
</HEADLINE>
<TEXT>

     Emniyet Genel Müdür Yardımcısı ve Sözcüsü Feyzullah Arslan, 18 ayda otoyol ve köprülerden 100 bin 22 aracın ücret ödemeden geçtiğini bildirdi. Arslan, POLNET sayesinde ücret ödemeden geçen araçların tespit edildiğini belirtti. 
     Arslan, Emniyet Genel Müdürlüğü'nde düzenlediği haftalık basın toplantısında, Nisan 2002 tarihinden bu yana otoyol ve köprülerden ücret ödemeden geçen araçlara ait istatistiki bilgiler verdi. 
     Feyzullah Arslan, yaklaşık 18 ay içerisinde, Boğaziçi köprüsünden 71 bin 3, Fatih Sultan Mehmet Köprüsünden ise 14 bin 907 olmak üzere Türkiye genelinde toplam 100 bin 22 aracın otoyol ve köprülerden ücret ödemeden geçtiğinin tespit edildiğini söyledi. 
     Karayolları Genel Müdürlüğü'nün, ücret ödemeden geçen araçların plaka ve adreslerinin tespit edilmesi için Emniyet Genel Müdürlüğü'ne başvurduğunu kaydeden Arslan, Emniyet Genel Müdürlüğü Bilgi İşlem Dairesinin, POLNET aracılığıyla araçların plaka ve kayıtlı bulunduğu adresleri 5 dakikada tespit ettiğini kaydetti. 
     Şu ana kadar otoyol ve köprülerden ücret ödemeden geçiş yapan sürücüleri uyaran Arslan, ''Araçların plakaları kamera vasıtası ile tespit ediliyor. Araç sahibinin adresini ise 5 dakikada buluyoruz. Karayolları Genel Müdürlüğü, verdiğimiz adreslere ulaşarak ücret ödemeyenler hakkında gerekli yasal işlemi yapmaktadır'' dedi. 
     TBMM Plan ve Bütçe Komisyonunda dün Emniyet Genel Müdürlüğü'nün 2004 yılı bütçesinin görüşüldüğünü belirten Arslan, Genel Müdürlüğe önümüzdeki yıl için bütçeden 3 katrilyon 870 trilyon 950 milyar lira ödenek ayrıldığını kaydetti. Arslan, bu rakamın geçen yıla göre yüzde 21'lik bir artış anlamına geldiğini ifade etti. 
     Emniyet Genel Müdürlüğü sözcüsü Feyzullah Arslan, Genel Müdürlüğe ayrılan bütçenin Türkiye bütçesinin yüzde 2.6'sı olduğunu da kaydetti. 
     Arslan, dün Kızılay'da yapılan gösteri sırasında polisin gösteriyle ilgisi olmayan vatandaşlara davranışıyla ilgili bir soruyu yanıtlarken, gerekenin yapılacağını, yanlışı tasvip etmediklerini söyledi. 
     
</TEXT>
</DOC>
