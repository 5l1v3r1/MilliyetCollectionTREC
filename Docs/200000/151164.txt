<DOC>
<DOCNO> 151164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/son/sondun03.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis ağzından kaçırdı ''Enosis'i başardık'' 
</HEADLINE>
<TEXT>

     Avrupa Birliği Dönem Başkanı Yunanistan'ın Başbakanı Kostas Simitis, Türkiye'nin AB üyeliğinin "Lefkoşa'daki yeşil hattın ortadan kalkmasından geçtiğini" savundu. 
     Rum ajanslarından alınan haberlere göre, olağanüstü toplanan Rum meclisinde konuşma yapan Simitis, "Türkiye ile Yunanistan arasında iyi işbirliği koşullarının mevcut olması için Kıbrıs sorununun çözümlenmesinin kaçınılmaz şart olduğunu" belirtti. 
     Simitis, "Kıbrıs'ın AB gidişatı ve Kıbrıs sorununun Annan planı zemininde çözümlenmesinin aynı mantığın iki yüzünü oluşturduğunu" kaydetti. 
     Öte yandan, Rum "Mahi" gazetesinin haberine göre, Simitis, Rum tarafının AB'ye üye oluşunu yorumlarken, "Enosis'i başardık" diye konuştu. 
     Simitis, Lefkoşa'nın Rum kesiminde bulunan Hilton Oteli önünde dün gece kendisine gösterilen coşku karşısında, "Enosis'i başardık" dedi. 
     Gazeteye göre, Simitis, "AB Dönem Başkanı" olarak düştüğü hatayı fark edince, "Enosis'i başardık" yönündeki sözlerini "AB üyeliğini başardık" diye düzeltti. 
     
     ENOSİS NEDİR 

     Bağımsız Yunan Devleti'nin kurulmasından sonra, şekillenen Helen milliyetçiliği, Yunan devletinin sınırları dışında yaşayın Helen kökenli Ortodoksları bir devlet çatısı altında toplamaya yönelince, bundan Osmanlı sınırları içinde yaşayan bütün Helen kökenli Ortodokslar gibi, Kıbrıslı Rumlar da payını almışlardır. Yunan Devleti'nin başlattığı "İrredentist ulus" inşa süreci, Kıbrıs'ta yaşayan Kıbrıslı Rumları, Helen ulusal bilinci çerçevesinde kültürleyerek, Yunanistan ile bütünleşmeyi temel siyasi tutku haline getirmişti. Kıbrıs'ta 1878 yılında başlayan İngiliz yönetimi ile birlikte hızlanan toplumsal değişim ve burjuvalaşma sonucu ortaya çıkan orta sınıf, Helen milliyetçiliğinin etkisi altında yetişiyordu. Özellikle Atina Üniversitesi'nde bu üniversite Helen milliyetçiliğinin ideolojik kalesi durumundaydı yetişen orta sınıf üyesi Kıbrıslı Rumlar, Kıbrıs'a Yunanistan tutkusu ile dönüyor ve Helen milliyetçiliğinin Kıbrıs'taki taşıyıcıları durumuna geliyorlardı. 20'inci yüzyılın başında, eğitim dünyasını ve ekonomik yaşamı tekeline alan bu kesim, Helen milliyetçiliği ve onun en temel siyasi projesi olan, Kıbrıs'ın Yunanistan ile bütünleşmesini Enosis en ücra köşelere kadar yayıyordu. Kaynak "Enosis'ten Federal Kıbrıs'a" Niyazi Kızılyürek, TÜSİAD Görüş Dergisi Kıbrıs Özel Sayısı 
     

     
</TEXT>
</DOC>
