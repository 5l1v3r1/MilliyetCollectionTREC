<DOC>
<DOCNO> 193135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/ekonomi/eko02.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
580 trilyon lira için pazarlığa oturdular 
</HEADLINE>
<TEXT>

   Çukurova Holding, borçları yüzünden BDDK, Hazine ve TeliaSonera arasında sıkıştı. Çukurova Holding Başkanı Karamehmet, Turkcell'in Hazine'ye olan 580 trilyonluk borcunun ödeme planı için masaya oturdu 
      ANKARA Milliyet 
   
   Çukurova Holding Yönetim Kurulu Başkanı Mehmet Emin Karamehmet ile Turkcell yöneticileri 580 trilyon liralık Hazine borcu için ekonomi yönetimiyle dün özel bir toplantı yaptı. Bu toplantının geçen hafta cuma günkü Turkcell genel kurulundan sonra gerçekleşmesi dikkat çekti. Yüzde 37'lik payla Turkcell'in ikinci büyük ortağı olan TeliaSonera, Çukurova bünyesindeki digital TV kanalı Digiturk'ün 108 milyon dolara satın alınmasına karşı çıkınca Çukurova Grubu'nun hem Hazine hem de BDDK'ya yapacağı ödemelerin önemi arttı. 
   Turkcell'in talebi üzerine Maliye Bakanlığı'nda gerçekleşen toplantıya Bakanlık Müsteşarı Hasan Basri Aktan, Hazine Müsteşarı Halil İbrahim Çanakçı ve Telekomünikasyon Kurulu Başkanı Ömer Arasıl'ın da aralarında bulunduğu üst düzey bürokratlar katıldı. 
   
   Çukurova'ya bütçe kıskacı 
   Maliye ve Hazine yetkililerinden edinilen bilgilere göre, Çukurova Holding ekonomi yönetimine 580 trilyon liralık borcu nasıl ödeyeceğini gösteren planın ön dökümanlarını sundu. Görüşmeler daha sonra Hazine ve Telekomünikasyon Kurumu'nda devam etti. Uluslararası tahkim mahkemesi geçen ay aldığı kararla Turkcell'in ara bağlantı sözleşmesine aykırı davrandığına ve Hazine'ye 580 trilyon lira ödemesine hükmetmişti. 
   Turkcell'in aleyhine çıkan uluslararası tahkim kararı 2004 bütçe tasarısına "özel ödenek" olarak yansıdı. Bu nedenle ekonomi yönetimi hiçbir şekilde Çukurova Grubu'na müsamaha göstermeme kararı aldı. 
   Bütçe tasarısının 17'inci maddesine göre yapımı devam eden 5 baraj ve hidroelektrik santralı, başta Turkcell olmak üzere cep telefonu şirketlerinin uluslararası tahkimde kaybedecekleri olası davalarla finanse edilecek. Turkcell'in tahkimde kesinleşen 580 trilyon liralık borcu ile birlikte cep telefonu şirketlerinin Hazine'ye 900 trilyona yakın ödemede bulunacağı öngörülüyor. 
   
   BDDK alacağını bekliyor 
   Çukurova Grubu, Tasarruf Mevduatı Sigorta Fonu TMSF tarafından el konulan Pamukbank'tan dolayı da devlete para ödeyecek. TMSF ve BDDK ile Çukurova Grubu arasında 31 Ocak 2003 tarihinde imzalanan finansal sözleşme hükümlerine göre Çukurova Grubu Pamukbank ve iştiraklerinin elindeki Turkcell hisselerinden dolayı TMSF'ye 31 Ocak 2006 yılına kadar 214.3 milyon dolar ödeyecek. Bu ödemenin 100 milyon doların üstündeki kısmının 2004 başında yapılabileceği belirtiliyor. Çukurova Grubu, Turkcell'den kaynaklanan borcunun 50 milyon dolarlık kısmını ise 2008 yılına kadar ödemekle yükümlü bulunuyor. 
   
   
</TEXT>
</DOC>
