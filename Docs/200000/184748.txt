<DOC>
<DOCNO> 184748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/yazar/zbirand.html </URL>
<DATE> 2003/09/26/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Bu kavgayı istemiyoruz 
</HEADLINE>
<TEXT>

   
   Rahatın battığı bir toplum olduğumuzun en son örneği, Rektör-Başbakan kavgasıdır. 
   Ne kadar düzeysiz bir tartışma. 
   Ne kadar gereksiz, zamansız ve saçma bir söz düellosu. 
   Toplum kavga istemiyor. 
   Ne rektörlerin seçilmiş bir Başbakana, gerçekten ölçüsü kaçan ve hakarete varan sözlerini, ne de Başbakanın sesini yükselterek, parmağıyla tehdit ederek, eski "kara cüppeliler" kavgasını andıran konuşmalar yapmasını. 
   Tek kelimeyle, biz bu kavgayı "istemiyoruz". 
   Rektörler de çizmeyi aşıyorlar, Hükümette giderek soğukkanlılığını kaybediyor. Hiç birimiz kimin "edepli" kimin "edepsiz" olduğunu tartışmak istemiyoruz. 
   
   BEN, AKP'Yİ ANLAMIYORUM 
   Bu tartışmalar içinde AKP'nin tutumunu anlayabilmek son derece güç. 
   Herşey yolunda giderken, sanki hiçbir sorun kalmamış gibi, YÖK tartışmasını ortaya atmanın ne gereği vardı 
   Yine mi rahat battı 
   YÖK Başkanı Kemal Gürüz'ün görev süresinin bitimine birkaç ay kala, rektörlerin önemli bölümünün gelecek yıl seçime gidecekleri bir aşamada "rektörleri ve YÖK başkanını değşitirme" mücadelesinin hemen başlatılmasının ne acelesi vardı 
   "Ben attırdım" diyebilmek için bunca gerilim yaratmak yazık değil mi 
   YÖK yasası 2005'te değişse ne kaybedilir ki... 
   AKP'den YÖK yasasını askıya almasını ve uzlaşı yolları aramasını bekliyoruz... Ne kendilerini ne de toplumu germeye hakları var. 
   
   
   
   RAHAT BATIYOR...    Son derece ilginç bir milletiz. 
   Hep durumumuzdan şikayet ederiz. Bahtı kara edebiyatı yaparız. Karamsarlıkta üstümüze yok. 
   Birden bire işler iyi gitmeye başlayınca ve bu iyiye gidişin sürdürülebileceği anlaşılınca, bizde yavaş yavaş rahatsızlık hisseder oluruz. 
   Sanki güzellikler, olumlu gelişmeler bize batar. 
   Daha çok kısa süren mutluluklardan hoşlanırız. 
   Bir süre devam etsin, ancak sonra yine kara günlere dönülsün isteriz. Böyle olunca adeta rahatlarız. Bildiğimiz, alıştığımız ortama döndüğümüz için adeta keyifleniriz. 
   Hemen sorumlu olarak birilerini bulur ve faturayı ona çıkarırız. Kötümserlik içinde memnuniyet duyan nadir milletlerdeniz. 
   Şu sıralarda da hemen hemen aynı havadayız. 
   Uzun yıllardır ilk defa -kimin sayesinde olursa olsun- olumlu bir ortam var. İnsanlar ümitli. Belki sokaklarda dans edilmiyor, hala yeterince iş bulunmuyor, açlık düzeyinde yaşayanlarımız azalmıyor. 
   Ancak, gidiş doğru yolda. 
   Ne olur sanki biraz yüzümüz gülse 
   "Acaba bu gidiş ne zaman kötüleşir " sorusu sormak veya "Bu işler böyle sürmez. Görüsünüz yakında bu adamlarında oyunu çıkar... Zaten tamamen yalan rüzgarı estiriyorlar" yorumu yapmak yerine "bu durum nasıl daha da iyileşir" diye kafa yorsak... 
   İçimizdeki "karanlık beyinli" insanlar dikkat etmeliler, zira artık onlar da bıkkınlık verdiler. Baykuş gibi, sadece kötülükten söz etmeyi köşe yazarlığı sanan bu tipler, bir defalığına kendilerini zorlasalar... 
   Hayır, yapmayacak değiller, yapamıyorlar. Zira kafaları hiçbir zaman hayıra işlemiyor ki... Onların dünyası kapkaranlık. Sadece kötülüklerin konuşulduğu, işkencelerin yapıldığı, zorbalıkların ve yasakların geçerli olduğu bir dünya. 
   Gün ağırıyor ve baykuş'lar birgün kaçacak yer arayacaklar. 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
