<DOC>
<DOCNO> 183470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sontur25.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İmamların hutbe eylemi... 
</HEADLINE>
<TEXT>

     Diyanet İşleri Başkan Yardımcısı Fikret Karaman, Cuma namazı öncesinde okunan ''hutbelerin içeriğinin siyasi, ideolojik, belli bir kurum veya kuruluşun amacına göre olamayacağını'' söyledi. 
     Fikret Karaman, KESK'e bağlı Diyanet Vakıf Emekçileri Sendikası DİVES Başkanı Ali Rıza Ekinci'nin üyelerine, ''maaş artışları konusunda hutbe okutacağı'' şeklindeki sözleri üzerine A.A muhabirine yaptığı açıklamada, Diyanet İşleri Başkanlığı'nın hutbe ve vaaz konusunda mevzuatı bulunduğunu belirterek, cuma namazı öncesinde okunan hutbelerin ülkenin ve toplumun menfaatine yönelik olması gerektiğini kaydetti. 
     Bu konuda genelge yayınlandığını hatırlatan Fikret Karaman, hutbe konularının ilgili komisyon tarafından incelendikten sonra makam onayıyla il ve ilçe müftülüklerine gönderildiğini ve Diyanet Aylık Dergisi ekinde de yayınlandığını bildirdi. 
     Karaman, ''hutbelerin içeriğinin siyasi, ideolojik, belli bir kurum veya kuruluşun amacına göre olamayacağına'' dikkati çekerek, şunları kaydetti 
     ''Çünkü hutbelerin okunduğu yer camilerdir. Camiler ise toplumun ortak malıdır. Buralarda hiç kimse şahsi ya da kurumunun düşüncelerini alet edemez. Ancak çevre, sağlık, eğitim ve buna benzer konularda toplumun bütün kesimlerini ilgilendiren ve hiçbir siyasi amacı olmayan konularda hutbe okutulabilir. Eylemle hizmet birbirine karıştırılmamalıdır. Başkanlığımızın hizmet alanlarından biri olan camiler, eylem mekanı olarak kullanılamaz.'' Kurum çalışanlarının özlük ve sosyal haklarını istemesi ve araştırmasının doğal bir hak olduğunu ifade eden Karaman, ''Ancak hiç kimsenin bu haklarını isterken, cami ve hutbede bu konuları gündeme getirmesi doğru değildir. Çünkü, hutbe aynı zamanda cuma namazının bir şartıdır. Bu nedenle, sosyal hakları hutbede gündeme getirerek, ibadetle özdeşleştirmek kesinlikle doğru değildir'' diye konuştu. 
     Diyanet İşleri Başkan Yardımcısı Karaman, camilerde okunan hutbelerin mevzuat ve genelge çerçevesinde okutulduğuna işaret ederek, ''Hutbe konularımız mevzuat gereğince Başkanlıkça belirlenir. Aykırı hareket edenler hakkında ilgili mevzuat hükümleri uygulanır'' dedi. 
     Karaman, DİVES'in yapacağını söylediği bu eyleme din görevlerinin destek vermeyeceğine inandığını söyledi. 
     
</TEXT>
</DOC>
