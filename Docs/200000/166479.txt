<DOC>
<DOCNO> 166479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sontur37.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tokat'ta yaralı ele geçen teröristi askerler hastaneye taşıdı 
</HEADLINE>
<TEXT>

     Tokat'ta düzenlenen operasyonda yaralı ele geçirilen terör örgütü TKP ML-TİKKO üyesi Kamil Turanlıoğlu'nun, cezaevinde katıldığı ölüm orucunda rahatsızlandığı için 6 ay süreyle cezasının tecil edildiği ancak, cezaevine dönmeyip yeniden örgüte katıldığı bildirildi. 
     Tokat merkeze bağlı Kızıldağ bölgesinde, güvenlik güçlerinin ''teslim ol'' çağrısına ateşle karşılık verilmesi sonucu çıkan çatışmada yaralı ele geçirilen ''Ferhat'' kod adlı Kamil Turanlıoğlu, tedavisi ve sorgusunun ardından, askerlerin taşıdığı sedye ile Tokat Adliyesi'ne getirildi. Cumhuriyet Başsavcılığı'na çıkartılan örgüt üyesi Turanlıoğlu'nun sorgulaması sürüyor. 
     
     ÖLÜM ORUCUNDA RAHATSIZLANDIĞI İÇİN CEZASI TECİL EDİLMİŞ 
     Turanlıoğlu'nun güvenlik güçlerinde verdiği ifadesinde, daha önce cezaevinde ölüm orucuna katıldığını, bu nedenle yakalandığı ''korsikot'' hastalığının tedavisi için cezasının 6 ay süreyle tecil edildiğini söylediği bildirildi. 
     Tecil süresi dolan örgüt üyesinin cezaevine dönmediği, tekrar örgüte katıldığı ve Tunceli'de buluştuğu arkadaşlarıyla 25 gün boyunca yürüyerek Tokat bölgesine geçtiği belirtildi. 
     Terör örgütünün 7 üyesiyle Tokat'ın Kızıldağ bölgesinde güvenlik güçleriyle çatışmaya giren Turanlıoğlu'nun çatışmada yaralandığı, ''Kadir'' kod adlı Murat Poyraz ile ''Tuncay'' kod adlı Dursun Önder'in ölü ele geçirildiği, diğer 4 örgüt üyesinin ise kaçtığı tespit edildi. 
     
     ''KENDİSİNİ TEDAVİ EDEN MEHMETÇİĞE TEŞEKKÜR'' 
     Çatışmada yaralanan Kamil Turanlıoğlu'nun maddi durumunun iyi olmaması nedeniyle terör örgütüne katıldığını, pişman olduğunu söylediği bildirildi. 
     Terör örgütü TKP ML-TİKKO üyesi Turanlıoğlu'nun kendisini tedavi eden askerlere de teşekkür ettiği ifade edildi. 
     
</TEXT>
</DOC>
