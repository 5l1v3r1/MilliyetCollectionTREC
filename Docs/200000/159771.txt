<DOC>
<DOCNO> 159771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sonspo16.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili Bu sezonun en büyük başarısı UEFA... 
</HEADLINE>
<TEXT>

     Ligde ezeli rakibi Galatasaray'ın önünde şampiyonluğa ulaşan Beşiktaş'ta başkan Serdar Bilgili, Menajer Sinan Engin ve kaptanlar Tayfur ile Sergen, BJK Koleji'nin paneline katılarak, öğrencilerin sorularını yanıtladı. 
     BJK Koleji tarafından Akatlar Kültür Merkezi'nde düzenlenen ''Şampiyonluğa giden yolda başarının sırrı'' konulu panele katılan Serdar Bilgili, Sinan Engin ve futbolcular Tayfur ile Sergen, şampiyonluk konusunda görüşlerini açıkladılar. 
     Beşiktaş Kulübü Başkanı Serdar Bilgili, 100. yıllarında şampiyonluğa ulaşmalarının sevindirici olduğunu vurgulayarak, ''Şampiyon olarak çok büyük başarı elde etmedik. Daha önce de şampiyon oluyorduk. Bu sezonki en büyük başarımız UEFA Kupası'nda oldu'' dedi. 
     Bilgili, hedefledikleri büyük başarıları Avrupa Şampiyonlar Ligi'nde gerçekleştireceklerini ifade ederek, ''Bu sezon başardığımız en önemli olay UEFA Kupası'nda çeyrek finale yükselmemizdir. Şimdi Şampiyonlar Ligi'nde hiçbir Türk takımının yapamadığını gerçekleştirmek istiyoruz'' diye konuştu. 
     Ligde şampiyonluğa ulaşmalarının da tesadüf olmadığını anlatan Bilgili, şunları söyledi 
     ''Bu başarı yıllar süren çalışmalar sonunda elde edildi. Şampiyonluk aile ortamında gerçekleştirilen çalışmalar sonunda kazanıldı. Başarımız birkaç yıl daha istikrarlı biçimde Türkiye'de ve Avrupa'da devam edecek.'' Serdar Bilgili, bir öğrencinin, ''Beşiktaş'ı diğer kulüplerden ayıran unsur nedir'' sorusunu da ''Beşiktaş mütevazı bir kulüptür. Şaibeye bulaşmayan bir kulüptür. Sadece sportif açıdan değil, 100 yıl boyunca topluma etik değerleri de aşılamıştır'' diye yanıtladı. 
     Kaleci Cordoba'nın takımdaki durumuna da değinen Bilgili, ''Cordoba bizde kiralık olarak bir sezon oynadı. Diğer kulübüyle bir yıllık sözleşmesi var. Cordoba'nın takımda kalması için gerekli görüşmeleri yapıyoruz. Bizim amacımız Cordoba'yı takımda tutmak'' şeklinde konuştu. 
     Serdar Bilgili, kendisini Beşiktaşlı yapan herhangi bir etkenin olmadığını, doğuştan Beşiktaşlı olduğunu sözlerine ekledi. 
     
     MENAJER ENGİN ''BAŞARI EKİP İŞİDİR'' 
     Beşiktaş futbol takımı menajeri Sinan Engin, başarının ekip işi olduğunu söyledi. 
     Şampiyonluğa ekip ruhuyla ulaştıklarını ifade eden Engin, ''Şampiyonluk da Beşiktaş'ın başında bulunan Serdar Bilgili'nin eseridir'' dedi. 
     Engin, her zaman şampiyonluğa ulaşabileceklerini vurgulayarak, şöyle konuştu 
     ''Şimdi Şampiyonlar Ligi'nde daha başarılı olmak istiyoruz. Bu ekibi de başkan Bilgili kurdu. Demek ki başarı Bilgili'nin eseridir. Oturmuş bir kadromuz var. Ancak sözleşmesi biten, çeşitli nedenlerle gitmek isteyen oyuncularımız da bulunuyor. Bu oyuncuların yerine de gerekli takviyeleri yapacağız. Zaten kaliteli oyunculardan kurulu bir takımız. Şu anda teknik adam olmayı da düşünmüyorum. Beşiktaş'taki menajerlik görevimden memnunum. Daha yapacağımız çok iş var. Görevime devam ediyorum.'' 
     
     FUTBOLCULARIN GÖRÜŞLERİ 
     Galatasaray'a attığı golle takımının kazanmasını sağlayan Sergen ise attığı golün kariyerinde kaydettiği en güzel gol olduğunu söyledi. 
     Sergen, attığı golün önemli olmadığını belirterek, şöyle konuştu 
     ''Galatasaray'a attığım golden sonra tarifsiz bir duygu yaşadım. Attığım golle şampiyonluk geldi. Ancak biz takım olarak çok çalıştık. 1 yıllık özverili çalışma sonunda şampiyonluğa ulaştık. Bu nedenle şampiyonlukta bütün camianın payı var. Bundan sonra da daha çok çalışmalıyız. 2-3 yıl daha futbol hayatımın olduğunu düşünüyorum. Ben hem Fatih Terim ile hem de Lucescu ile çalıştım. İkisinin de kendilerine göre özellikleri var. İkisiyle çalışmaktan dolayı mutluyum.'' Siyah-beyazlı oyuncu, ''Siz birçok takımda oynadınız. Beşiktaş'ın diğer takımlarından farkı ne'' sorusunu da ''Doğduğumdan beri Beşiktaş'ın içindeyim. Beşiktaş'ta olmaktan gurur duyuyorum. Ancak Fenerbahçe'ye adapte olamadım. Galatasaray'da ise biraz daha sıcak ortam vardı. Ancak doğduğum ortam olan Beşiktaş'ta daha mutluyum'' şeklinde yanıtladı. 
     Beşiktaş kaptanı Tayfur Havutçu ise camia olarak aile olmayı başardıklarını ve inançlarının sonunda şampiyonluğa ulaştıklarını dile getirdi. 
     Kendileri için anlamlı bir yılda şampiyonluğa ulaştıklarını kaydeden Tayfur, ''100. yılımızda başarılı olmalıydık. Bunu camia olarak başardık. Takımda bulunan yabancı oyuncular da bizimle kaynaştı. Onlar da ailenin bir parçası oldu. Lucescu da mükemmel bir insan'' diye konuştu. 
     
     BJK KOLEJİ'NDEN ÖDÜL 
     Beşiktaş Kulübü Başkanı Serdar Bilgili, menajer Sinan Engin, futbolcular Tayfur ve Sergen, BJK Koleji tarafından yılın en iyileri olarak seçildiler. 
     Bilgili, yılın en iyi başkanı, Sinan Engin en iyi menajeri, Tayfur en iyi kaptanı ve Sergen de en iyi orta saha oyuncusu olarak ödüllerini aldılar. 
     Bu arada, panel sırasında minik bir öğrenci sorusunu sormakta zorlanınca Başkan Bilgili, bu öğrenciyi yanına çağırdı. Minik öğrenci, soruyu Bilgili'nin kulağına söyledi. 
     
</TEXT>
</DOC>
