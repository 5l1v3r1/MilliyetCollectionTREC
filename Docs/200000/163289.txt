<DOC>
<DOCNO> 163289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/yazar/cemal.html </URL>
<DATE> 2003/06/15/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Yüreğim umutla dolu ama... 
</HEADLINE>
<TEXT>

     Chopin dinliyorum. 
     Hem hüzün... 
     Hem yaşama sevinci... 
     Piyanist filmini gördün mü Müziğinin CD'sini aldım. Filmin yönetmeni Polanski diyor ki 
     "Biz Polonyalılar için Chopin devrimin simgesidir. İkinci Dünya Savaşı sırasında Varşova'daki heykelinin yıkılmış olması, müziğinin savaş yıllarında yasaklanması hiç şaşırtıcı değil. Chopin'in müziği bizim için ana sütü gibidir. Szpilman'a bu yüzden güç ve cesaret kaynağı olmuştur." 
     Yazı gelmiyor. 
     Boş ver. 
     Bak şu cümleye 
     "Umutsuz düşler insanı öldürür " 
     Frida Kahlo'yu anlatan 'Aşk ve Acı' isimli kitabı okurken altını çizdim. Yani insan yüreği umutla dolmadan hayal kurmasın mı 
     Belki de... 
     Nazım Hikmet'in o sözü 
     Umutsuz yaşanmıyor 
     Peki, yıkılıp giden hayallerine hiç ağladığın oldu mu .. New York'ta Chelsea Sanat Müzesi'ndeki o sergiyi anımsıyorum. Bilmem, belki de düşlerini yitirmekten korkan sanatçıların tepkisiydi. 
     Savaşla terörden duyulan iç sıkıntısı... Sivil özgürlük alanının daralmasından kaynaklanan tedirginliğin bilinçleri işgal etmesi... Chelsea'deki sergide bunlar vardı. 
     Diyarbakır'da, Urartu Kelepir Kitabevi'nde geçen gün kitap imzalarken bir genç adam dedi ki 
     "Kitabınızda iki kültürlülükten söz eden bölüm. Hani 'Ben hem Kürdüm hem de Türk' diyen... Burada ilginç tartışmalara yol açtı." 
     Neden açmasın ki 
     Bunca yıl tartışılmadı da ne oldu Farklı fikirlerin, sözcüklerin özgürce uçuştuğu serbest tartışma ortamıdır her zaman insanlığın önünü açan. Tek tipi zorlayan torna tezgahları değil. 
     İngiliz düşünür Isaiah Berlin'in şu sözleri hep yakınımda durur 
     "Sadece kendinin haklı olduğu yolundaki görüş, ürkütücü ve tehlikeli bir ukalalıktır. Bir tek senin gerçeği gören sihirli bir gözün var Diğerleri sana karşıysa haklı olamazlar. 
     Bu tutum, insanı şuna götürür 
     Tek bir amaç vardır ve o amaç uğruna her acıya katlanılır. Ya da senden farklı düşünenlere her türlü acı çektirilir. Hiçbir şey bir kişinin ya da milletin hatasızlığına inanması kadar yıkıcı değildir. Bu, kendinden farklı olanların, başkalarının vicdan azabı duyulmadan yok edilmesine olanak tanır. 
     Çünkü o kişi, İspanyol Engizisyonu ve Ayetullahlar örneğinde olduğu gibi Allah'ın, Hitler örneğinde olduğu gibi 'üstün ırk'ın, Lenin ve Stalin'deki gibi 'tarih'in görevini yaptığına inanır. O yüzden totaliterlerin ilk yok ettikleri ya da susturdukları insanlar, fikir adamları ve fikri hür insanlardır." 
     Totaliterler... 
     Düşünce polisleri 
     İnsanlığa bunlardan rahat yok. 
     Yazı gelmiyor. 
     Beyoğlu'nda, Adam Yayınları'nda kitap imzalıyorum. Boş kaldıkça Turgut Uyar'ın şiir kitabına dalıyorum 
     Ne Güzeldi Senin Çılgınlığın 
     Adam'dan çıkan son kitabının ismi. 
     "Ölümler sahipsizdir yoldaki kötü çukurlar gibi" demiş koca şair. 
     Ekinoks isimli şiirinden 
     "'İnsan yaşlandıkça kurtulur' demiş birisi korkudan belki yılgınlıktan ve başka birşeylerden oysa yaşlandıkça bulunur mavinin en iyisi." 
     İyi pazarlar 
     
     

</TEXT>
</DOC>
