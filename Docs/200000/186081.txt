<DOC>
<DOCNO> 186081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sontur26.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Genel seçim Ak Parti'nin gündeminde değil 
</HEADLINE>
<TEXT>

     Başbakan Recep Tayyip Erdoğan, DEHAP'a verilmiş oyların bir başka partiye yönlendirilmesinin ''hukukla ve aklıselimle izah edilemeyeceğini'' söyledi. Erdoğan, NTV'de katıldığı canlı yayında YSK'nın olası kararına ilişkin bir soru üzerine, ''Top oynadığımız yıllarda, antrenör, 'oğlum hakeme itiraz etmeyin, çünkü hiçbir zaman hakemin kararı değişmez' derdi. YSK olayı da böyle...'' diye konuştu. 
     Şu anda istikrarı yakalamış, güven veren bir yönetimin işbaşında olduğunu kaydeden Erdoğan, YSK kararıyla ilgili yorumlara da dikkati çekerek, sözlerini şöyle sürdürdü 
     ''Diyorlar ki, 'şu kadarı şu partiye, şu kadarı şu partiye'... Bunu hangi mantıkla izah ediyorsunuz Bir defa bu oyu verenler, bir siyasi irade ortaya koymuşlardır. DEHAP için tecelli etmiş bir siyasi iradeyi, siz hangi hakla, selahiyetle şu partiye ya da bu partiye yönlendirebilirsiniz Bunun adı zikredilmeyen bir başka partiye gitmeyeceğini kim garanti edebilir Bunu hangi hukukla, aklıselimle izah edeceksiniz Mümkün değil. 
     Bütün oynanan oyun, bana göre siyasidir. Bu, ülkemizin geleceği için hiç hayra alamet değildir. Bizim AK Parti olarak herhangi bir derdimiz, sıkıntımız yok. Seçim kararı verecek olan parlamento, o ayrı bir mesele.'' Bazı köşe yazılarında, 'yüzde 34 oyla şu kadar parlamenter çıkardınız, bu hakkı kendinizde nasıl buluyorsunuz' diye eleştiriler yöneltildiğini anımsatan Erdoğan, seçim yasasını partisinin hazırlamadığını belirterek, ''O hazırlandığı zaman niye sesinizi çıkarmıyordunuz O zaman sesini çıkarmayanlar, şimdi konuşmaya başladılar. Niye, çünkü onların mensubu olduğu zihniyet sandığa gömüldü veya istedikleri neticeleri alamadılar. Onun için feryat ediyorlar'' diye konuştu. 
     
     ''BUNLAR PEHLİVANCIK'' 
     Başbakan Erdoğan, YSK'dan seçimlerin yenilenmesi yönünde bir karar çıkması durumunda yerel seçimlerle genel seçimlerin birleştirilmesine yönelik bir girişimde bulunup bulunmayacaklarına ilişkin bir soruyu da şöyle yanıtladı 
     ''Yerel seçimleri öne çekmek, anayasal bir değişiklik gerektiriyor. Bu konuda CHP ile oturur konuşuruz, gerekir mi gerekmez mi... Genel seçim AK Parti'nin gündeminde değil, bildiğimiz kadarıyla CHP'nin de gündeminde değil. 
     Fakat, ülkedeki yerel yönetim seçimlerinin sonucunu görmemiz lazım. Bu seçimleri görmek, inanıyorum ki Türkiye'deki bazı mahfillere de gerekli cevabı verecektir. Millet beş yıllık bir süreç verdiyse, AK Parti şu anda böyle bir süreci bölmez, kesintiye uğratmaz. 
     Yerel seçimlerde şu anda ileri geri konuşanların hepsi ne durumda olduklarını çok güzel görecekler. Ak saç, kara saç belli olacak. İtiraz edenlere bakın, bunlar ülkenin marjinal kalmış partileridir. Hani var ya, 'yenilen pehlivan güreşe doymazmış'... Bunlar pehlivan bile değil, pehlivancık.'' 
     
     YÖK TARTIŞMALARI 
     Başbakan Erdoğan, YÖK konusunda yaşanan tartışmalara ilişkin bir soru üzerine de, kendisine ve hükümete ''edep dışı hakaretlerde bulunulduğunu'' ancak, aynı dille yanıtlamadığını, bulunduğu makamın buna izin vermediğini söyledi. YÖK Yasası'nın uzlaşmayla değiştirilmesinden yana olduklarını belirten Erdoğan, ''Uzlaşı içinde bu işin çözüleceği inancında, beklentisi içindeyiz. Ancak, 6 ay 1 sene gibi bir vade denildiğinde, biz bunu oyalama olarak görürüz'' dedi. 
     YÖK Yasası'nın 86 maddesinin daha önce değiştirildiğine dikkati çeken Erdoğan, ''O zaman hiç bu gürültüler kopmadı, şimdi biz bu çalışmayı yaptırınca hemen kıyametler kopuyor'' diye konuştu. 
     Ülkede bir gerginlik, gerilim yaşanmasını istemediklerini kaydeden Erdoğan, şöyle devam etti 
     ''Batıda güzel bir söz var 'Parayı veren, akıbetine hakim olur.' Sen kalkıp bütün destekleri vereceksin, millet adına bundan sorumlusun. Öğretim üyelerinin falan hepsinin özlük haklarını sağlayacaksın ama neticeden hiç sorumlu olmayacaksın veya soruşturmayacaksın. Böyle şey olmaz.'' 
     
     İMAM HATİP LİSELERİ 
     Erdoğan, bir başka soruya yanıt verirken de, imam hatipler konusunda çok ciddi provokasyonların söz konusu olduğunu belirterek, ''İmam hatiplerle öyle uğraştılar öyle uğraştılar ki, yapacaklarını yaptılar zaten. Orta kısmını kapattılar, sadece lise kısmını bıraktılar. Bunu yaparken meslek liselerini de bitirdiler'' dedi. 
     Tüm dünyada meslek liselerine önem verilirken Türkiye'de durumun tam tersi olduğunu kaydeden Erdoğan, meslek liselerinden bahsedildiği anda imam hatiplerin gündeme getirildiğini belirtti. Erdoğan, şunları söyledi 
     ''Bu bir provokasyondur. İmam hatip mezunu çocuklar bu ülkenin yavruları değil mi İmam hatipler bu ülkenin milli eğitimine bağlı okullar değil mi İmam hatip mezunu olan çocuklar, bütün düz liselerde okutulan dersleri okuduğu gibi bir de Kuranıkerim'i öğreniyorlar. Üniversite giriş imtihanında düz liseden gelenle aynı teste tabi tutuluyorlar. Kazanırsa girecek, kazanamazsa girmeyecek. Niye önünü kesiyorsunuz Bu eğitimde fırsat eşitliği mi değil mi buna bakalım. Eğitimde fırsat eşitliği olmadığını görüyoruz.'' Kendisinin de imam hatip mezunu olduğunu kaydeden Erdoğan, o dönemde doğrudan üniversiteye girme olanağı olmadığı için daha sonra düz liseyi bitirdiğini söyledi. Erdoğan, ''Böyle engelleri aşarak geldim. Bundan rahatsız olmanın anlamı yok, hepimiz bu ülkenin çocuklarıyız'' dedi. 
     
     BEDELLİ ASKERLİK 
     Bedelli askerliğin gündem olup olmadığı yönündeki soruya Erdoğan, ''Genelkurmayımız'dan bize böyle bir talep geldiğinde, bunu hemen uygulamaya koyarız veyahut da biz Genelkurmayımız'la bu konuyu görüşür, ondan sonra adımımızı atarız. Bizim bu aralarda Genelkurmayımız'la bu konu üzerinde bir görüşmemiz olmadı'' karşılığını verdi. 
     Erdoğan, ''İmar Bankası mudilerine ödemeler ne zaman başlayacak '' sorusunu da şöyle yanıtladı 
     ''Her gün İmar Bankası ile ilgili yeni bir şey çıkıyor. Dün yeni bir durum daha çıktı. Yeni bulgular, belgeler ortaya çıktıkça, ister istemez şu anda BDDK'nın da atacağı adımı engelliyor. Bu konunun muhatabı da biz değiliz, muhatabı BDDK'dır. Ve BDDK bu konuyla ilgili adımları atacaktır. O da şu anda süreci bekliyor. Biz yeni atacağımız adımla bundan sonrası için söylüyorum, artık Hazine, hiçbir bankanın güvencesi olmayacak. Şu anda bunun çalışmaları yapılıyor. Neden bunu yapıyoruz Çünkü Türkiye'de fakir fukara, garip gureba, batan bir bankanın kalkıp da ödemesini beklemesin.'' AK Parti'nin büyük kongresinin ardından kabinede değişiklik yapılıp yapılmayacağına ilişkin soruya karşılık Erdoğan, öncelikli hedeflerinin, partinin kongresini gerçekleştirmek olduğunu söyledi. Erdoğan, kongrede Merkez Karar ve Yürütme Kurulu'nda bazı değişikliklerin olabileceğini ifade etti. 
     Ankara ve İstanbul büyükşehir belediye başkanlıkları için adayların belli olup olmadığının sorulması üzerine, Erdoğan, bunlar için daha erken olduğunu kaydetti. 
     
</TEXT>
</DOC>
