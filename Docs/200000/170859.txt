<DOC>
<DOCNO> 170859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/spor/spo15.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Meksika dalgası    KUZEY ve Orta Amerika Futbol Şampiyonası'nda 'Altın Kupa' son yarı finalist, Jamaika'yı 5 - 0 yenen Meksika oldu. Azteca Stadı'ndaki maçta golleri Bravo, Garcia, Osorno, Borgetti ve Rodriguez attı. Yarı finallerde yarın ABD-Brezilya, 24 Temmuz'da Mexico City'de Kosta Rika - Meksika karşılaşacak. 
   
   Toldo'ya ilginç ceza    İTALYA'DA "Interli yöneticiler Juventuslu yöneticileri örnek almalı" diyen kaleci Francesco Toldo'ya Inter para cezası verdi. Teknik Spor Sorumlu Marco Branca, "Francesco'nun sözlerini yersiz ve tamamıyla birbiriyle uyuşmaz buldum. Kendisine kesinlikle bir ceza vereceğiz" açıklamasını yaptı. 
   
   Bursaspor'da işlem tamam    BURSASPOR, 14 gündür Hollanda'nın Eindhoven kentinde süren hazırlık kampını tamamladı. Basın Sözcüsü Sedat Kaya, iyileşen Tayfun ile Hagi'nin izin verdiği Okan'ın da çalışmalara katılmasıyla kamp dönemini eksiksiz tamamladıklarını bildirdi. Yeşil - Beyazlı ekipte oyunculara iki gün izin verildi. 
   
   Kayseri karıştı    İKİNCİ Lig A Kategorisi ekibi Kayserispor hareketli günler yaşıyor. Başkan Mete Eke ve ekibinin istifası üzerine yönetimi geçici olarak devralan eski yöneticiler, daha önce anlaşma sağlanan Sedat, Ergün, Serkan, Fatih ve İsmail Güler, Birant, Arif, Ferhat ve Hasan Uzdil'in sözleşmelerini feshetti. 
   
   Fikstür çekildi    İKİNCİ Lig B Kategorisi'nde, 2003-2004 fikstürü belirlendi. B Kategorisinde sezon 24 Ağustos'ta başlayacak ve 14 Aralık'ta ilk yarı tamamlanacak. İkinci yarı 25 Ocak'ta start alacak, 16 Mayıs'ta sona erecek. 
   
   Atletizmde Rus ekolü    SÜREYYA Ayhan'la popülaritesi artan atletizmde yakalanan başarıların sürmesi amacıyla çeşitli projeler hayata geçiriliyor. Atletizm Federasyonu, Olimpiyat Komitesi'nin desteğiyle orta - uzun mesafe maraton ve yürüyüş branşı Rus Milli Takımı antrenörü Nikolay Radinov'u Türkiye'ye getirdi. Maratonda Metin Sazak, yürüyüşte Yeliz Ay'ı yetiştiren Radinov'un sporcuları arasında olimpiyat şampiyonları da bulunuyor. 
   
   Webber heyecanı    FORMULA 1 Dünya Şampiyonası'nda yarışan Jaguar Racing Team pilotu Mark Webber, bugün İstanbul'a gelecek. Alman bira markası BECK'S ana sponsorluğunda yarışan ve bu firmanın davetlisi olarak İstanbul'a geleceği bildirilen Webber, Formula 1 sürücüler sıralamasında 12 puanla 9. durumda bulunuyor. 
   
   
</TEXT>
</DOC>
