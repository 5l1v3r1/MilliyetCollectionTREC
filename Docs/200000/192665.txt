<DOC>
<DOCNO> 192665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/sondun14.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Akciğer röntgenini gören tiryakiler sigarayı kolay bırakıyor 
</HEADLINE>
<TEXT>

     Minnesota'da yapılan ve sonuçları İngiltere'de yayımlanan Cancer adlı tıp dergisinde açıklanan bir araştırma, akciğer filminin sonuçlarını gören tiryakilerin hiçbir destekleyici uygulamaya gerek duyulmadan kolaylıkla sigarayı bırakabildiklerini ortaya koydu. 
     Araştırmacılar, akciğerde röntgen filmiyle yapılan kanser taraması sırasında, film sonuçları kendilerine gösterilen ve sigaranın yaptığı tahribat izah edilen kişilerin, sigarayı bırakma konusunda iki kat daha fazla başarılı olduklarını belirtti. 
     Kanser için akciğer taramasına tabi tutulmanın yarattığı psikolojinin hastalığın önlenmesinde önemli etkisi bulunduğunu kaydeden araştırma ekibinin başkanı Dr. Matthew Clark, ''Akciğer filmi çektirip kanser taraması yaptırmak, kişide sigarayı bırakma konusunda çok etkili bir motivasyon yaratıyor. Akciğer filminin doktor tarafından hastaya yorumlandığı anki kadar öğretici başka bir an bulunmadığını düşünüyoruz'' dedi. 
     Minnesota'daki ekibin, bu sonuçlara ulaşabilmek için 50 yaşın üzerinde olan ve yüksek akciğer kanseri riski taşıyan 901 sigara tiryakisi üzerinde araştırma yaptığı açıklandı. 
     Bu kişilerin akciğerlerinin, detaylı görüntü alabilen CT röntgeni tekniğiyle görüntülendiğini belirten araştırmacılar, bu kişilerin diğer bütün akciğer fonksiyon testlerine de tabi tutulduğunu bildirdi. Bir yıl sonra 901 hastadan, sonuçları değerlendiren yüzde 14'ünün hiçbir etkiye ve desteğe gerek kalmadan sigarayı bıraktığı görüldü. 
     Bu oranın da normal sigara tiryakileri arasında görülen sigarayı bırakma oranının tam iki katı olduğu belirlendi. 
     
</TEXT>
</DOC>
