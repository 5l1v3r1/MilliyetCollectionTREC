<DOC>
<DOCNO> 194633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sontur11.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük önder, maden ocağında da anıldı 
</HEADLINE>
<TEXT>

     Büyük Önder Mustafa Kemal Atatürk'ün ölümünün 65. yılında, Zonguldak'ta maden ocağında çalışan işçiler, yerin yüzlerce metre altında Türk Bayrağı'nı açarak saygı duruşunda bulunarak andılar. 
     Gelik Beldesi'ndeki maden ocağında çalışan işçiler, kömür üretimi yaptıkları sırada, görevlendirdikleri arkadaşlarının saat 09.05 olduğunu bağırması üzerine, kazma ve küreklerini bırakıp yanlarında getirdikleri Türk Bayrağı'nı açarak saygı duruşunda bulundular. 
     İşçilerden Dursun Göçen, kendi canını verebilecek kadar Atatürk'ü sevdiğini, ölümünün üzerinden 65 yıl geçmesine rağmen fikirlerine ihtiyaç duyduklarını belirterek, şunları söyledi 
     ''Yurtta ve dünyada barışı ön gören önderimizin bizlere gösterdiği yol, aydınlık olmuştur. Ölüm gününde onun eserlerine sahip çıkarak cumhuriyeti ayakta tutmak bizlerin görevidir. Atatürk'ün ideallerini ve devrimlerini ödünsüz savunarak yaşatalım. Onun ilkeleri ve gösterdiği yolda daima ileriye bakarak hedeflere ulaşmada neferi olmaya devam edeceğiz. Atatürk'ün kentimizi ziyaretinde kitaplarda yer alan ''Zonguldak'ın derin toprakları altındaki serveti madeniye ne kadar kıymetli ise bizim nazarımızda Zonguldak o kadar çok kıymetli bir vilayettir'' sözü halen hafızalarımızdadır. Çünkü, yeraltı kaynaklarının çıkartılarak işletilmesi için ülkemizin ekonomik yönden kalkınmasına önem vermiştir. Onu unutmak mümkün mü '' İşçilerden Hüseyin Aykan, Erol Akın ve Sefa Saka da Atatürk'ün ilke ve inkıplarının daima savunucusu olduklarını, çocuklarının da bu hazineyi sonsuza kadar muhafaza etmeyi sürdüreceklerini belirttiler. 
     
</TEXT>
</DOC>
