<DOC>
<DOCNO> 195145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/guncel/agun.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat günlüğü - 11 Hasan Cemal Bağdat 
</HEADLINE>
<TEXT>

   Türkmenler ABD Irak'tan gitmez...    Irak Türkmen Cephesi'nin yeni Başkanı Dr. Faruk Abdurrahman, Milliyet'e özel açıklamalarda bulundu. Abdurrahman, "İlke olarak federasyona karşıyız. Çünkü federasyon Irak'ı böler" diyor 
      
   Mehtaplı bir gece. Kasrı Mercan Oteli'nin bahçesinde salı akşamı on sularında kendi başıma oturuyorum. Birden, birbiri ardından başlıyor. Sayıyorum 
   Bir, iki, üç, dört, beş, altı... 
   Üst üste tam altı patlama 
   Bombaların hangi hedeflere atıldığı, otelin muhafızları arasında tartışma konusu. Bakıyorum, birinde kocaman tabanca, öbüründe hafif makineli... 
   Bağdat böyle. 
   Nereye gitseniz eli, beli tabancalı insanlar. Herkes kendi başının çaresine bakıyor, güvenliğini kendisi sağlamaya çalışıyor. Şiileri Şiiler, Kürtleri Kürtler koruyor. 
   
   Silahlı Türkmen milisler    Kimse kimseye güvenmiyor. 
   Hafta içinde Irak Geçici Yönetim Konseyi üyesi ve dönem Başkanı Celal Talabani iftara çağırmıştı. Dicle Nehri kıyısında, Masbah semtindeki evine gidince şaşırdım. İç içe güvenlik kordonları akıl alır gibi değildi. Dediler ki, Saddam'ın ölüm listesinin en başında yer alan isimlerden biri de Talabani. Evin önünde Irak polisi değil, Talabani'nin kendi sivil peşmergeleri nöbet tutuyordu. 
   Aynı duruma Bağdat'taki Irak Türkmen Cephesi'nde de tanık oldum. 
   Cephe'nin merkezi Kerkük'te. 
   Bağdat'taki şube ise şehrin Sünni kesimi olan Adhamiya'da. Saddam Hüseyin'in savaş sırasında, halkın arasında şöyle bir göstermelik tur atıp televizyonda da son defa göründüğü semtti burası. Hala Baasçıların kalesi diye biliniyor ve Bağdat'taki direniş noktalarından biri olarak niteleniyor. Arabayla geçerken duvardaki bir sloganı çevirmenimiz Türkçeye aktarıyor 
   "Efsane Saddam, sen çok yaşa " 
   Irak Türkmen Cephesi Bağdat Şubesi'nin önünde de Türkmen milisler, ellerinde silahlarıyla... 
   Geçen eylül ayında Cephe'nin Başkanlığı'na seçilen Dr. Faruk Abdurrahman'ın masasında Şiilerde de, Kürtlerde de görmediğim bir şey dikkatimi çekiyor Türkmen bayrağıyla birlikte Irak bayrağı... 
   
   ABD Irak'ı bırakmaz    Şiiler ya da Kürtlerin herhangi bir mekanında, içeride olsun dışarıda olsun, ne geçen mayıs ayında ne de bu defa Irak bayrağına rastlamadım. Sadece kendi bayrak ve simgelerine yer veriyorlardı. 
   Salonda, Cephe'nin Bağdat temsilcisi Dr. Adil Terzi de var. Ben odaya girince Dr. Faruk Abdurrahman'ın ilk sözü şu oluyor 
   "Bombalı günlere hoş geldiniz " 
   Yanlış olan nedir 
   Yanıtı şöyle 
   "Irak toplumunu, mozayiğini iyi kavrayamadı Amerikalılar. Saddamcılar yer altına girip önce beklediler. Hiç kıpırdamadılar. Baktılar, Amerikalılar bir şey yapmıyor, böylece organize olmak için daha çok zaman buldular. Sınırları çok iyi denetim altına almak lazım. Irak polisini güçlendirmek, sayısını artırmak şart. Aslında polis bütün bu insanları tanıyor. Iraklılara daha çok yetki vermek zorunda Amerika. Geç bile kaldılar." 
   "Ne zaman gider Amerika " 
   "Amerika'nın bundan sonra Irak'ı bırakacağını sanmam. Çok zengin ve güçlü bir ülke. Irak da çok stratejik ve petrol zengini bir ülke... Ayrıca Irak'ın modernleşmesi, demokratikleşmesi için yıllara ihtiyaç var. Özellikle insanlarındaki zihniyet değişimine..." 
   Kendisinin başkan seçildiği Irak Türkmen Cephesi'nin geçen eylül ayındaki kongresinde demokratik bir dönüşüm yaşandığını belirtiyor. 550 delegeden yarısı Türkmen Cephesi'nden, diğer yarısı Cephe dışından gelmiş. Böylece temsil yelpazesi genişlemiş Cephe'nin. 
   Irak'ta federasyona gelince... 
   Cephe Başkanı Dr. Faruk Abdurrahman sanki Ankara'nın görüşünü dile getiriyor 
   "2002 yılı Londra toplantısında Irak için federasyon kararı alındı. Biz ilke olarak federasyona karşıyız. Çünkü federasyon Irak'ı böler. Ama diyoruz ki, federasyon konusu önce halkoyuna sunulsun. Kabul edilirse, o zaman da biz 18 vilayete dayalı idari federasyon istiyoruz. Biz Türkmenler olarak çok dağılmışız Irak'ta. Necef'e, Basra'ya, İmare'ye, Ramadiye'ye... İdari federasyonda ağırlığımızı daha iyi hissettirebiliriz." 
   
   Coğrafi federasyona karşılar    Kürtlerle Şiilerin idari federasyona karşı olduklarını, Irak'ı ikiye bölen coğrafi federasyona taraftar olduklarını belirtiyor. "Ama Sünniler taraftar bizim gibi idari federasyona" diyor. Amerikalıların anayasa konusunda Şiilerle Kürtlere yakın olduğunu söylüyor. Bu arada Türkiye'nin coğrafi federasyona hayır demesinin sonucu ne kadar değiştirebileceğini sorguluyor. 
   Türkmen Cephesi Başkanı'nın bu değerlendirmeleri bir yerde Irak Türkmenlerinin çıkmazını ya da dertlerinin çerçevesini çiziyor. 
   Türkmenler Irak'ın tarihinde çok çekmiş. Saddam rejiminin yaptığı zulmü ve katliamları tarih tarih özetliyor Cephe Başkanı Dr. Abdurrahman. Kerkük'ün Türk kimliğini buna rağmen yitirmediğini anlatıyor. Sonra nüfus tartışmalarına giriyor. 
   Resmi kaynaklara ve Kürtlere göre, Irak'taki Türkmen nüfus taş çatlasa 600 bin, Bu arada kaydetmekte yarar var. Irak Geçici Yönetim Konseyi'nde Türkmenler tek kişiyle temsil ediliyor ki, bu bir kişi, oran olarak 600 bin kişiyi bile temsilden uzak . Türkmen Cephesi'ne göre Irak'taki Türkmen nüfus 3 milyonun altında değil. 
   
   Irak'ta işleri kolay değil    1947 nüfus sayımında Irak'ın nüfusu 3 milyon 600 bin kişiymiş. Yüzde 10'u, 280 bini Türkmenmiş. Köken sorarak yapılan son nüfus sayımı 1957'de. O tarihte 6.5 milyonluk Irak nüfusu içinde yüzde 11 - 12 ile 572 bin Iraklı Türkmen sayılmış. Ondan sonraki sayımlarda Türkmen sözcüğü kaldırılmış, katliam, sürgün ve Araplaştırma politikalarına hız verilmiş... 
   Türkmen Cephesi'nin istekleri 
   1 Türkçe eğitim... 2 Göç ettirilenlerin yerlerine dönmeleri... 3 Türkmenlerin yeni Irak anayasasında Araplar ve Kürtlerin yanı sıra üçüncü asli millet olarak yer almaları... Özellikle Kürtler şiddetle karşı çıkıyor buna 4 Meclis ve hükümette Türkmen nüfusuna uygun oranlarda temsil hakkı... 5 Irak'ta hür ve egemen olarak yaşama fırsatı... 
   Türkmen talepleri böyle. Irak'ta işleri kolay değil. 
   
      'Türkiye gelip bizi korur mu '    Türkmenleri yakın markajda tutan ve Bağdat'ta doğma büyüme bir Türkmen şöyle yakınıyordu geçen gün 
   "Kürtlerle işbirliği desen, Ankara yanaşmıyor. Araplarla işbirliği .. Araplar Şii Türkmenlere daha çok sahip çıkıyorlar. Ama Araplarla da işbirliği kolay değil. Zaten Ankara da tam razı olmaz. Peki o zaman, Türkmenler de kendi kendilerine diyorlar ki 'Türkiye bize ne kadar sahip çıkar ..' Bu da kuşkulu olunca, 'Türkiye gelir bizi korur mu ' sorusu Türkmenlerin kafasını uğraştırmaya başlıyor. Bu da Türkiye'nin Türkmenler üzerindeki etkisini sınırlıyor. Bu durumda Türkmen Cephesi'ne de mesafeli duran Iraklı Türkmenlerin sayısı çoğalıyor. Öte yandan Kerkük konusunda Araplarla Türkmenler arasında Kürtlere karşı bir ittifak oluşabiliyor. Araplar, Türkmenlere destek oluruz diyorlar ama, bunun da aması var. Türkmenlerin Türkiye bağlantısı bu arada Arapları tedirgin ediyor." 
   Gerçeğin çelişkili ve çok yüzlü hali kendini belli ediyor bu değerlendirmede... 
   Türkmenler dertli. 
   Kendilerini çıkmazda hissediyorlar. 
   Çözüm anahtarı belki onlardan çok Ankara'nın elinde. Eğer Ankara'da Irak politikası yerli yerine oturursa... Örneğin Türkmenler ille de Irak Kürtlerine karşı bir koz gibi algılanmazsa... Bu politika çerçevesinde hem Türkmenler hem Kürtler dost ve kardeş olarak görülürse... Türkiye'nin Irak politikası sadece güvenlik penceresinden siyah - beyaz gözlükle bakılarak belirlenmezse Elbette Irak Kürtlerinin de Türkiye'nin duyarlıklarını özen göstermeleri koşuluyla ... Böylece Türkmenler de yeni Irak'ta istedikleri gibi rahat yaşama olanağına kavuşurlar. 
   Bağdat Günlüğü'nün 12. sayfasında yarın bir yolculuk yer alacak. Saddam'ın memleketi Tikrit'e, doğduğu köy olan Owja'ya, Saddam'ın oğullarının gömüldüğü aile mezarlığına giden yolculuğun izlenimleri yarın... 
   
   
   
</TEXT>
</DOC>
