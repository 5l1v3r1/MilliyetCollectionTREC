<DOC>
<DOCNO> 189385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sontur33.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP milletvekili, Ankara'da otel açtı... 
</HEADLINE>
<TEXT>

     CHP Mardin milletvekili Muharrem Doğan'ın Kavaklıdere Büklüm Sokak'ta yaptırdığı Ankara Royal Oteli, CHP ve AK Parti milletvekillerinin katılımıyla açıldı. 
     Açılış törenine, TBMM başkanvekilleri Yılmaz Ateş, Sadık Yakut ve Nevzat Pakdil ile Ankara Valisi Yahya Gür, TOBB Başkanı Rifat Hisarcıklıoğlu ve Çankaya Belediye Başkanı Haydar Yılmaz ile davetliler katıldı. 
     Devlet Bakanı Güldal Akşit'in törene geç gelmesi nedeniyle Ateş, Yakut, Pakdemirli, Gür ve Hisarcıklıoğlu ile Yılmaz birlikte kurdeleyi keserek, oteli hizmete açtılar. 
     Güldal Akşit daha sonra katıldığı törende gazetecilerin, Muharrem Doğan'ın dünyaca ünlü manken Naomi Champbel'in resmini yaparak Türkiye'ye geldiğinde tabloyu hediye ettiğinin hatırlatmaları üzerine, Doğan'ın mimar olduğunu belirterek, ''Bunu otelinde de değerlendirmiş ve zevkini konuşturmuş. Ressam yönünün de olması çok güzel ve birbirini tamamlayan unsurlar'' dedi. 
     Açılışa Champbel'in niçin davet etmediğinin sorulması üzerine Doğan, ''Bizim bakanlarımız, milletvekillerimiz, başkanlarımız varken Naomi Champbel'e gerek yok. Bizim bakanımız göz ağrımız. Amacımız, istihdam yaratmak, turizme katkı sağlamaktır'' karşılığını verdi. 
     Akşit de bunun üzerine ''Bizde ülke turizmine katkı sağlayan herkesin yanındayız, destekçisiyiz. Turizm, Türkiye için çok önemli. Böyle bir dönemde yaptıkları yatırımlar için kendisine teşekkür ediyoruz'' diye konuştu. 
     Doğan, başka bir soru üzerine, Champbel'in başka tablosunu da yaptığını, Mardin'e geldiğinde hediye edeceğini söyledi. 
     ''Mardin'e okul yaptıracak mısınız '' şeklindeki bir soruyu da Muharrem Doğan, ''Mardin'e okul yaptıracağım. Naomi Champbel Mardin'e gelecek o zaman okulun temelini atacağız'' diye yanıtladı. 
     
</TEXT>
</DOC>
