<DOC>
<DOCNO> 184427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/ekonomi/eko03.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker TÜSİAD'ı karıştırdı 
</HEADLINE>
<TEXT>

   TÜSİAD yönetimi, 'Irak'a asker göndermeyelim' açıklamasına tepkilere karşı 'Asker gönderirsek istikrarsızlığa sürükleniriz' savunmasını yaptı. TÜSİAD Başkan Yardımcısı Koç ise 'Türkiye'nin menfaatlerine uygun düşüyorsa asker göndermeyi kesinlikle yapmak lazım diye düşünüyorum' dedi 
      DENİZ SİPAHİ İzmir 
   
   Türk Sanayicileri ve İşadamları Derneği'nin TÜSİAD Çeşme'deki Yüksek İstişare Konseyi toplantısında Başkan Tuncay Özilhan'ın yaptığı Irak ile ilgili açıklamaları farklı yorumlara yol açtı. 
   TÜSİAD'ın tepkiler üzerine geliştirdiği ortak görüş, 'Asker gönderirsek istikrarsızlığa sürükleniriz' şeklinde özetlenirken, TÜSİAD Başkan Yardımcısı Mustafa Koç, Irak'a Türkiye'nin menfaatleri gerektiriyorsa asker gönderilmesi gerektiğini söyledi. 
   TÜSİAD yönetimi Irak yaklaşımına gelen eleştiriler üzerine ortak bir görüş belirledi. Konuyla ilgili bilgi veren TÜSİAD Yönetim Kurulu Üyesi Tufan Ünal, ilk tezkereyle bugün arasında önemli farklar olduğunu dile getirdi. Ünal, "Türkiye o dönemde kuzey cephesine destek vermiş olsaydı kırmızı çizgilerini savunabilir konumda olacaktı. Bu koşullar dikkate alındığında ABD'nin yanında yer alma tavrımız doğruydu" dedi. 
   Bugün ise Irak'ta ABD'nin yol haritasının belli olmadığını belirten Ünal, şöyle konuştu 
   
   'Kumar oynamayalım' 
   "Irak'ta Türkmenler hariç, Türk askerinin Irak'a gitmesine hiçbir kesimden sempatik bir yaklaşım gelmedi. Türkiye'nin Irak konusundaki hassasiyetleri artık tümüyle gündemin dışına düştü. PKK - KADEK meselesinde bile adım atılamamakta. Türkiye, Irak'ta istikrarı sağlamak üzere bugünkü sıcak çatışma bölgelerine askeri güç gönderirse, tesis etmeye başladığı kendi ekonomik ve siyasi istikrarını bozma riskiyle yüz yüze kalabilir." Irak'a asker göndermenin ABD ile ilişkilerin düzeltilmesi için oynanan bir kumara dönüşmemesi gerektiğini vurgulayan Ünal, "Gözle görülür risklerin gerçekleşmesi halinde, Türkiye - ABD ilişkilerinin eskisinden çok daha kötüye gideceği ve Türkiye'yi ciddi bir istikrarsızlığa sürükleyeceği unutulmamalı" dedi. 
   
   Tartışma yaratan sözler 
   TÜSİAD, 1 Mart'taki ilk tezkereden önce 13 Ocak 2003'te şu görüşü açıklamıştı "Zararı en aza indirecek, kayıplarınızın telafisini en yüksek düzeye çekecek önlemleri alarak, desteğinizi gerçekçi bir düzeyde tutarak, müttefiklerinizin yanında yer almalısınız." 
   TÜSİAD Başkanı Özilhan'ın 19 Eylül 2003'teki açıklaması ise şöyleydi 
   "Irak meselesi Türkiye'yi yeni çözümsüzlüklere sürüklemeye gebedir. Türkiye'nin, belirsizliğin çok daha fazla yaşandığı şu aşamada Irak'a asker göndermesi, üzerinde dikkatlice düşünülmesi gereken bir seçenektir. Irak'a sadece insani yardım ve demokrasiye katkı bağlamında ve BM kararlarını dikkate alarak destek verilmelidir." 
   
   TÜSİAD Gül'den daha içerikli bir tartışma çizgisi izlemesini beklerdik    TÜSİAD, Dışişleri Bakanı Abdullah Gül'ün "TÜSİAD'ın arkasında Türkiye'nin dışında bazı güçler var, bunları da biliyoruz" şeklinde basına yansıyan açıklamasıyla ilgili yazılı bir açıklama yaptı. 
   "Gül'ün beyanatının eksik bilgi veya hatalı bir aktarım sonucu oluştuğunu umuyoruz" denilen açıklamada şu ifadelere yer verildi "TÜSİAD, kamuoyu ile paylaştığı bütün görüşlerini ifade ederken, dernek içi danışma mekanizmalarını işletmiş, şimdiye kadar hiçbir dış gücün etkisinde kalmamış ve her zaman özgür iradesini yansıtmıştır. Gücünü kendi üyelerinden alan TÜSİAD, hiçbir zaman dış güçlere ihtiyaç duymamıştır." TÜSİAD'ın görüşleri nedeniyle bugüne dek pek çok kez benzer tepkilerle karşılaştığı kaydedilen açıklamada, "Ancak bugün içinde bulunduğumuz konjonktürde, Başbakan Yardımcısı ve Dışişleri Bakanı Sayın Abdullah Gül'den daha içerikli bir tartışma çizgisi izlemesini beklerdik" denildi. 
   
   'Menfaatlerimize uygun düşüyorsa göndermeliyiz'    Koç Holding Yönetim Kurulu Başkanı ve TÜSİAD Başkan Yardımcısı Mustafa Koç, "TÜSİAD, 1 Mart'ta önceki tezkere döneminde ne söylüyorsa, pozisyonunu aynı şekilde koruyor" dedi. 
   Koç, CNBC - E'de katıldığı programda, "Özilhan'ın mesajı yanlış algılandı. Irak'a asker göndermeyelim gibi değil... Bunun çok ciddi bir şekilde düşünülüp adımların dikkatle atılması, tabii ki meşruiyet açısından eğer çok uluslu veya BM kararı çerçevesinde olursa bu Türkiye'yi de ciddi bir şekilde rahatlatacağı yönündeydi" dedi. 
   
   'Irak çok önemli bir pazar' 
   "Irak'a asker gönderme konusu Amerika'yı memnun etmek için değil Türkiye'nin menfaatine uygun düşüyorsa bunu kesinlikle yapmak lazım diye düşünüyorum" diyen Koç, şöyle devam etti "Burada tabii acele etmemek, risk analizi yapmak lazım. O bakımdan da hükümet bunu şu anda iyi götürüyor, fazla acele etmiyor. Eğer bir de uluslararası çok uluslu gücün bir parçası olursa, çok enteresan olabilir. Çünkü Irak, Türkiye için çok önemli, hem şimdi hem de ilerisi için, tabii önemli bir pazar. O bakımdan biz buna duyarsız kalamayız ve buna da bir tek Kuzey Irak odaklı olarak değil, genel bir Irak olarak bakmak lazım." 
   
   
</TEXT>
</DOC>
