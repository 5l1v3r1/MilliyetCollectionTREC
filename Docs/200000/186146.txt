<DOC>
<DOCNO> 186146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/spor/spo02.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'e aynı kostüm 
</HEADLINE>
<TEXT>

   Teknik Direktör Daum, Konyaspor karşısında da çift forvetle gol arayacak. Serhat'ı Hooijdonk ile yan yana oynatmayı planlayan Alman hoca, Tuncay'ı sola çekecek. Selçuk yedek bekleyecek 
      YALÇIN TÜRK 

   
   Planlar hazır 
   FENERBAHÇE Teknik Direktörü Christoph Daum, Konyaspor karşısında yine iki forvete yer verecek. Alman hoca, Hooijdonk - Serhat ikilisini ileride düşünürken, arkalarında da Tuncay'ı oynatacak. Son haftalarda beklenen çıkışı yapamayan Selçuk'a ise yedek kulübesi gözüktü. Daum, genç oyuncuyu maçın gidişine göre ikinci yarı sahaya sürmeyi planlıyor. 
   
   Takım temkinli 
   SARI Lacivertli futbolcular, Konyaspor maçı için temkinli konuştular. Geçen yıl kendilerini kupadan eleyen rakiplerinin yabana atılacak bir takım olmadığını belirten kaptan Ümit Özat, "Galibiyet serimizi sürdürmek istiyoruz. İyi bir hava yakaladık. Hedefimiz üç puan" derken, Kemal, "Denizi geçtik, derede kaza yapmayalım. Zor maç olacak" ifadesini kullandı. 
   
   Altyapıya destek 
   SON haftaların formda ismi Yusuf ise "Geçen yıl Konya'dan acı bir dersle döndük. Bunu unutmuyoruz. Şu an da moral ve fizik açıdan çok iyiyiz. Yolumuza kayıpsız devam etmeliyiz" diye konuştu. Bu arada Teknik Direktör Daum'un haftanın bir günü alt yapıya idman yaptıracağı, yeni uygulamanın pazartesi gününden itibaren başlayacağı açıklandı. 
   
   Hakan-Rebrov kadroya girdi    SAMANDIRA Tesisleri'nde dün sabah yaptığı idmanın ardından özel uçakla Konya'ya giden Fenerbahçe havaalanında çiçeklerle karşılandı. Taraftarların büyük ilgi gösterdiği Sarı - Lacivertli kafile havalimanından kalacağı otele konvoy eşliğinde gitti. Teknik Direktör Christoph Daum 19 kişilik takım kadrosuna Hakan ve Rebrov'u dahil ederken Alper, Ali Güneş, İsmail ve Erhan kadroya alınmadılar. Yusuf ise 39 derece ateşli olmasına rağmen Konya'ya gitti. Bu arada Başkan Aziz Yıldırım, yöneticiler ve futbolcular bugün saat 11.00'de Konya Fenerbahçeliler Derneği'nin açılışına katılacak. 
   
   Formalar yok sattı    KONYASPOR maçı öncesi Anadolu'ya açılan Fenerium tırı Bilkent Üniversitesi'nde adeta yağmalandı. Bilkent'te okuyan Sarı - Lacivertli öğrenciler, forma alabilmek için uzun kuyruklar oluştururken, tırda tek bir eşya bırakmadılar. Bugün Selçuk Üniversitesi'ne gidecek olan tıra İstanbul'dan acil olarak 10 bin adeti Fenerbahçe ürününün gönderildiği belirtildi. 
   
   Hooijdonk'a baraj yok    Konyaspor'un kaptanı Ogün, frikiklerde Hollandalı golcünün önünü açık bırakacaklarını ifade etti 
   YUSUF DURSUN 

   
   'Fatura bana çıktı' 
   SEZON başında Fenerbahçe defterini kapatarak Konyaspor'a transfer olan Ogün Temizkanoğlu bugünkü maç öncesi ilginç açıklamalar yaptı. Tecrübeli oyuncu, "Fenerbahçe'den gönderilmem yanlıştı. Böyle olmamalıydı. Arkadaşlarımı ezmedim. Onlara arkadaşça yaklaştım ama beni anlamadılar. Sonunda fatura bana kesildi. Oysa hayallerim büyüktü" diye konuştu. 
   
   Yusuf'a destek 
   FENERBAHÇE'NİN maçın favorisi olduğunu kaydeden Ogün, "İşimiz çok zor. Çünkü Fenerbahçe Daum'la çok farklı bir oyun oynuyor. Hooijdonk'a dikkat edeceğiz. Ancak frikiklerde baraj yapmayacağız, önünü açık bırakacağız" dedi. Yusuf'un mutlaka ilk onbirde oynaması gerektiğini de kaydeden Konyaspor'un kaptanı, bir yıl sonra futbolu bırakacağını belirtti. 
   
   'Kolay lokma olmayacağız'    CEZASI nedeniyle Fenerbahçe maçında oynayamayacak olan Cem Karaca, Christoph Daum'un Sarı - Lacivertli takımın çehresini değiştirdiğini söyledi. Geçen yıl yaşanan başarısızlıkta başta Başkan Aziz Yıldırım olmak üzere, Lorant, Oğuz Çetin, Tamer Güney ve futbolcuların ortak sorumluluğu bulunduğunu kaydeden Fenerbahçe'nin eski oyuncusu, Konyaspor'un bugün kolay teslim olmayacağını da belirtti. 
   
   UEFA'nın rövanş saatleri açıklandı 
   UEFA Kupası'nda mücadele eden Türk takımlarının oynayacağı birinci tur rövanş maçlarının programı belli oldu. 15 Ekim Çarşamba günü Trabzon - Villarreal karşılaşması, Hüseyin Avni Aker Stadı'nda saat 20.00'de başlayacak. Blackburn Rovers - Gençlerbirliği 22.15, Hapoel TelAviv - Gaziantep 18.00, Basel - Malatya ise saat 20.30'da karşı karşıya gelecek. 
   
   Rüştü'ye tam not 
   BARCELONA'NIN Meksika'nın American takımı ile oynadığı maçta doksan dakika forma giyen ancak 2-0'lık yenilgiye engel olamayan Rüştü'ye İspanyol basını övgü yağdırdı. Barcelona defansının büyük hatalar yaptığını yazan El Mundo Deportivo gazetesi, milli kalecimizin kurtarışlarıyla farkı önlediğini ifade etti. 
   
   
</TEXT>
</DOC>
