<DOC>
<DOCNO> 154046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sonspo13.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan'dan başarılı sporculara ödül... 
</HEADLINE>
<TEXT>

     Dünya ve Avrupa şampiyonalarında 2002 yılının aralık ayından bu yana derece elde eden sporcular ve antrenörleri Başbakan Recep Tayyip Erdoğan'ın da katıldığı törenle ödüllendirildi. 
     Başbakanlık yeni binada yapılan törene, Başbakan Recep Tayyip Erdoğan'ın yanısıra Devlet Bakanı ve Başbakan Yardımcısı Mahmet Ali Şahin, İstanbul Milletvekili Cengiz Kaptanoğlu, Bartın Milletvekili Asım Kulak ile Gençlik ve Spor Genel Müdürü Mehmet Atalay ve federasyon başkanları katıldı. 
     Aralarında Dünya, Olimpiyat ve Avrupa Şampiyonu rekortmen halterci Halil Mutlu'nun da bulunduğu 46 sporcu, 18 antrenör, 16 kulüp ile 2 masöre 5 bin 939.5 Cumhuriyet Altını tutarında 645 milyar 693 milyon 650 bin liralık ödülleri verildi. 
     Ödül dağıtım töreninde konuşan Başbakan Erdoğan, ''Sizin başarılarınızla mutlu olurken, güzel yurdumuzun bir başka köşesi olan Bingöl'deki acıyla da üzülüyoruz'' dedi. 
     Erdoğan konuşmasında, ''Bingöl'deki acının kaynağında insandan kaynaklanan tedbirsizlik, vurdumduymazlık ve umarsızlık varsa işte bu acı vericidir'' derken, şöyle konuştu 
     ''Bizi heyecandan heyecana koşturan değerli sporcularımız, Bingöl'deki acıyı da paylaşarak selamlıyorum. Böyle bir acıyı yaşamak istemezdik. Bu, ülkemizin bir gerçeği. Sizler burada sevinirken, güzel ülkemin bir başka yöresinde çocuklarımız, canparelerimiz solup gittiler, hayatlarının baharında. Bunu da unutmamız mümkün değil. Ancak şimdi sizi formalarınızla spor alanlarındaki başarılarınıza ulaşırkenki anınızdaki gibi görüyorum. Müsabakaya çıktığınızda ardınızda göndere çekilmeye bekleyen bayrağımızı unutmamanız gerekiyor. Zirvede kalmak, zirveye çıkmaktan daha zordur. O nedenle sistemli çalışmalısınız. 2004 olimpiyatlarını düşünerek daha da iyi çalışmkalısınız. Morale ihtiyacımız olduğu şu dönemde madalyalar kazanmalısınız. Hep ileriye ve hep başarıya. Bayrağımızı göndere çektirdiğinizde ve İstiklal Marşı'mızı da çaldırdığınızda, bu ülkemizi vesizi ebediyete taşıyacaktır.'' Başbakan Erdoğan, halterciler Halil Mutlu, Nurcan Taylan, okçular Natalia Nasaridze, Elif Altınkaynak ve Derya Sarıaltın ile hentbolda Erkekler Avrupa Çalenç Kupası çeyrek finaline yükselen Beşiktaş'ın ödüllerini verirken, Beşiktaş Erkek Hentbol Takımı da Başbakan Erdoğan'a bir Beşiktaş forması hediye etti. 
     
     ''SPORDA DA YENİDEN YAPILANMAK GEREKİYOR'' 

     Devlet Bakanı ve Başbakan Yardımcısı Mehmet Ali Şahin de törende yaptığı konuşmada, Türkiye'de her alanda olduğu gibi sporda da yeniden yapılanmak gerektiğini söyledi. 
     Şahin, ''Sporda yeniden yapılanmayla ilgili rapor 5 Haziran Pazartesi günü bana ulaşacak'' dedi. 
     Spor alanında gelecek dönemde daha da büyük başarılar kazanılması gerektiğini kaydeden Şahin, şunları söyledi 
     ''Ülkemizi başarıyla temsil ettiniz. Türkiye'nin gururu oldunuz. Türkiye'de her alanda olduğu gibi sporda da yeniden yapılanmak gerekiyor. Devlet personel rejiminde 8 kişiden oluşan bilim adamı heyeti bunun için çalışıyor. Gençlik ve Spor Genel Müdürü Mehmet Atalay da sporda yeniden yapılanmayla ilgili çalışmasını tamamladı ve 5 Haziran Pazertesi günü de bana verecek. Biz de bu çalışmanın sonuçlarını kamuoyuna sunacağız. Türkiye'nin geldiği noktada spor yönetiminde de ciddi bir çalışma yapılacak.'' Gençlik ve Spor Genel Müdürü Mehmet Atalay da yaptığı konuşmada, şu görüşlere yer verdi 
     ''İstanbul Büyükşehir Belediyesi'nde görev yaparken uyguladığımız programın sonuçlarını, Sdney Olimpiyatları'nda elde edilen 5 madalyadan 4'ünü İstanbul Büyükşehir Belediyesi sporcularının almasıyla gördük. Biz bu programı şimdi Türkiye genelinde uygulayacağız. Nüfusu çok ve genç olan bir ülkede yaşıyoruz. O nedenle gençlere spor yaptırmalıyız.'' Tören sonunda Başbakan Recep Tayyip Erdoğan, sporcular ve yöneticiler ile hatıra fotoğrafı çektirdi. 
     




</TEXT>
</DOC>
