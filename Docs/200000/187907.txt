<DOC>
<DOCNO> 187907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/siyaset/asiy.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan, ABD'lilere dert yandı 
</HEADLINE>
<TEXT>
   Iraklılar niye böyle yapıyor, anlamıyoruz 
   Irak'ta hükümet görevi yapan Geçici Konsey'in, "Türk askeri istemiyoruz" sözünden rahatsız olduğunu bildiren Erdoğan'a, ABD'li senatörler, "Onlar, ABD'ye de böyle yapıyor" dedi 
      ABDULLAH KARAKUŞ Ankara 

   
   Başbakan Recep Tayyip Erdoğan, ABD'li senatörlere "Türk askeri istemiyoruz" yönünde açıklamalarda bulunan Irak Geçici Konseyi'ni şik yet etti. Erdoğan'ın "Bu tür açıklamalar halkımızı rahatsız ediyor. Niye böyle yapıyorlar, anlamıyoruz. Biz oraya istikrar ve huzur için gideceğiz" demesi üzerine senatörler, "Onlar ABD'ye de böyle yapıyor. ABD çıksın diyorlar. Bu açıklamaların muhatabı asıl biziz" karşılığını verdi. Basına kapalı görüşmede Cumhuriyetçilerden oluşan heyet, Erdoğan'a tezkerenin geçirilmesi nedeniyle minnettar olduklarını ve kararın özgür bir Irak oluşmasına yardımcı olacağını söyledi. 
   
   PKK'ya karşı işbirliği 
   ABD'li heyet, Erdoğan'a Irak'a Türk askerinin ne zaman ve nereye gideceğini sordu. Erdoğan da, asker göndermeyle ilgili müzakereleri Dışişleri ve Genelkurmay'ın yaptığını belirterek, görüşmelerin ardından hükümetin karar vereceğini kaydetti. 
   Senatörlerle Erdoğan, terörle mücadelede ortak hareket edilmesi konusunda görüş birliğine vardı. McConnell, Afganistan ve Irak izlenimlerini Erdoğan'a anlatarak, El - Kaide ve KADEK konusunda işbirliğine hazır olduklarını söyledi. Erdoğan da terörün dini, ırkı ve bölgesi olmayacağını belirterek, "Biz her türlü teröre karşıyız. Bu konuda ortak hareket edilmelidir. İsmi ne olursa olsun. Tüm dünyada terör bitirilmelidir" diye konuştu. 
   McConnell, görüşme sonrasında da asker gönderme konusunda gösterdiği liderlik nedeniyle de Erdoğan'a teşekkür ettiğini açıkladı. 
   
   
</TEXT>
</DOC>
