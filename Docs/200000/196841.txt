<DOC>
<DOCNO> 196841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/soneko29.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
"The Economist, Türkiye'nin Avrupa'ya ait olduğunu düşünüyor 
</HEADLINE>
<TEXT>

     İngiliz The Economist Dergisi'nin, Avrupa Birliği'nin AB genişleme sürecine ilişkin bir araştırma gerçekleştirdiği bildirildi. 
     Araştırmayla ilgili düzenlenen toplantıya katılan The Economist temsilcisi Rosella Black, bu akşam basılarak yarın dağıtılacak araştırmanın sonuçlarını henüz açıklamasının mümkün olmadığını kaydetti. 
     Araştırmada Türkiye ile ilgili çok fazla şey olmadığını ifade eden Black, ''Maalesef Türkiye bu defa birleşme konusundaki müzakerelere katılmamış durumda'' dedi. 
     Araştırmada genişlemenin son derece olumlu olduğunun ve ülkelerin reformları yapmalarının öngörüldüğünü belirten Black, aday ülkelerde refah düzeyini artırmanın kolay olmadığını, bunun zaman alacağını anlattı. Black, Romanya'nın AB ülkeleriyle aynı seviyeye ulaşmasının 80 yıl alacağını kaydetti. 
     Doğu ve Orta Avrupa'daki genişlemenin kendileri için heyecan verici olduğunu aktaran Black, ''Araştırmada, genişlemenin nerede duracağına da bakılıyor. Eğer Türkiye katılırsa, Irak'a kadar yayılabilir miyiz Rusya katılabilir mi Nerede duracağımız henüz daha kesinleşmiş değil'' diye konuştu. 
     Black, AB'nin genişlemesiyle hassas, kırılgan yapıya sahip olması ve istikrarını yitirmesinin de söz konusu olabileceğini kaydetti. 
     Türkiye'nin tarih verilmesi gibi daha somut bir kılavuza ihtiyacı bulunduğunu ifade eden Black, şunları söyledi 
     ''2004'de Türkiye'ye bir tarih verilmesi mümkün denmekte, orada da insan hakları, Kürtlere karşı kısıtlamaların kaldırılması, askeriyenin siyasete katılmaması gibi birtakım ön koşullar içermekte. Türkiye'nin üyeliği konusunda önemli gelişmeler var. Türkiye AB'ye katılması durumunda ikinci en büyük ülke olacaktır. The Ekonomist olarak Türkiye'nin Avrupa'ya ait olduğunu düşünüyoruz. Batı ile İslam dünyasını bir araya getiren ülke.'' 
     
     İKV ESKİ BAŞKANI MERAL GEZGİN ERİŞ 
     Toplantıya katılan İktisadi Kalkınma Vakfı İKV eski Başkanı Meral Gezgin Eriş, son birkaç yılda toplumsal taleplerin yansıması ve bunun da siyasette belirleyici hale gelmesinin, uyum paketlerinin ortaya çıkmasında önemli rol oynadığını söyledi. 
     Eriş, ''İlerleme raporunda en önemli tespit, Türkiye'de siyasi kararlılığın ve toplumsal desteğin mevcudiyetine yapılan vurgudur'' diye konuştu. 
     AB'nin, üye olacak 10 ülke için ''Ülkelerin birtakım eksiklikleri olabilir, ama siyasi kararlılık ve toplumsal destek vardır'' diye müzakerelere başlama kararı verdiğini hatırlatan Eriş, Türkiye'nin eksikliklerinin AB ile müzakerelere başlama kararının ertelenmesinde bir dayanak olmasının tartışmalı olduğunu kaydetti. 
     Eriş, '' Türkiye-AB ilişkilerini sadece diplomatik ilişkiler olarak algılayıp uyum çabası içinde olalım, yasal düzenlemeleri yapalım yaklaşımını bir tarafa bırakıp, Türkiye, AB ile bütünleşmeyi kendi hayat kalitesini artırmak için istemektedir konusunu vurgulamakta fayda var. Türkiye AB'nin kültür temelli mi siyasi temelli proje olacağı sorusunu AB'ye çok net sormalı, bu sorunun cevabını aramalı ve 2004'den önce, AB'den bu sorunun cevabını istemelidir'' dedi. 
     Gazeteci-Yazar Zeynep Göğüş de türban meselesinin Türkiye AB ilişkilerini etkileyeceğini, bunun yazılı olmayan bir Kopenhag kriteri olduğunu savundu. 
     
</TEXT>
</DOC>
