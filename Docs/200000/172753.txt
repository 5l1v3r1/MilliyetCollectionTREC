<DOC>
<DOCNO> 172753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sondun14.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da kuraklık... Tuna nehri yürüyüş parkuru oldu.. 
</HEADLINE>
<TEXT>

     Tuna nehrinin Bulgaristan-Romanya sınırındaki bir bölümü, kuraklık yüzünden adeta ''yürüyüş ve bisiklet kullanım alanı'' oldu. 
     Tuna Bakım ve İşletme Müdürlüğü, son 60 yılda ilk kez bu derecede kuraklık yaşandığını, su seviyesinin bazı yerlerde neredeyse 60 santimetreye kadar indiğini ifade ettiler. 
     Bisiklet kullanmak için ''Tuna pistine'' çıkan Rusçuk gençleri, su seviyesi düşüşünün devam etmesi durumunda yakında Rusçuk'un karşısındaki Giurgiu kasabasına bisikletleriyle gidebileceklerini söylediler. 
     Tuna nehrindeki gemi seferlerinin de kuraklıktan olumsuz etkilendiğine dikkat çeken Bulgar yetkilileri, zararın Yugoslavya'ya ambargonun uygulandığı dönemi anımsattığını belirttiler. 
     Lom kentinin liman yönetiminden Adrian Angelov, ''Yugoslavya'ya karşı ambargo uygulandığında nehir tamamen seferlere kapatılmıştı. Bugünlerde müşteri ve para kaybımız o günleri anımsatıyor'' diye konuştu. 
     Kargo gemilerinin dibe oturması sonucu hasar gördüklerini kaydeden liman yetkilileri, eskiden 900 ton yük alan gemilerin sadece 600 ton taşıyabildiklerini ve nakliyat maliyetinin aşırı derecede yükseldiğini bildirdiler. 
     Bulgaristan meteoroloji uzmanları, Ağustos ayı için yapılan hava durumu tahminlerinin su seviyesinin yükselmesi açısından pek umut vermediğini kaydederken, Tuna Bakım ve İşletme Müdürlüğü, su seviyesinin 60 santimetrenin altına düşmesi halinde trafiğin tamamen duracağını açıkladı. 
     
</TEXT>
</DOC>
