<DOC>
<DOCNO> 165293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/spor/spo01.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TARİKAT TURNUVASI 
</HEADLINE>
<TEXT>

Güney Kore'de Beşiktaş'ın da katılacağı Barış Kupası kafaları karıştırdı. Organizasyonu, dünyaya kendini peygamber olarak tanıtan Moon Tarikatı'nın lideri Sun Myung Moon'un yaptığı bildirildi 
     Devler de katılacak 
     GÜNEY Kore'de düzenlenecek olan Barış Kupası Turnuvası'nın organizasyonuyla ilgili olarak ilginç iddialar gündeme geldi. Beşiktaş'ın da katılacağı turnuvayı, dünyaya kendini peygamber olarak tanıtan Sun Myung Moon'un kurduğu "Moon Tarikatı"nın düzenlediği ifade edildi. Kupaya Beşiktaş'ın yanı sıra PSV Eindhoven, 1860 Münih, LA Galaxy, Sao Paulo, O.Lyon, S.Ilhwa ve K.Chiefs takımları da davet edilmişti. 
     
     İnternetten duyuru 
     TURNUVA için açılan özel internet sitesinde de "Moon Tarikatı" ile ilgili olarak bir dizi açıklama yer aldı. Turnuvanın kurucusu olarak tanımlanan söz konusu örgütün lideri Sun Myung Moon'un, uzun süredir bir futbol izleyecisi olduğu belirtildi. Futbolun efsane ismi Pele'nin de bu organizasyona destek verdiği iddia edildi. Organizasyon Komitesi, turnuvanın şampiyonluk primini 2.8 trilyon lira olarak belirledi. 
     
     Beşiktaş imzaladı 
     BEŞİKTAŞ, İMKB'ye bildirdiği yazıda, turnuva ilgili olarak bir şirketle sözleşme yaptığını açıkladı. İletişim Komitesi Başkanı Mete Düren, organizasyonu yapan kişinin kendilerini ilgilendirmediğini söyledi. Düren, "Bu kulübümüze ciddi bir organizasyon firması tarafından katılım ücreti peşin ödenerek yapılmış, teknik direktörümüz tarafından da onaylanmış programdır. Biz bir spor kulübüyüz" dedi. Barış Kupası, 15 Temmuz'da başlayacak. 
     
Ali Dürüst Kabul etmedik      GALATASARAY İkinci Başkanı Ali Dürüst, Beşiktaş'ın katılacağı Barış Kupası ile ilgili olarak çarpıcı yorumlar yaptı. Dürüst, turnuva için ilk teklifin kendilerine geldiğini dile getirip, "Öncelikle programımızı belirlemiştik. Ayrıca SARS hastalığı gündemdeydi ve bu işte Moon örgütünün varlığını da biliyorduk. Bu nedenlerden dolayı teklifi kabul etmedik. Onlar da Beşiktaş'a yöneldiler" diye konuştu. 
     
En zengin tarikat      KENDİSİNİ peygamber olarak tanımlayan Güney Koreli Sun Myung Moon tarafından kurulan ve 1980'li yıllarda ABD'de hızla yayılan Moon Tarikatı, Birleşik Kilisesi aracılığıyla değişik ırktan insanları bir araya getirmeyi amaçlıyor. Dünyanın en zengin ve güçlü tarikatı olarak bilinen ve özellikle Latin Amerika ile Afrika'da para gücüyle mürit toplayan tarikat, binlerce kişinin evlendirildiği toplu nikah törenleriyle de tanınıyor. 
     
"Turnuvanın dini yönü yok"      ORGANİZASYON Komitesi Üyesi Sinan Öztürk, turnuvanın dini hiçbir yönü olmadığını söyledi. Kore'de yaşayan Öztürk, Kore Futbol Federasyonu'nun da desteklediği turnuvaya Moon tarikatı vakfının mali destek verdiğini ancak tek başına olmadığını vurgulayarak, "Sekiz sponsorun sadece üçü tarikata ait. Ayrıca Pele de danışman. Bu tamemen Kore'nin tanıtımı amacıyla yapılıyor. Türk takımları İsviçre'de de turnuvaya gidiyor. Burada dağıtılan paraların nereden geldiği biliniyor mu " diye konuştu. 
     
Tayfur'a özelİmza törenlerinde boy göstermeyen Başkan Serdar Bilgili, tecrübeli kaptan için bu kez masa başındaydı 
     Yuvadan kopmadı 
     KARTAL'IN istikrar sembolü Tayfur, 2 artı 1 yıllık sözleşme imzalayarak yuvada kaldı. Daha önce yapılan imza törenlerine katılmayan Başkan Serdar Bilgili, Tayfur'a büyük jest yaptı. Yıldırım Demirören ile birlikte medya karşısına çıkan Beşiktaş Başkanı, tecrübeli futbolcuya övgüler yağdırırken, "Tayfur'un imza töreninde bulunmaktan onur duyuyorum" diye konuştu. 
     
     'Örnek alınmalı' 
     BİLGİLİ, Tayfur'un örnek bir isim olduğunu açıklarken, "Hem şahsiyeti, hem profesyonel yapısı, hem de tekniği ile herkes ondan birşeyler almalı. 100 yıllık tarihimizdeki en başarılı kaptanlardan biriyle imza atmak gurur verici" diye konuştu. Tayfur ise yolun başında olduklarını ve gelecek sezon Beşiktaş'ı daha iyi yerlere taşıyacaklarını iddia etti. 
     
Ümit Aydın'a yakın takip      DIŞ transferde girişimlerini seri bir şekilde sürdüren Beşiktaş, Adanasporlu Ümit Aydın ile pazarlıklara başladı. Turuncu - Beyazlı formayla geçen sezon büyük bir çıkış yaşayan Ümit'in ilk teklife sıcak yaklaştığı bildirildi. Başkan Serdar Bilgili, başarılı oyuncuyu transfer etmek istediklerini ve temasta olduklarını doğruladı. Bilgili, Ali Eren'in kulüpte kalıp kalmayacağı konusunda ise açıklama yapmamayı tercih etti. 
     

</TEXT>
</DOC>
