<DOC>
<DOCNO> 189185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/siyaset/siy20.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   AKP, kızılağacı biberle kıyasladı    ANKARA Milliyet 

   Kızılağaç ve aşılı kestanelerin orman alanı dışına çıkarılmasını öngören, ancak Cumhurbaşkanı 
   Sezer tarafından veto edilen yasa, TBMM Tarım, Orman ve Köyişleri Komisyonu'nda CHP'lilerin itirazlarına rağmen aynen kabul edildi. Orman ve Çevre Bakanlığı AKP Kurul Başkanı Yaşar Dostbil, "Vatandaş bahçesinde yetiştirdiği domatesi, biberi kimseden izin almadan satabiliyor. Ama iki üç kızılağacı kesmek için birçok yerden izin alıyor. Kesmek bu kadar zor olduğu için de kızılağaç yetiştirilmiyor" diye konuştu. 
   
   Baykal, Derviş'e sitem etti...    EZELHAN ÜSTÜNKAYA Ankara 

   CHP Genel Başkanı Deniz Baykal, açıklamalarıyla partide tartışma yaratan Kemal Derviş'le dün 
   akşam sürpriz bir görüşme yaptı. Alınan bilgiye göre, CHP Genel Merkezi'nde 1.5 saat başbaşa gerçekleşen görüşmede, Baykal Derviş'e partideki tartışmalardan duyduğu rahatsızlığı iletti. Derviş ise açıklamalarının yanlış anlaşıldığını belirtti. Derviş görüşmeden sonra yakın çevresine "kafam karıştı" açıklamasını yaptı. 
   
   Muhalefet dayanışması    ŞERİF ÇIRAY Ankara 

   ANAP Genel Başkanı Ali Talip Özdemir, MHP Genel Başkanlığı'na yeniden seçilen Devlet Bahçeli'yi ziyaret ederek kutladı. Özdemir, Türkiye'yi Irak ve Kıbrıs konusunda çok hassas günlerin beklediğini ancak hükümetin krizi yönetemediğini savundu. Özdemir, "Milli birlik ve beraberlik günüdür" dedi. Bahçeli de, "AKP politikalarını sinsice sürdürme gayretinde" diye konuştu. 
   
   Ekşi 'Meclis saydam işlemeli'    İSTANBUL Milliyet 

   Basın Konseyi Başkanı Oktay Ekşi, TBMM kulislerinin gazetecilere kapatılacağı yolundaki haberler üzerine TBMM Başkanı Bülent Arınç'a bir mektup göndererek, öncelikle saydam bir işleyişi gerçekleştiren önlemlerin uygulamaya konulması gerektiğini ifade etti. Ekşi'nin mektubu özetle şöyle "TBMM gibi, en yüce kurumun her belge ve bilgisine ulaşma hakkı, her ilgi duyan kişiye 'bu arada özellikle gazetecilere' açık hale getirilmeyecekse kulisler, hatırlı veya nüfuzlu siyasetçilerin beraberlerinde gelen vatandaşlara 'fiilen' açık olacaksa, bunun sorun yaratacağından endişe ederiz." 
   
   Okulla meyhanenin arası 'yarıya' indi    ANKARA Milliyet 

   TBMM Milli Eğitim Komisyonu, AKP'li üyelerin önergesiyle, "özel sektörün eğitime yatırım yapmasını kolaylaştırmak" için okullarla içkili lokaller ve oyun salonları arasında en az 200 metre uzaklık bulunması koşulunu 100 metreye indirmeyi öngören yasa tasarısını kabul etti. Turizmin yoğun olduğu yörelerdeki okulların tatil dönemlerindeyse bu şart aranmayacak. Ancak, özel eğitime muhtaç bireylerin devam ettikleri öğretim kurumlarıyla okullar dışında kalan, dershane ve kurs gibi özel öğretim kurumlarında 100 metre şartı aranmayacak. 
   
   
</TEXT>
</DOC>
