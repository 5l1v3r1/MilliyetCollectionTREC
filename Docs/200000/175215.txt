<DOC>
<DOCNO> 175215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sondun22.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'deki 2. saldırıyı Hamas üstlendi... 
</HEADLINE>
<TEXT>

     İsrail'in Ariel yerleşim birimi girişindeki intihar saldırısını Hamas örgütü üstlendi. 
     Hamas'ın askeri kanadı İzzeddin El Kassam örgütü, internet sitesinden yaptığı açıklamada, ikinci intihar saldırısındaki sorumluluğu üstlendiğini bildirdi. 
     Açıklamada, intihar bombacısının kimliği, Batı Şeria'nın Nablus kentinden 21 yaşındaki İslam Yusuf Kafişa olarak belirtildi. 
     Örgüt, İsrail'in ateşkesi ihlal ettiği iddiasıyla ve geçen cuma günü ''İsrail'in suikastına uğrayan'' 2 Hamas militanının intikamını almak için bu saldırıyı düzenlediğini kaydetti. 
     Batı Şeria'daki Ariel yerleşim birimi girişinde düzenlenen intihar saldırısında, bombacı ve 18 yaşındaki İsrailli acemi er ölmüştü. Bu saldırıdan yarım saat önce de Tel Aviv kenti yakınındaki Roş Haayin beldesinde bir intihar bombacısı kendini havaya uçurmuştu. Bu saldırıyı henüz üstlenen olmadı. 
     Saldırılardan sonra Hamas sözcüsü İsmail Haniye, yaptığı açıklamada, örgütün hala ateşkese bağlı olduğunu belirterek, ''Bu operasyonların arkasında kimin bulunduğunu bilmiyoruz. Durumun sorumlusu İsrail'dir, çünkü ateşkesi reddederek sert bir tavır takındı'' demişti. 
     
</TEXT>
</DOC>
