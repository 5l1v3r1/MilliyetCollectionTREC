<DOC>
<DOCNO> 172837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sontur02.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK'ya yeni düzen 
</HEADLINE>
<TEXT>

     ANKARA MİLLİYET 

MGK Genel Sekreterliği'nin karşı çıktığı "bir sivilin MGK Genel Sekreteri olması"nın yolunu açan 7. AB'ye Uyum Paketi TBMM Genel Kurulu'nda kabul edildi. 
     Görüşmeler sırasında AKP'nin önergesiyle yasaya bir fıkra eklenerek, MGK'nın tavsiye kararlarını izlemek için bir bakan görevlendirilmesi öngörüldü. Buna göre Başbakan, MGK'nın tavsiye kararları ve görüşlerini değerlendirmek üzere Bakanlar Kurulu'na sunulması ve tavsiye kararlarının kabinede kabulü halinde bunların uygulanmasındaki koordinasyonu izlemek üzere bir başbakan yardımcısını görevlendirebilecek. 
     
     En "askerli" MGK 
     CHP Milletvekili Onur Öymen, "Türkiye'de siyasete askerler tahakküm ediyor" iddiasına karşı çıkarak, hükümetin Türkiye'de siyaseti askerlerin yönetmediğini Avrupa'ya iyi anlatmasını istedi. AKP Milletvekili Yaşar Yakış da, MGK'nın diğer ülkelere göre içinde en fazla asker bulunan benzer olduğunu, ancak bunun Türkiye koşullarından kaynaklandığını söyledi. Yakış Avrupa'da Türkiye'ye en uygun modeli seçtiklerini de bildirdi. 
     Yasayla yeniden tanımlanan MGK'nın görev ve yetkileri şöyle olacak 
     Milli güvenlik ve devletin milli güvenlik siyasetine ilişkin tanımlar çerçevesinde devletin milli güvenlik siyasetinin tayini, tespiti ve uygulanmasıyla ilgili konularda tavsiye kararları alacak ve gerekli koordinasyonun sağlanması için görüş tespit edecek. 
     Bu tavsiye kararlarını ve görüşlerini Bakanlar Kurulu'na bildirecek ve kanunlarla verilen görevleri yerine getirecek. 
     MGK ayda 1 kez yerine 2 ayda bir toplanacak, gerektiğinde Başbakan'ın teklifi üzerine veya doğrudan Cumhurbaşkanı'nın çağrısıyla da toplanabilecek. Mevcut düzenlemede Kurul, Cumhurbaşkanı'nın gerekli gördüğü ve Başbakan veya Genelkurmay Başkanı'nın önerilerini uygun bulduğu hallerde olağanüstü de toplanabiliyor. 
     Mevcut yasada 10 fıkrada ayrıntılı olarak düzenlenen Genel Sekreterin görev ve yetkileri, "Milli Güvenlik Kurulunun sekreterlik hizmetlerini yürütmek ve Milli Güvenlik Kurulunca ve kanunlarla verilen görevleri yerine getirmek" şeklinde yeniden düzenlendi. 
     MGK Genel Sekreteri, Başbakan'ın teklifi ve Cumhurbaşkanı'nın onayı ile atanacak. Sözkonusu atamanın, TSK mensupları arasından yapılmasının öngörülmesi halinde Genelkurmay Başkanı'nın olumlu görüşü alınacak. 
     MGK Genel Sekreteri, mevcut düzenlemede, orgeneral-oramiral rütbesindeki silahlı kuvvetler mensupları arasından Genelkurmay Başkanı'nın inhası, Başbakan'ın teklifi üzerine Bakanlar Kurulu'nun kararıyla atanıyordu. 
     MGK Yasası'nda yapılacak değişikliğin ardından uygulamaya ilişkin yönetmeliğin 3 ay içinde çıkarılacak. 
     
     Yasanın getirdiği düzenlemelerden bazıları şöyle 
     Devletin ve devlet görevlilerin manevi şahsiyetlerine "tahkir ve tezyif" suçlarına verilecek cezanın alt sınırı bir yıldan 6 aya indirildi. 
     Sadece eleştirmek maksadıyla yapılan düşünce açıklamaları cezayı gerektirmeyecek. 
     İşkence suçunun soruşturulması öncelikli işlerden olacak, davalarda 30 günden fazla ara verilmeyecek. 
     Asker olmayan kişiler, barış zamanında, "askerleri kanunlara karşı itaatsizliğe teşvik etme" ve "halkı askerlikten soğutma" suçlarını işlemesi durumunda sivil mahkemelerde yargılanacak. 
     Farklı dil ve lehçelerin öğrenilmesi için, özel kurslar açılabilecek. 
     
</TEXT>
</DOC>
