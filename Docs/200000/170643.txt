<DOC>
<DOCNO> 170643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/magazin/mag02.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ele güne karşı dört bin kişi... 
</HEADLINE>
<TEXT>

   Yeni bir single çıkaran, bir de yeni albüm hazırlayan MFÖ, önceki akşam Açıkhava Tiyatrosu'ndaydı... 
      DENİZ ALTUNTAŞ 
   
   TÜRK Pop Müziği'nin sevilen grubu MFÖ Mazhar-Fuat-Özkan , geçtiğimiz akşam Harbiye Açıkhava Tiyatrosu'nda Doğan Medya Grup çalışanlarına özel bir konser verdi. Yaklaşık 4 bin kişinin izlediği konserde grup, sevilen şarkılarıyla izleyenlere keyifli dakikalar yaşattı. MFÖ, iki ay sonra eski şarkılarından oluşan yeni albümlerinin piyasaya çıkacağını da müjdeledi. 
   MFÖ üyeleri yeni albümle ilgili şunları söyledi "Ele Güne Karşı adlı single çalışmamız çok beğenildi. Eski şarkılarımızı yeni jenerasyonların dinlemesi mutluluk verici. Şimdi yeni albüm geliyor.. Doğan Müzik Company'den çıkacak albümde aynı parçaları yeniden aranje ettik. Şarkıların yeni hallerinde apayrı tatlar var. Onları sevenlerimiz beğenecek." 
   
   Düğün sevinci yarım kaldı    Biricik Suden'le geçtiğimiz günlerde aniden evlenen Mazhar Alanson, bu konuyla ilgili olarak şunları söyledi "Aslında sürpriz olmadı. Bir senedir birlikteyiz. Herkese duyurmak istemedik. Anne - babalı, akrabalı bir düğün oldu. Ama malesef Biricik'in geçirdiği trafik kazası düğün sevincini aldı, götürdü. Biricik iyi ama başında 30 dikişli bir yara var." 
   
   
</TEXT>
</DOC>
