<DOC>
<DOCNO> 158058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sonspo15.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Detroit Pistons seride 2-0 geriye düştü... 
</HEADLINE>
<TEXT>

     ABD Profesyonel Basketbol Ligi NBA konferans finallerinde Mehmet Okur'un 5 sayı attığı maçta Detroit Pistons, evinde New Jersey Nets'e 88-86 yenilince, 7 maçlık seride 2-0 yenik duruma düştü. 
     Doğu Konferansı'ndaki karşılaşmada Pistons ile Nets, Auburn Hills'de mücadele etti. Oyuna sonradan giren ve toplam 15 dakika oynayan Mehmet Okur, 5 sayı attı, savunmada 2 ribaund aldı, 2 blok yaptı, 1 top çaldı. 3 sayılık atış denemesinde bulunmayan Okur, 2 sayılık atışlarda 5 şuttan 2'sini değerlendirdi, faul atışlarında 2'de 1 yaptı. 
     Oyunun bitimine 48 saniye kala 2 serbest atışı sayıya çeviren Richard Jefferson, takımını 88-86 öne geçirirken Pistons, bundan sonra eline 2 kez geçen beraberlik veya galibiyet fırsatını değerlendiremedi. Corliss Williamson, son 30 saniye kala Chauncey Billups da Jason Kidd ile karşı karşıya kaldığı pozisyonda sayı gerçekleştiremedi. 
     Pistons'da Richard Hamilton 24 sayıyla en skorer oyuncu olurken, Ben Wallace 19 ribaund aldı, Chauncey Billups da 15 sayı gerçekleştirdi. 
     Nets'de ise son çeyrekte 16 sayı kaydeden Kenyon Martin 25 sayıyla maçın en çok sayı atan oyuncusu oldu. Martin ayrıca 9 ribaund aldı. Skora Jason Kidd 20 sayı eklerken, Jason Collins 14 ribaundla kariyerinde bir maçtaki en yüksek ribaunduna erişti. 
     
</TEXT>
</DOC>
