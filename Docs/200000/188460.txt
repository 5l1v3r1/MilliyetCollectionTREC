<DOC>
<DOCNO> 188460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/spor/spo00.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş temkinli 
</HEADLINE>
<TEXT>

   A Milli Takım'ın hocası, Letonya'nın kapalı bir kutu olduğunu belirtti, "Avantajlar iyi kullanıldığında avantaj sayılır. İngiltere maçı bunun en sıcak örneği" dedi 
      BİLAL MEŞE 

   
   'Herkes güçlüydü' 
   MİLLİ Takım Teknik Direktörü Şenol Güneş, İngiltere karşısında yaşadıkları hayal kırıklığını, Portekiz'e giderek telafi edeceklerini söyledi. Güneş, "Hedefimiz finallere direkt katılmaktı, ama olmadı. Play - off'a kaldık. Torbaya giren tüm takımlar güçlüydü. Bizim için kim çıksa farketmezdi. Letonya kapalı kutu. Ne var ki onları yenip, finallerdeki yerimizi alacağız" dedi. 
   
   'Sağlam basacağız' 
   İLK maçın deplasmanda oluşunu bir avantaj olarak nitelendiren tecrübeli hoca, "Ancak avantajları kullanabilirseniz avantaj sayılır. Aksi taktirde üzülürsünüz. Bunun en sıcak örneği İngiltere maçıdır. Baskıyı bizim kurmamız gerekirken, maalesef biz baskı yedik. Saha ve seyirci avantajını iyi kullanamadık. Letonya karşısında ayaklarımızı sağlam basacağız" diye konuştu. 
   
   'Tek suçlu benim' 
   İNGİLTERE maçından sonra suçlu aramanın yanlış olduğuna da dikkat çeken Güneş, şöyle konuştu "Tüm sorumluluk benim. Hiç kimse suçlu aramasın. Gergin ortamdan biz etkilendik, kaldı ki bir çok oyuncumuz kendisinden bekleneni ortaya koyamadı. İngiltere maçını unuttuk, şimdi önümüzde bir Letonya maçı var. Tüm yoğunluğumuzu bu maça vereceğiz ve ülkeye olan borcumuzu ödeyeceğiz." 
   
   Türkiye favori    Starkovs yıkıldı 
   LETONYA Milli Takımı Teknik Direktörü Alexanders Starkovs, kuradan hiç memnun olmadığını söyledi. Rakipler arasında en zorlu kurayı kendilerinin çektiğini belirten Starkovs, "Türkiye bizden daha üstün bir takım. Türk Milli Takımı, İspanya ve Hollanda'yla birlikte en fazla çekindiğim üç takımdan biriydi. Türkiye, özellikle Dünya Kupası'ndaki başarısıyla beni çok etkilemişti. Elimizden geleni yapacağız ama favori tabii ki Türkiye" dedi. 
   
   'Ürkütücü atmosfer' 
   AY-YILDIZLI ekibimizin, eleme grubunda da başarılı bir grafik çizdiğini ve İngiltere karşısında elinden geleni yaptığını ifade eden Starkovs, "Türk takımı İngilizler ile başa baş mücadele etti ama şanssızdı. İstanbul'daki atmosfer çok ürkütücü. Biz de elimizden geleni yapmaya ve tarihi bir başarı kazanmaya çalışacağız. Sakat ve cezalı futbolcularımız var. Ancak Riga'daki ilk maçta istediğimizi alırsak, şansımız olabilir" diye konuştu. 
   
   İşimiz kolay değil    Raşit Çetiner, Almanya'nın güçlü bir takım olduğuna dikkat çekti, "Ancak turu geçeceğiz. Oyuncularım bu ışığı bana verdiler" dedi 
   'Dünya devi' 
   ÜMİT Milli Takım Teknik Direktörü Raşit Çetiner, zorlu bir kura çektiklerini söyledi. Tecrübeli hoca, "Almanya bir Dünya devi. Ancak biz de iyi bir takımız. Hedeflerimiz doğrultusunda hareket etmek istiyorsak, kim çıkarsa çıksın yenmek ve turu geçmek zorundaydık. İşimiz kolay olmayacak ama turu biz geçeceğiz. Çünkü oyuncularım bu ışığı bizlere verdiler. Onlara inanıyor ve de sonuna kadar güveniyoruz" diye konuştu. 
   
   Stielike üzüldü 
   ALMANYA'NIN hocası Uli Stielike de kuradan memnun olmadığını açıkladı. Sadece Türkiye ile eşleşmek istemediğine dikkat çeken Stielike, "Şimdi iki maç da bizim için deplasman sayılacak" ifadesini kullandı. Almanya, 27 Mayıs-8 Haziran'da yapılacak 14. Avrupa Ümitler Futbol Şampiyonasına ev sahipliği için başvurdu. Maçlar için Mainz, Mannheim, Düsseldorf, Oberhausen, Leverkusen ve Bochum kentleri aday gösterildi. 
   
   Lüksümüz kalmadı...    Ay-Yıldızlı oyuncular, "Letonya'yı hafife almak gibi bir lüksümüz olamaz" dediler 
   'Güçlü rakip' 
   A MİLLİ Takım futbolcuları Avrupa Şampiyonası baraj maçında eşleştikleri Letonya'nın hafife alınacak bir rakip olmadığını söyledi. Kaptan Bülent Korkmaz, "Letonya çok güçlü bir ekip, zor maçlar oynanacak. Kamuoyu Letonya'yı küçümseyebilir, ama bizim öyle bir lüksümüz yok" diye konuştu. 
   
   'Borcumuz var' 
   İBRAHİM Üzülmez ise Letonya'nın çıkabilecek diğer rakipler Hollanda ve İspanya'ya nazaran daha iyi bir kura olduğunu belirtti. İbrahim, "Letonya veya bir başkası farketmez. Türk milletine bir borcumuz var. Sahaya onları düşünerek çıkacağız ve iki maçı da kazanarak kendimizi affettireceğiz" dedi. 
   
   'Aman dikkat' 
   LETONYA'NIN son yıllarda çıkışa geçtiğini belirten Beşiktaşlı Emre Aşık da "Zor bir grubu ikinci tamamladılar. Ciddiye alınması gereken bir rakip. Çok dikkat etmeliyiz. Kasım ayında Letonya'daki hava şartları belki bizim için dezavantaj olabilir ama, Portekiz'e gitmeye inandık, bunu da başaracağız" ifadesini kullandı. 
   
   Holigan korkusu    İNGİLTERE'NİN Aston Villa takımında top koşturan Alpay Özalan, Beckham ile yaptığı tartışma nedeniyle hedef adam haline gelmenin endişesini yaşıyor. Milli oyuncumuzun bu nedenle İngiltere Güvenlik Teşkilatı Scotland Yard'a başvuracağı ve özel koruma isteyeceği öğrenildi. 
   BBC televizyonuna da konuşan Alpay, "İngiliz gazeteleri benimle ilgili çok abartılı ifadeler kullandı. Bunlar dürüstçe değil. Sanıyorum bu durum benim takımım Aston Villa'daki geleceğimi de etkileyecek. Bu olay sahalarda her zaman görülen bir durumdur" ifadelerini kullandı. 
   
   
</TEXT>
</DOC>
