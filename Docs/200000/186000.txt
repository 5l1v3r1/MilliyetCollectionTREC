<DOC>
<DOCNO> 186000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/soneko17.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan ''Hükümetin önünde duran en önemli mesele işsizlik'' 
</HEADLINE>
<TEXT>

     Maliye Bakanı Kemal Unakıtan, hükümetin önünde duran en önemli meselenin 'işsizlik' olduğunu vurgularken, ''Meclisimiz açıldı. Hemen getireceğimiz kanunlardan birisi, gelir düzeyi 1,500 doların altında olan yerlere özel teşvikler getirmek'' dedi. 
     Unakıtan, Uluslararası Finans Kurumu IFC tarafından düzenlenen ''Mikrofinans Global Deneyimler ve Türkiye İçin Öneriler'' konulu toplantının açılışında yaptığı konuşmada, mikrofinansın, fakirleri, yoksulluk sınırında olanları destekleyen bir niteliği olduğu için büyük önem taşıdığını vurgulayarak, ''Fakirlik 'ateşten gömlek' demişler. Hakikaten çok zor bir iş'' diye konuştu. 
     Toplantıyı düzenleyenleri de kutlayan Unakıtan, ''çeşitli zamanlarda, çeşitli platformlarda zaman zaman zenginlerin akıllarına fakirler gelmiştir. Boş kaldıkları zaman yine de geliyor ama umumiyetle gelmiyor. Fakirler kimsenin aklına gelmiyor dolayısıyla bu toplantı çok önemli'' şeklinde konuştu. 
     Mikrofinans uygulamalarının alışılagelmiş krediler olmadığına işaret eden Unakıtan, şöyle dedi 
     '' Öyle bir parayı birisine versen ne olur, vermesen ne olur derler. 200-500 milyon lira arasında para verilmiş bundan önceki uygulamalarda. Bu para bugün kimisinin eğlence, kimisinin taksi parası...Ama o para bir hayatın idame ettirilmesini sağlıyor. Bir insanın açlığını giderecek yardım oluyor. Biz hükümet olarak, Maliye Bakanı olarak, bu projeden hem duygulanıyorum ve herşeyiyle yanında olduğumuzu beyan etmek istiyorum.'' Bu uygulamalarla ilgili, kar amacı gütmeyen çeşitli kurumların faaliyet göstereceklerini ve organizasyon oluşturacaklarını ifade eden Unakıtan, bunların her türlü faaliyetlerini vergiden muaf tutulacaklarını bildirdi. 
     Finans kuruluşlarının da bu işi devam ettireceklerini kaydeden Unakıtan, hükümet olarak bu uygulamayı desteklemek için ellerinden geleni yapacaklarını anlattı. 
     
     ''AÇ KİMSELERE EKMEK KAPISI AÇMAK ÇOK ÖNEMLİ'' 

     Türkiye'de şimdiye kadar desteklenmiş ve boşa gitmiş pek çok proje bulunduğuna da işaret eden Unakıtan, özelleştirmeyle ilgili gezdiği tesisler arasında, 40 milyon dolar yatırılıp, bitirildiği gün bir işe yaramadığı anlaşılmış yerler bulunduğunu söyledi. 
     Unakıtan, ''Şimdi 40 milyon doları ben bu mikrofinans için versem, kimbilir kaç bin kişiye bir ekmek kapısı olacak. Yani yapmış olduğumuz israfın fırsat maliyetleri nelerdir, bir düşünsek ne kadar büyük yanlışlar yapıyoruz. Fakire, yoksula yardım etmek, aç kimselere ekmek kapısı açmak çok önemli'' diye konuştu. 
     Maliye Bakanı Unakıtan, kendisinin de bir zamanlarda aralarında zengin kişilerin bulunduğu arkadaşlarıyla belirli bir fon oluşturduklarını ve 20-30 kişiye belli paralar dağıttıklarını anlatarak, şöyle devam etti 
     ''O paraları bekliyoruz gelecek diye. Gelen, giden yok. Ne oldu Abi iyi gitmedi işler diyor. Öyle düşündük olmadı, böyle düşündük olmadı. Velhasıl beş kuruş para toplayamadık. O fon orada gitti. Helal olsun ama toplayamadık. Şimdi burada eğitim de veriliyor. Demek ki bu işi daha bilimsel organize yapınca oluyor.'' Mikro kredi uygulamasının Türkiye'de öncüsü olan Türkiye İsrafı Önleme Vakfı Başkanı ve Diyarbakır Milletvekili Aziz Akgül'ün, devlet-hükümet olarak destekçisi olduklarını vurgulayan Unakıtan, ''Bütçemiz hassas bir bütçe. Kolay kolay da israfa vermiyoruz ama böyle yerlere de herhalde birşeyler aktaracağız'' dedi. 
     
     ''TÜRK MİLLETİ HENÜZ FAKİRLİKTEN KURTULMUŞ DEĞİL'' 

     Maliye Bakanı Unakıtan, vergilerin, maliye politikalarının sosyal yönünün de bulunduğunu, belli kesimlerden daha fakir kesimlere transfer yapma görevinin bulunduğunu dile getirirken, şöyle dedi 
     ''Türkiye'de milli gelirimiz 3 bin dolar seviyesinde... Çok düşük. Ve bölgesel farklılıklar çok fazla. Bin doların altında olan yerlerimiz var. Günde 1-2 dolar harcama yapamayan insanlarımız var. O imkanları yok. Dolayısıyla Türk milleti fakir nedir, kimdir, fakirlik nedir çok iyi bilir. Kendinden bilmese bile yakınından bilir. Türk milleti henüz fakirlikten kurtulmuş değil. Hükümet olarak gayretimiz, Türk milletinin refah seviyesini, gelir düzeyini artırmak. Onun için bu mali politikalara, mali disipline riayet ediyoruz. Onun için istikrarlı ekonomik büyümeye çok önem veriyoruz. Ve ekonomik politikalarda ödün vermeksizin, popülizme sapmadan devam etmek istiyoruz. '' Hükümetin önünde duran en önemli meselenin işsizlik olduğunu da bildiren Maliye Bakanı Kemal Unakıtan, ''Meclimiz açıldı. Hemen getireceğimiz kanunlardan birisi, gelir düzeyi 1500 doların altında olan yerlere özel teşvikler getirmek. Onunla ilgili çalışmalarımız hemen hemen bitti. Gayemiz oralarda 1.500 doların altında olan yerlerde yatırımı teşvik etmek, işsizliği azaltmak ve o fakir insanlara, o garip insanlara iş kapıları açabilmek'' diye konuştu. 
     
</TEXT>
</DOC>
