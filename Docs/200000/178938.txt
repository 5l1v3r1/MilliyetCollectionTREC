<DOC>
<DOCNO> 178938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/soneko10.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Turistlerin lokuma ilgisi azaldı... 
</HEADLINE>
<TEXT>

     Turizm sektöründe giderek yaygınlaşan 'Her şey dahil' avantajı nedeniyle Türkiye'yi tercih eden gelir düzeyi düşük turistlerin Türk lokumuna ilgisinin bu yıl azaldığı, lokumu halen, gelir durumları Almanlara göre iyi olan İngilizler ile bu damak tadını çok seven Rusların aldığı bildirildi. 
     Konya'da kurulu Atahan Şekerleme LTD. Şirketi Sahibi Mehmet İlhan, ürettikleri lokumların büyük bir bölümünü, turistlerin yoğun olarak geldiği Akdeniz Bölgesi'ndeki tatil merkezlerine sattıklarını söyledi. 
     Geçtiğimiz yıllarda, turizmin en hızlı olduğu Haziran, Temmuz ve Ağustos aylarında, 250 ve 450 gramlık ambalajlardaki lokumların turistlerce adeta kapışıldığını belirten İlhan, bu yıl ise en fazla 5 EURO'ya satılan lokuma olan talebin yüzde 6O oranında düştüğünü belirtti. 
     Kendileri için en büyük pazar olan olan Antalya bölgesine giderek, durumu yerinde araştırdıklarını anlatan İlhan, şunları söyledi 
     ''Zor durumda olan turizmcilerimizin daha fazla müşteri çekebilmek için otellerinde uyguladıkları her şey dahil sistemi, tüm sahil şeritinde yayılmış durumda. Bu oteller veya tatil köylerinde kalan turistler, bırakın şehir merkezindeki dükkanlardan alışveriş yapmayı, otel içinde açılan satış yerlerine bile uğramıyorlar. Her şey dahil avantajı nedeniyle ülkemizi tercih eden gelir düzeyi düşük turistlerin çoğu, en ünlü ürünümüz olan lokumu bile almadan ülkelerine dönüyor.'' 
     
     LOKUM SATMAK İÇİN TURİST ARIYORUZ 
     Yurt içindeki aşırı rekabet nedeniyle, müşteri kapmak için herşey dahil sistemine geçilmesinin, Türkiye'yi artık gelir düzeyi düşük turistler ülkesi durumuna getirdiğini savunan İlhan, sözlerini şöyle sürdürdü 
     ''Ülkemizi en çok tercih eden Alman turistlerin alım güçleri, ülkelerinin EURO'ya geçmesiyle oldukça geriledi. Ülkelerinde tur şirketinin parasını ancak ödeyen bu turistler, dönüşte haliyle ülkelerine Türk lokumu götüremiyorlar. Lokumu halen gelir durumları Almanlar'a göre iyi olan İngilizler ile bu damak tadını çok seven Ruslar alıyor. Ancak tatil bölgelerimize gelen zengin İngiliz turistlerin sayısı az. Ruslar'ın yaptığı alışverişler ise lokum sektörünü canlandırmaya yetmiyor. Eskiden ülkemize gelen bir turist, Türk lokumundan en az bir paket almadan ülkesine dönmezdi. Şimdi ünlü Türk lokumunu satmak için neredeyse turist arar duruma geldik.'' 
     
     YENİ UMUT RAMAZAN BAYRAMI 
     İlhan, turizm sezonundan beklediğini bulamayan lokum imalatçılarının umudunu, 3 ay sonraki Ramazan Bayramı'na bağladığını belirtirken, kendileri gibi 12 ay boyunca üretim yapan şekerleme firmalarının ayakta kalmasının, Türkiye'nin zengin turist çekebilmesine bağlı olduğunu sözlerine ekledi. 
     
</TEXT>
</DOC>
