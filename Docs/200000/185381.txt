<DOC>
<DOCNO> 185381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sontur15.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti'den Yargıtay kararına tepki Olay yörüngesinden çıkarıldı 
</HEADLINE>
<TEXT>

     AK Parti Genel Başkan Yardımcısı Dengir Mir Mehmet Fırat, Yargıtay'ın DEHAP yöneticilerinin mahkumiyetini onaması ilgili kararının genel seçimlerle ilişkilendirilmesinin yanlış olduğunu ifade ederek, ''Genel seçimler yapılmıştır. Seçim yasalarına göre seçim sonucu ilan edilmiştir'' dedi. 
     Fırat, yaptığı açıklamada, Yargıtay'ın DEHAP yöneticilerinin mahkumiyetinin onaması ile ilgili temyiz duruşmasındaki mahkumiyeti onamasına ilişkin kararı değerlendirdi. 
     Fırat, olayın ''yörüngesinden çıkarıldığını'' savunarak, bu karar ile son yapılan genel seçimlerin ilişkilendirilmek istendiğini ifade etti. 
     Seçim yasalarına göre, seçim sonuçlarının ilan edildiğini kaydeden Fırat, DEHAP ile ilgili kararın seçimi ilgilendirmediğini savundu. Seçim kanunlarının kendine has bir hukuk sistematiği olduğunu anlatan AK Parti'li Fırat, seçim sonuçlarına itirazın da istisnai koşullar gerektirdiğini kaydetti. Fırat, şöyle konuştu 
     ''Bu itirazlarla seçilmiş kişilerle ilgilidir. Bu itirazlarda süreye bakılmaz. Daha önce Türkiye'de bunun örnekleri de yaşanmıştı. Bahattin Şeker örneğinde olduğu gibi. Siirt seçimleri de bu konuyla ilgili gündeme getiriliyor. Burada itiraz süresi içinde hatırlanacağı gibi yapılmıştı ve DEHAP'ın burada yapılacak seçime giremeyeceği kararı verilmişti. Siirt'te yapılan seçim ile genel seçimi karıştırmamak lazım.'' Fırat, YSK'nın DEHAP'ın oylarını ''dağıtmak gibi'' bir irade kullanmasının da hukuken söz konusu olmayacağını dile getirerek, bazı siyasi partilerin bu iddiadan istifade etmek istemesini de doğru bulmadığını ifade etti. 
     
     DYP Genel Başkan yardımcısı Mehmet Ali Bayar 

     Yargıtay'ın onaylama kararıyla ortaya bir netice çıktı. Bu neticeyi görmezden gelemeyiz. Türkiye demokrasisi bunu sineye çekemez. Bunu sineye çekerek AB'ye gireceğiz diyemeyiz. Biz DYP olarak hukukun gereğinin yerine getirilmesini bekliyoruz. Ortaya mutlak bir hukuksuzluk çıkmıştır. Ortaya çarpık bir yapı çıkmıştır. YSK'nın salim kafayla bu çarpıklığı gidermek için hukukun gereğini yerine getirmesini bekliyoruz" 
     
     CHP Grup Başkanvekili Oğuz Oyan 

     "Beklenen bir karardı. YSK'nın 3 Kasım seçimlerinde ciddi hata yaptığı ortaya çıktı. Bu kararla Siirt seçimleri de tartışılacak, belki de YSK Başbakan Erdoğan'ın milletvekilliğinin düşüp düşmemesini de karara bağlayacaktır. YSK'nın 3 alternatifi var. Birincisi bu kararın seçim sonuçlarını etkilememesidir. 
     O zaman Meclis olarak yapacağımız birşey yok. İkincisi DYP'nin Meclis'e dahil edilmesidir. Bunda da Meclis'in bir karar vermesi gerekmiyor. Ancak üçüncü şık olan seçimlerin yenilenmesi ciddi bir tartışma yaratır. YSK böyle bir karar verdiği takdirde bunu değerlendirmemiz gerekir. Bunun için de henüz vakit var" 
     
     DEHAP Genel Başkan Yardımcısı Ali Ürküt 

     "Partimize karşı yapılan yargısız infazlar bu sonucu hazırladı. Bu hukuki değil, tamemen siyasi bir karardır. Bu kararın takipçisi olacağız, kararı AİHM'ye taşıyacağız. Biz kararın AİHM'den döneceğine inanıyoruz. Aslında asıl tartışılması gereken seçmen iradesinin yüzde 50'ye yakınının parlamento dışında olmasıdır. Hükümet yüzde 33 oyla parlemantoda yüzde 66 temsile sahiptir. Türkiye biran önce seçime gitmelidir" 
     
</TEXT>
</DOC>
