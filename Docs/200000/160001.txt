<DOC>
<DOCNO> 160001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sonspo11.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre Toraman Trabzonspor yolcusu... 
</HEADLINE>
<TEXT>

     İkinci Futbol Ligi A Kategorisi ekiplerinden Yimpaş Yozgatspor'un başarılı orta saha oyuncusu Emre Toraman'a, Trabzonspor'un talip olduğu belirtildi. Kırmızı-siyahlı ekipte sözleşmesi süren genç futbolcuya resmi teklif gelmesi halinde izin verebilecekleri belirten kulüp yönetimi, karşılığında en az 2 futbolcu talep etmeye hazırlanıyor. 
     Teknik Direktörü Samet Aybaba'nın listesinde bulunan Yimpaş Yozgatspor'un genç yıldız adayı Emre Toraman'ın Trabzonspor Transfer Komitesi ile görüşerek, prensipte anlaştığı belirtildi. Bordo-mavili ekibin uzun süredir Emre Toraman ile ilgilendiğini doğrulayan Yimpaş Yozgatspor Futbol Şube Sorumlusu Erdoğan Uslukılıç, ''Ancak bize henüz resmi teklif yapılmadı. Resmi teklif geldiğinde Trabzonspor yönetimiyle anlaşır, bir noktada uzlaşırız'' dedi. 
     Kırmızı-siyahlı ekibin yönetiminin, Trabzonspor'dan Emre Toraman'ın transferi için resmi teklifin gelmesi halinde, bordo-mavili ekibe takas önereceği kaydedildi. Yimpaş Yozgatspor yönetiminin, en az talep edeceği 2 futbolcunun kendilerine verilmesi durumunda genç futbolcuyu serbest bırakabileceği öğrenildi. 
     Öte yandan kırmızı-siyahlı ekibin yönetimi, sözleşmesi sona eren Cengiz ve Çetin'le sözleşmelerini uzatmak üzere görüştü. Tecrübeli futbolcuların, kulübün 2 yıllık sözleşme yenilenmesi önerisine sıcak baktıkları ve prensip anlaşmasına varıldığı bildirildi. 
     
</TEXT>
</DOC>
