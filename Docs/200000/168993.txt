<DOC>
<DOCNO> 168993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sontur22.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine orman yangını çıktı... 
</HEADLINE>
<TEXT>

     Milas İlçesi'ne bağlı Yalıçiftlik Beldesi'ne ait Kızılağaç Köyü'nde makilik alanda orman yangın çıktı. 
     Muğla Valisi Hüseyin Aksoy, yaptığı açıklamada, yangının çıkış nedeninin henüz belirlenemediğini söyledi. 
     Mumcular Orman İşletmesine bağlı Kızılağaç mevkiinde yanan alanın tam bir orman olmadığını, ancak makilerle kaplı olduğunu belirten Aksoy, ''Arazinin yamaç olması nedeniyle karadan müdahale pek mümkün görülmüyor. Antalya, Denizli ve İzmir'den hava gücü buraya yönlendirildi. 5 helikopter şu anda müdahale ediyor. Antalya'dan C-130 tipi uçak yola çıktı. İzmir'den de 4 uçak bekliyoruz'' dedi. 
     Yangının büyük olmadığını ancak şiddetli rüzgar nedeniyle önlemlerin artırıldığını ve büyümeden kontrol altına alınmasına çalışıldığını anlatan Aksoy, söndürme çalışmalarına orman işçileri ve askeri birliklerden ekiplerin katıldığını kaydetti. 
     Muğla Orman Bölge Müdürlüğü yetkilileri de yangına, Muğla Orman Bölge Müdürlüğü'ne bağlı 16 ekip, 13 arazöz, 1 dozer, 4 helikopter ile müdahalenin sürdüğünü bildirdi. 
     
</TEXT>
</DOC>
