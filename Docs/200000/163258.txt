<DOC>
<DOCNO> 163258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/spor/aspo.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ASPER SÜRPRİZİ 
</HEADLINE>
<TEXT>

Fenerbahçe'de, Rüştü'nün yerine Hırvat Pletikosa'yı hedef gösteren Christoph Daum'un, Beşiktaş'ın eski kalecisiyle işi bitirdiği belirtildi 
     MEHMET ÇİFTÇİ 

     El sıkıştılar 
     RÜŞTÜ'NÜN, Barcelona ile söz kesmesinden sonra kaleci arayışlarını hızlandıran Fenerbahçe'nin, Beşiktaş'ın eski file bekçisi Matias Asper ile anlaştığı öğrenildi. İsveç'in Sport Bladet gazetesi, Daum'un geçtiğimiz günlerde Asper'in menajeri Anders Wailsten ile masaya oturduğunu ve her konuda el sıkıştığını yazdı. Gazete, Asper'in de Fenerbahçe'de oynamak istediğini belirtti. 
     
     Sorun çözüldü 
     UZUN süredir gündeminde Hırvat kaleci Pletikosa'yı tutan Fenerbahçe'de, Teknik Direktör Daum da transferdeki ilk çalımını böylece atmış oldu. "Sağ gösterip, sol vuracağım" diyen Alman teknik adam, sürpriz bir şekilde Asper'i ikna ederek, kaleci sorununu çözdüğü bildirildi. İsveçli kalecinin, yönetimin de transfere tamam demesi halinde İstanbul'a gelerek sözleşme yapacağı bildirildi. 
     
     Komite dönüyor 
     BAŞKAN Aziz Yıldırım ise Rüştü'nün kalması için ellerinden geleni yaptıklarını söyledi, "Biz 1.5 milyon, şampiyonluk halinde de 500 bin dolar olmak üzere toplam 2 milyon dolar önerdik. Ancak bu teklife sıcak bakmadı" dedi. Bu arada Brezilya, Hollanda ve Almanya'da transfer görüşmeleri yapan yönetici Hakan Bilal Kutlualp ile İlhan Ekşioğlu yarın İstanbul'a gelerek yönetime rapor verecek. 
     
Gözler Barca'daBarcelona'da bugün yapılacak başkanlık seçiminin sonucuna göre Rüştü'nün transferi netlik kazanacak 
     FENERBAHÇE defterini kapatan Rüştü, gözünü Barcelona Kulübü'nün başkanlık seçimlerine çevirdi. En büyük aday Joan Laporta'nın göreve gelmesi halinde İspanyol Kulübü ile sözleşme imzalayacak olan tecrübeli file bekçisi, aksi bir sonuçta diğer teklifleri değerlendireceğini ifade etti. 
     BARCELONA'NIN kongresi birçok Avrupa kulübünü de yakından ilgilendiriyor. Seçimlerin ardından hareketli günlerin yaşanması bekleniyor. Adayların vaadleri arasında bulunan İngiliz Beckham, Hollandalı Van Nistelrooy, İtalyan Vieri gibi isimlerin transferleri de netlik kazanacak. 
     

</TEXT>
</DOC>
