<DOC>
<DOCNO> 154609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/soneko20.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Merkez Bankası döviz alımında geç kaldı'... 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, Merkez Bankası'nın gerçekleştireceği döviz alım ihalelerinin olumlu, ancak, gecikmiş bir uygulama olduğunu söyledi. 
     Satıcı, 2001 yılında mecburi olarak başlanan dalgalı kur uygulamasının piyasaları bozucu etkilerinin ortaya çıktığı günden beri TİM olarak, Merkez Bankası'nın proaktif bir görüntü çizmesi gerektiğini savunduklarını belirtti. 
     Satıcı, Merkez Bankası'nın zaman zaman özlenen ölçülerde piyasaya direk ve dolaylı olarak müdahale etmesini memnuniyetle karşılamalarına rağmen, piyasaların akış yönünü söyleyen bir Merkez Bankası'ndan çok, belirleyen bir Merkez Bankası'nı görmenin en büyük arzuları olduğunu kaydetti. 
     Satıcı, şunları söyledi 
     ''Bugün Bankacılık ve reel kesimin en büyük arzusu, ekonomi ile ilgili mesaj veren bir Merkez Bankası'ndan çok, dengeleri kuran ve yol gösteren bir Merkez Bankası'dır. Bu nedenle gerekli olduğu halde gecikmiş olarak yapılan müdahalelerin beklendiği ölçüde olumlu etki yapmayacağını bir kere daha hatırlatmak istiyoruz. 
     Ekonomideki konjonktürel dalgalanmaların en büyük nedenlerinden biri, beklentiler ile gerçekleşmeler arasındaki farklardan doğmaktadır. Bu itibarla, özerk bir Merkez Bankası'nın dalgalanmaların boyunu artıran değil, düşüren tarzda davranışlar içinde olmasını kendi görevleri dahilinde düşünmekteyiz.'' Oğuz Satıcı, ''TİM olarak, Merkez Bankası'nın gerçekleştireceği döviz alım ihalelerini olumlu ama gecikmiş bir uygulama olarak değerlendirirken, dövizin gerçek değeri ile ilgili yorumların sadece piyasa dengeleri açısından değil, ekonominin ve ihracatın temel dengeleri açısından da değerlendirilmesini kamuoyununun bilgisine sunarız'' diye konuştu. 
     
     ''MB İHALESİ İHRACATIN ARTMASINA DÖNÜK'' 

     Muhasebe ve Finansman Öğretim Üyeleri Bilim ve Araştırma Derneği MUFAD Başkanı Prof. Dr. Oktay Güvemli de Merkez Bankası'nın döviz alım ihalesine başlamasının tek amacının ihracatın artması, ithalatın azalmasına dönük olduğunu söyledi. 
     Güvemli, döviz düşerse ihracatçının zor durumda kalacağını, Merkez Bankası'nın dövizin biraz pahalanmasını istediğini belirtti. 
     Dövizdeki düşüşün anormal olduğunu ifade eden Güvemli, ''Eğer Merkez Bankası'nın elinde Türk parası varsa ki var, onlarla çıkıp toplayabilir'' dedi. 
     Türkiye'de iç talebin düştüğünü, nüfusun yüzde 54'ünün gelirinin 2 bin doların altında olduğunu söyleyen Güvemli, ''Dolardaki düşüş iç talebin olmaması, iç piyasanın darboğazından ortaya çıkıyor. Türkiye'nin bugünkü durumda iç pazarının canlanması mümkün değil'' diye konuştu. 
     Güvemli, piyasanın dönüşünün ihracat ve kayıtdışı ekonomi sayesinde olduğunu savunarak, ekonomiyi ihracat ve kayıtdışı ekonominin ayakta tuttuğunu iddia etti. 
     Güvemli, ''Merkez Bankası'nın yaptığı operasyonun tek bir amacı var, ihracatın artması ithalatın azaltılmasına dönüktür'' dedi. 
     Doların, hesaplarına göre 1 milyon 800 bin lira seviyelerinde olması gerektiğini söyleyen Güvemli, ''Dinamikler onu gerektiriyor. 1 milyon 0 bin seviyeleri suni bir düşmedir. Onun daha da düşmesi ihracatı yok eder. Onun için Merkez Bankası alımlara girdi. Dolar bugün, yarın yükselir, 1 milyon 600 bin seviyelerine çıkar'' diye konuştu. 
     
</TEXT>
</DOC>
