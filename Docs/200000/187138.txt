<DOC>
<DOCNO> 187138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/ekonomi/eko01.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Reklamın başyapıtları İstanbul'da 
</HEADLINE>
<TEXT>

   Dünyanın en prestijli reklam yarışması olan Cannes Lions Uluslararası Reklam Festivali'nde dereceye giren eserler Doğan Medya Center'da sergileniyor. Milliyet'in girişimiyle İstanbul'a getirilen sergi 10 Ekim'e kadar ziyaret edilebilecek 
      EKONOMİ SERVİSİ 
   
   Reklam dünyasının Oscar'ı olarak kabul edilen Cannes Lions Uluslararası Reklam Festivali'nde ödül alan eserler İstanbul'da Doğan Medya Center'da sergilenmeye başlandı. 
   Televizyon, basın, açık hava, medya planlama, internet ve doğrudan pazarlama alanlarında ödül kazanan dünyanın en yaratıcı reklam kampanyalarının izlenebileceği serginin açılışı dün akşam Doğan Medya Center'da yapıldı. 
   Cannes Lions Uluslararası Reklam Festivali'nin 2002'den itibaren Türkiye temsilcisi olan Milliyet'in girişimi ile İstanbul'a getirilen sergi 6 - 10 Ekim tarihleri arasında ziyaret edilebilecek. 
   Bu sergi ile Festival'e gidemeyen reklam profesyonelleri ile bu konuda eğitim alan öğrenciler, ödül almış işleri bir arada görme fırsatını yakaladı. Sergide, dünyanın en iyi reklamcılarından seçilen jüri tarafından değerlendirilip 400 kadarı Grand Prix, Gold, Silver ve Bronz Aslan ödüllerine layık görülen reklamlar bulunuyor. 
   
   Türk reklamları uluslararası platformda    Her şey, 1940'lardan beri düzenlenmekte olan Cannes Film Festivali'nden esinlenen birkaç sinema reklam filmi yapımcısının ortak fikrinden doğdu. 
   Bu yapımcı grubu 1954'te, reklam filmi çalışmalarının ödüllendirileceği bir festivalin gerekliliğini düşünmeye başladılar ve bu yıl 50'nci yılını kutlayan bir festival doğdu. 
   Reklam dünyasının Oscar'ı olarak kabul edilen Cannes Lions Uluslararası Reklam Festivali'nin Türkiye ile tanışması ise 2002'de Milliyet'in ülke temsilciliğini almasıyla gerçekleşti. Türkiye'den Cannes'a reklamlar gitti ve Türk reklamları Cannes Lions tarihinde ilk kez ödül aldı. 
   Türk reklam sektörünün yaratıcılığının sınadığı bir etkinlik olan festival, aynı zamanda sektörün uluslararası platformda bilinirliğini artırma ve uluslararası standartlarda işlerin yapılıp yapılmadığını test etme amaçlarına da hizmet etti. 2003'te Medina Turgul DDB Reklam Ajansı 'Babalar Günü' kampanyası ile açık hava dalında Gümüş Aslan ödülünü, Rafineri Reklam Ajansı da İş Bankası'nın 'Trafik cezası' reklamıyla basın dalında Bronz Aslan aldı. 
   
   Reklamcılığın olimpiyatları    Cannes Lions Uluslararası Reklam Festivali dünyanın dört bir yanından pazarlama ve reklam profesyonellerinin bir araya geldiği ve en prestijli reklam ödüllerinin dağıtıldığı dünyanın en büyük organizasyonu. 
   50 yıllık geçmişe sahip olan festival için her yıl, reklam ve bağlı endüstrilerde çalışan 10 bine yakın ziyaretçi Cannes'a gidiyor. 
   Reklamcılar Cannes'da bütün mecralarda dünyanın en yaratıcı reklamlarını inceleme, reklam sektörü ile ilgili konular üzerinde fikir alışverişinde bulunma ve birbirleri ile tanışma fırsatı buluyor. 
   Festival'de 20 bine yakın TV - sinema, basın, açık hava, internet, medya satınalma ve doğrudan pazarlama projesi sergileniyor. Festival, her yıl 20 bin en iyi reklam çalışmasının yer alması açısından dünyanın "reklam olimpiyatı" olarak değerlendiriliyor. 
   
   2003 yılı Büyük Ödülleri 
   Film 
   Film dalında büyük ödül perakende zinciri IKEA için hazırlanan 'lamp' isimli reklama gitti. Film Grand Prix'sini alan çalışma Crispin Porter Bogusky Mimai reklam ajansından Alex Bogusky ve Paul Keister imzasını taşıyor. 
   
   Basın 
   Basın dalında Playstation konsolünün yeniden piyasaya tanıtılması amacıyla TBWA Paris'in çalışması büyük ödülü aldı. 'Rebirth' isimli çalışma, yaratıcı yönetmen Erik Vervroegen, metin yazarı Eric Helias'ın imzalarını taşıyor. 
   
   Doğrudan pazarlama 
   Jim Beam için yaratılan '1900 - 9 Jim Beam' projesi doğrudan pazarlama dalında Grand Prix ödülünü aldı. Young Rubicam tarafından üretilen projede Shaun Branagan ve Chris Round'un imzası var. 
   
   Açıkhava 
   Açıkhava dalında büyük ödülü ise Grey Worldwide Auckland 'fly', 'mosquito', 'spider' isimli kampanya çalışmalarıyla aldı. Kiwicare için hazırlanan kampanyanın yaratıcı yönetmeni Todd McCracken, metin yazarı ise Noah Marshall. 
   
   Medya satınalma ve internet 
   Medya satınalmada büyük ödül 'Archipelago The Open Show' isimli çalışmaya verildi. Internet dalında ise büyük ödül Nike Europe ve Volvo için üretilen projeler arasında paylaşıldı. sırasıyla Framfab Danimarka ve Forsman Bodenfors reklam ajanslarının eserleri. 
   
   
</TEXT>
</DOC>
