<DOC>
<DOCNO> 194454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/ekonomi/eko05.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
DİE'ye göre ayda 951 milyon kazanan zengin 
</HEADLINE>
<TEXT>

   DİE 951 milyon kazanan zengin. Kamu - Sen 1.2 milyondan az kazanan yoksulluk sınırında 
   
   Devlet İstatistik Enstitüsü DİE Başkanı Ömer Demir'in, "Tahminlerimizde hata yok" sözleriyle savunduğu gelir dağılımı anketi 2002'de ayda ortalama 951 milyar liralık geliri bulunan aileleri bile Türkiye'nin "en zenginleri" arasında gösterdi. 
   DİE anketinde, Türkiye'deki toplam 16 milyon 446 bin 645 aile, gelir düzeylerine göre 3 milyon 289 bin 329'arlık 5 gruba ayrıldı. 2002 yılında Türkiye'deki 16 milyon 446 bin 645 ailenin toplam kullanılabilir geliri 143 katrilyon 777.1 trilyon lira olarak hesaplandı. Buna göre hane başına ortalama kullanılabilir gelir 8 milyar 742 milyon liraya geldi. Ankette, 2002 yılındaki kullanılabilir hane halkı geliri 11 milyar 413 milyon lira ve üzerinde olan aileler, nüfusun en zengin yüzde 20'lik diliminde gösterildi. Bu dilimde en yüksek hane halkı gelirinin de 399 milyar 948 milyon lira olduğu belirlendi. En üst gelir grubunda ortalama hane halkı geliri 21 milyar 875 milyon lira olarak bildirildi. Buna göre DİE anketinde geçen yılki ortalama aylık geliri 951 milyon liranın üzerinde olan ailelerin en üst gelir grubunda yer aldığı kabul edildi. 
   
   Sınırın altında 
   Ankette Türkiye'deki ortalama aile büyüklüğünün dört kişi dolayında olduğu belirlendi. Türkiye Kamu - Sen'in hesaplamasına göre ise dört kişilik bir ailenin bir aylık gıda, giyim, barınma, ulaşım ve diğer ihtiyaçları için yapması gereken asgari aylık harcama tutarı yoksulluk sınırı 2002 ortalamasında 1 milyar 254 milyon lira düzeyinde gerçekleşti. 
   
   399 milyar çelişkisi 
   Anketin en önemli çelişkilerinden birini de Türkiye'nin en zengin ailesinin yıllık toplam gelirini 399 milyar lira olarak göstermesi oluşturdu. Oysa, Bankacılık Düzenleme ve Denetleme Kurumu'nun 2002 verileri Türkiye'de tümü "gerçek kişilere ait" olmak üzere 9 bin 684 mevduat hesabında 1 trilyon liranın üzerinde mevduat bulunduğunu gösteriyordu. Mevduat faizlerinin 2002 yılında yüzde 50'nin altına inmediği dikkate alındığında, 399 milyar liralık gelirin gerçeği yansıtmaktan uzak olduğu belirtiliyor. Maliye Bakanlığı'nın 2002 gelir vergisi rekortmenleri listesine giren ilk 100 kişinin 2002 gelirleri nedeniyle ödedikleri vergiler bile 6 trilyon ile 600 milyar lira arasında değişmişti. Bu ölçüde bir vergi ödeyebilmek için elde edilmesi gereken gelir bile DİE'nin Türkiye'nin en zengin ailesi için belirlediği 399 milyar liranın oldukça üzerinde bulunuyor. 
   
   
   
</TEXT>
</DOC>
