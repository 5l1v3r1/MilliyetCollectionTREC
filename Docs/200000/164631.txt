<DOC>
<DOCNO> 164631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/sontur20.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerde ölen çocuğun ailesinden müthiş iddia.. 
</HEADLINE>
<TEXT>

     Bursa'nın tanınmış tekstilcilerinden Burhan Babutçu'nun, İzmir'de askerlik yaptığı sırada intihar ettiği öne sürülen oğlunun cenaze töreninde ''Oğlum intihar etmedi, öldürüldü'' iddiasında bulundu. 
     Cenaze töreninde, İzmir Bornova Topçu Tugayı'nda vatani görevini yaparken, kendini ağaca asarak yaşamına son verdiği belirtilen oğlu Gürkan Babutçu'nun öldürüldüğünü öne süren Baba Babutçu, namazın ardından oğlunun cenazesini hastaneye kaldırdı ve Bursa Cumhuriyet Başsavcılığı'na suç duyurusunda bulundu. 
     ''Babutçu Tekstil''in sahibi Babutçu, Ulucami'de düzenlenen cenaze töreninde, gazetecilere yaptığı açıklamada, 19 Haziran'da İzmir'in Balçova İlçesi'nde ormanlık alanda ağaca iple asılı halde bulunan ve dün akşam Bursa'ya getirdikleri oğlunun cenazesinin yıkanması sırasında şok olduklarını bildirdi. 
     Oğlunun vücudunda sigara yanıklarının ve çok sayıda morluğun yanı sıra ayak tabanlarında da yarıklar olduğunu gördüklerini öne süren Babutçu, ''Bize göre oğlum intihar etmedi, öldürüldü. Bunu bazı askeri yetkililere sorduğumuzda, bize Bu işi fazla karıştırmayın dediler. Çocuğumun hiçbir sıkıntısı yoktu. İntihar etmesi çok anlamsız. Bu nedenle yeniden otopsi yapılmasını isteyeceğim'' dedi. 
     Cenaze namazının kılınmasının ardından oğlunun cenazesini, daha önce defnedileceği açıklanan Ahmetpaşa Mezarlığı'na götürmek yerine, Özel Vatan Hastanesi morguna kaldıran Babutçu, daha sonra Bursa Adliye Sarayı'na giderek, Nöbetçi Savcı Burhan Albayrak'a şikayet dilekçesini verdi. 
     Şikayeti değerlendiren Savcı Albayrak'ın talebi doğrultusunda cenaze, otopsi yapılmak üzere Bursa Adli Tıp Kurumu morguna kaldırıldı. 
     İzmir'de 4 aylık asker olan ve 17 Haziran'da, böbreklerinde taş olduğu için hastaneye gitmek üzere sevk kağıdı alan Babutçu, aynı akşam birliğine dönmemişti. Bunun üzerine başlatılan aramalarda, 19 Haziran'da Balçova'da ormanlık alanda bir ağaca asılı olarak bulunan Babutçu'nun cesedi, İzmir Adli Tıp Kurumu morguna kaldırılmıştı. Burada yapılan otopsi sonucunda, Babutçu'nun intihar ettiğine ilişkin rapor verilmişti. 
     
</TEXT>
</DOC>
