<DOC>
<DOCNO> 171800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/son/soneko06.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Malezya'da erkekler cep telefonu mesajıyla boşanabilecek 
</HEADLINE>
<TEXT>

     Cep telefonlarının yaşamın her alanına girdiği günümüzde, Malezya'da erkeklerin artık, eşlerine gönderecekleri cep telefonu mesajıyla boşanabilecekleri belirtildi. 
     The New Straits Times gazetesinin haberine göre, Malezya Başbakanı Mahathir Muhammed'e danışmanlık yapan Hamid Osman, cep telefonuyla SMS veya kısa mesaj göndererek boşanmanın, mesajın açık ve net olması şartıyla, şeriata uygun olduğunu söyledi. 
     Açıklama, önceki gün, İslami bir mahkemenin, bir kişinin, eşine gönderdiği kısa mesajla boşanmasını onaylamasının ardından geldi. Hamid Osman, SMS'in, yazının bir başka şekli olduğunu ifade etti. 
     Malezya'da, bir erkeğin eşine üç kez ''boşuyorum'' şeklindeki ifadesi, boşanmak için yeterli oluyor. 
     
</TEXT>
</DOC>
