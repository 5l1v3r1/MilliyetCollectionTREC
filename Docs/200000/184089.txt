<DOC>
<DOCNO> 184089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/soneko01.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç ve Sabancı, Telekom ve Milli Piyango için işbirliği yapacak 
</HEADLINE>
<TEXT>

     Koç Holding CEO'su Bülend Özaydınlı ile Sabancı Holding CEO'su Celal Metin, büyüme trendine giren ekonomide olumlu rüzgarların esmesi için iki grubun da istek ve heyecan duyduğunu bildirdi. 
     Özaydınlı ve Metin, Koç Holding ile Sabancı Holding'in Türk Telekom ve Milli Piyango özelleştirmesinde beraber hareket etmeye karar verdiklerini ortak bir açıklama ile duyurdular. 
     İki grup için de önemli olan bu iş ve güç birliği niyetini gerçekleştirmek için bir anlaşma imzalandığı kaydedilen açıklamada, yerli sermayenin önemli iki kuruluşunun güçlerini birleştirerek bir araya gelmesiyle yaratılan sinerjinin ekonomiye önemli katkılarda bulunacağına inanıldığı vurgulandı. 
     Açıklamada, şöyle denildi 
     ''Büyüme trendine giren ekonomide olumlu rüzgarların esmesi için iki grup da istek ve heyecan duymaktadır. Bu birlikteliğin hem Telekom'da hem de Milli Piyango'da yeni gelişmeler ve açılımlar yaratacağından emin olunmaktadır. 
     Kamu işletmelerinin verimli, sürdürülebilir karlılıkta ve ekonomiye katkı sağlayarak işlevlerini sürdürmeleri öncelikli hedeflerimiz arasında yer almaktadır. Bu nedenle iki grubun da önem verdiği bu beraberliğin ekonomiye canlılık, dinamizm ve olumlu bir hava getirmesi umudundayız. 
     Gerçekleştirmeyi hedeflediğimiz işbirliği, uzun süredir arzu edilen birlikte hareket etme ve ekonomiye katkılarımızın artırılması düşüncesinin bir sonucudur.'' 
     
</TEXT>
</DOC>
