<DOC>
<DOCNO> 197857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/dunya/dun03.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

   
   AB, terörü fonlamış    Alman Stern dergisi, AB'nin verdiği teşvik paralarının bir kısmının dolaylı yoldan teröristlerin eline geçtiğini ileri sürdü. 
   Dergide, "Olaf" adlı AB Dolandırıcılıkla Mücadele Dairesi'nin bir raporuna dayanarak verilen haberde, AB tarafından hükümet dışı örgütlerin teşvik edilmesi amacıyla verilen yardım paralarının bir kısmının "terörizmin finansmanı" için kullanıldığı yönünde soruşturma başlatıldığı belirtildi. 
   Söz konusu yardım paralarının, İçişleri Bakanı Otto Schily tarafından yasaklanan El Aksa derneğinin eline geçtiğinin tahmin edildiği kaydedildi. Bu dernek, radikal dinci HAMAS örgütü adına bağış topladığı gerekçesiyle yasaklanmıştı. 
   
   Loizidu'da son gün    Avrupa Konseyi'nin büyükelçiler seviyesinde toplanan delegeler komitesinin, Avrupa İnsan Hakları Mahkemesi'nin AİHM Rum kadın Titiana Loizidu'ya tazminat ödenmesini öngören kararının yerine getirilmesi için Türkiye'ye verdiği son ek süre bugün doluyor. Avrupa Konseyi ile Türkiye arasında ciddi kriz yaratan sorunun aşılması için, görüşmeler Strasbourg'da yoğun bir biçimde devam ediyor. Avrupa Konseyi Genel Sekreterliği'nin yaptığı arabuluculuk çerçevesinde, taraflar arasındaki görüş ayrılıklarının "en asgari" düzeye indiğini belirten diplomatik kaynaklar, sorunun çözümlenmesi beklentisini dile getirdiler. 
   
   Başbakan'ı didik didik aradılar    Yeni Zelanda'nın kadın Başbakanı Helen Clark'ın, Avustralya'nın Sydney Havaalanı'nda üzerinde bomba olup olmadığını anlamak için didik didik arandığı ortaya çıktı. 
   İngiliz "The Times" gazetesinin haberine göre, 28 Ekim'de yaşanan olayda Dubai'ye gitmek için havaalanına gelen Clark, güvenlik görevlilerince patlayıcı detektörleri ve tarayıcılarla sıkı şekilde arandı. 
   Şikayette bulunmayan Clark'ın danışmanı Mike Munro, dün bir radyo programında yaptığı konuşmada, Clark'ın olaydan rahatsızlık duymadığını söylerken, "Ancak aynı olay Yeni Zelanda'da Avustralya Başbakanı Howard'ın başına gelse olay çıkardı" dedi. 
   
   Müslüman vali aranıyor    Fransa'da bir Müslümanın vali atanması bekleniyor. "Le Figaro" gazetesinin haberine göre, İçişleri Bakanı Nicolas Sarkozy, Müslüman vali adayı arayışına girdi. 
   "Fransa'da yaşayan Müslümanların çalışma hayatında zorluklarla karşılaştıklarını" belirten Sarkozy, "Bakanlık içinde bir Müslüman bürokratı üst düzey göreve atamak istediğini" söylemişti. 
   Fransa'da ilk defa Nord - Pas - de - Calais bölgesinde, 1993 ve 1995 yılları arasında Mehdi Hacene isimli bir Müslüman vatandaş vali olarak görev yaptı. Haberde, Müslüman vatandaşlar arasında daha önce vali yardımcılığı görevinde bulunanlar olduğu hatırlatıldı. 
   
   1297 Çinli kuduzdan öldü    China Daily gazetesinin haberine göre, ülkede kuduz hastalığından dolayı ölenlerin sayısının Akut Solunum Yetmezliği Sendromu SARS ve AIDS gibi hastalıklardan ölenlerden fazla. Geçen ocak ile eylül ayları arasında Çin'de kuduzdan ölenlerin sayısı 1297'yi buldu. Çin'de geçen yıl 1003, 2001 yılında da 854 kişi kuduzdan öldü. Bu yılın başlarında başta Çin ve Hong Kong olmak üzere Uzak Doğu ülkelerine korkulu günler yaşatan SARS salgını sırasında Çin'de 349 kişi ölmüştü. Yetkililer aşıların kalitesinin düşük olması ve halkta aşı yaptırma duyarlılığındaki yetersizliğin salgınının nedenleri arasında olduğunu belirttiler. 
   
   
</TEXT>
</DOC>
