<DOC>
<DOCNO> 189566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sontur19.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Atalay "Kömür dağıtımı kışı soğuk geçen illerden başladı" 
</HEADLINE>
<TEXT>

     Devlet Bakanı Beşir Atalay, ücretsiz kömür dağıtımına, öncelikle kışı soğuk geçen illerden başlandığını söyledi. 
     Atalay, Kırıkkale'de İlim Yayma Vakfı'nca yaptırılan Hasan Sağlam Yükseköğrenim Erkek Öğrenci Yurdu'nun açılış töreninde, gazetecilerin sorusu üzerine ücretsiz kömür dağıtımında sorumluluğun tamamen Sosyal Yardımlaşma ve Dayanışma Vakıflarında olduğunu belirtti. 
     Bakan Atalay, şu ana kadar illere ne kadar kömür gönderildiği konusunda kesin bir rakam vermenin mümkün olmadığını ifade ederek, ''Elimizde bir liste yok, ancak Türkiye Kömür İşletmeleri'nden alınabilir. Ama mümkün olduğunca kömür dağıtımı, kışı soğuk geçen illerden başlandı. Dün verilen bilgiye göre, Kars ve çevre illere kömür gönderildiği bildirildi'' dedi. 
     Kömür dağıtımının sosyal bir yardım olduğuna dikkati çeken Atalay, ''Sosyal yardımları, il ve ilçelerde Sosyal Yardımlaşma ve Dayanışma Vakıfları yürütüyor. Vakıflarımızın elinde yoksul ailelerin envanteri var. Kömür dağıtımı da bu envanter çerçevesinde yapılacak'' diye konuştu. 
     
</TEXT>
</DOC>
