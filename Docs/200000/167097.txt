<DOC>
<DOCNO> 167097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/soneko19.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülker kola üretti Colaturka... 
</HEADLINE>
<TEXT>

     Türkiye'nin bisküvi ve çikolata devi Ülker, ''ColaTurka'' markası ile kola pazarına girdi. 
     Eminönü'de 59 yıl önce 3 işçi ve günde 200 kilogramlık bisküvi üretimi ile faaliyete başlayan şirket, çikolata, çikolata kaplamalı ürün, kek, yağ ve süt, içecek, şekerleme, krema ve dondurma gibi gıda alanındaki çeşitliliğini kola ile genişletiyor. 
     Tüketicilerin beğenisine sunulan ''ColaTurka'' markası, ''Türkiye'nin kolası'' sloganıyla pazarda kendisine yer edinecek. 
     Ülker İcra Kurulu Üyesi ve Tüketici Grubu Başkanı Taner Karamollaoğlu, ürünün piyasaya dağıtıldığını ve tüketicilerin ''ColaTurka''yı süpermarketlerde bulabileceğini söyledi. 
     Yeni ürün, 7 Temmuz Pazartesi günü İstanbul'da yapılacak basın toplantısında tanıtılacak. 
     Dünyanın en büyük kolalı içecek firmaları Coca Cola ve Pepsi'yle birlikte kola pazarında Kristal Kola ve Uludağ'ın yanı sıra adlarına kola ürettiren Gima, CarrefourSA, Tansaş, Kiler ve BİM gibi perakende firmaları rekabet ediyor. 
     
</TEXT>
</DOC>
