<DOC>
<DOCNO> 157684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sontur09.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus güzeller Antalya'da yarışacak 
</HEADLINE>
<TEXT>

     Rusya'nın 8 ilinde yapılan güzellik yarışması elemelerinden geçen 20 Rus güzel, finalisti belirlemek için geldikleri Antalya'da çiçek ve şampanyalarla karşılandı. 
     Geçen ay tatilcilerini göndererek turizmcilere moral veren Rusya, şimdi de güzellerini gönderdi. Moskova'da 15 Mayıs'ta yapılan son elemede finale kalan 20 güzel, Antalya Havalimanı'nda çiçek ve şampanyalarla karşılandı. Havaalanında güzellikleriyle ilgi odağı olan güzeller, kendileri için patlatılan 'Hoşgeldin' şampanyasını yudumladı. 23 Mayıs'ta Kemer Clup Aura'da gerçekleştirilecek ve Dünya Güzellik Yarışması'nda Rusya'yı temsil edecek finalistin belirleneceği Cristal Crown Kemer adlı yarışmaya katılacak olan güzeller, 1 haftalık tatil turuna başladı. 
     Özkaymak Otel'e yerleşen güzeller, kendileri için hazırlanan programla, havuz keyfini yaşayacakları Dedeman Aquapark, yunuslarla yüzecekleri Dolphinlad gezileri ve koylarımızı gezecekleri yat turuna katılacak. Daha önce Türkiye'ye tatil için gelen bazı Rus güzeller, yarım Türkçeleriyle kendilerini karşılayanlara 'Merhaba' dedi. Bu yarışma sayesinde Antalya'da bol bol güneşleneceklerini belirten güzeller, Antalya'yı tanıdıklarını ve hiç yabancılık çekmeyeceklerini söylediler. 
     
</TEXT>
</DOC>
