<DOC>
<DOCNO> 162220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sondun22.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkeklerde yaşlanmayı geciktiren ilaç sakıncalı çıktı 
</HEADLINE>
<TEXT>

     Orta yaşlı erkeklerde ''yaşlanmayı geciktirici'' olarak üretilen ve bazı sporcular tarafından performans yükseltici olarak kullanılan hormon takviyesi ilacının insan sağlığına zararlı olabileceği uyarısında bulunuldu. 
     Bu konuda yapılan küçük çaplı bir araştırmanın sonuçlarının, ''Androstenedione'' adlı ilacın hormonal dengeyi değiştirebileceğini gösterdiğine dikkat çeken British Journal of Sports Science dergisi, söz konusu ilacın uzun süre kullanılmasının yaratabileceği sakıncalara dikkat çekti. 
     Androstenedione adı verilen ilacın testesteron üretimine yardımcı olduğunu hatırlatan dergi, orta yaştaki bazı erkeklerin ilacı yaşlanmayı geciktirici olarak kullandığına dikkat çekerken, bazı sporcuların da performanslarını yükseltmek için bu ilaca başvurduğunu bildirdi. 
     Dergi, yapılan araştırmada 40'lı yaşlarda bulunan sekiz erkeğin yer aldığını, bu kişilerin ilacı dört hafta boyunca her gün 200 miligramlık tabletler halinde kullandığını, deneklere daha sonra da ilaca benzeyen etkisiz tabletler verildiğini bildirdi. 
     Böylece deneklerin kendilerine hangi ilacın verildiğini bilemez noktaya getirildiğini belirten dergi, araştırmanın birinci ve 28. günü deneklerin hormon seviyelerinin, ilacın alınmasından üç saat sonra ölçüldüğünü hatırlattı. 
     Bu sırada deneklerin kanlarındaki lipit ve kolestrol oranlarıyla kiloları, kalp atışları ve kan basınçlarının da ölçüldüğünü belirten dergi, deneklerden ilaç alınan ve sahte ilaç alınan dönemlerde alınan sonuçların da karşılaştırıldığını kaydetti. 
     Araştırmacılar 28 gün boyunca deneklerden alınan bu sonuçların, sahte ilaç alındığı dönemlerde, gerçek ilaç alındığı döneme göre yüzde 60 oranında düşük çıktığını bildirdi. 
     Araştırmacılar ayrıca, ilacın testesteron seviyesinde de ciddi bir farklılık yaratmadığını öne sürerken, ilacın sadece DHEAS adı verilen seks hormonunu yükseltip doğal hormon dengesine müdahale ettiğini öne sürdüler. 
     British Journal of Sports Science dergisi tarafından sonuçları yayınlanan araştırmanın Texas Üniversitesi tarafından yapıldığı belirtildi. 
     
</TEXT>
</DOC>
