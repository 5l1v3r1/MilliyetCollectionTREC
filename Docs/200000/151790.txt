<DOC>
<DOCNO> 151790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/yasam/yas06.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yönetmen Arun'a kardeş kurşunu 
</HEADLINE>
<TEXT>

     DİNÇER ŞEREF İstanbul 

     Şair Özdemir Asaf'ın yönetmen oğlu Olgun Arun, borç para vermediği gerekçesiyle kardeşi tarafından vuruldu. Vücuduna üç kurşun isabet eden Arun yoğun bakıma alınırken, kardeşi aranıyor. 
     İddiaya göre olay şöyle gelişti T.T Film Company firması sahibi Arun, önceki akşam 21.00'de Maslak'ta bulunan Ata Center'daki işyerinden çıktı. Otoparka inen Arun, kardeşi Etkin Arun'la karşılaştı. Etkin Arun, ağabeyinden hasta oğlunu tedavi ettirmek için borç para istedi. Arun ise işlerinin kötü gittiğini belirterek, yardımcı olamayacağını söyledi. Bunun üzerine sinirlenen kardeş Arun, 'Nasıl olur, şirketin var, paran pulun da vardır' deyince iki kardeş arasında tartışma çıktı. 
     Tartışmanın uzaması üzerine Etkin Arun, silahını çekerek ağabeyine kurşun yağdırdı. Arun, sağ ve sol elinin yanı sıra, göğsüne de isabet eden kurşunlarla ağır yaralandı. Amerikan Hastanesi'nde yoğun bakıma alınan Arun'un sağlık durumu ciddi. 
     
     Sık sık borç istiyordu 
     Kardeş Arun'un borç alabilmek için ağabeyini sık sık ziyaret ettiği ve bir süre önce de iki kardeşin şiddetli şekilde kavga ettikleri öğrenildi. 
     


YAŞAM 






















</TEXT>
</DOC>
