<DOC>
<DOCNO> 163277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/spor/ykoksaldi.html </URL>
<DATE> 2003/06/15/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Biri biter, biri başlar 
</HEADLINE>
<TEXT>

     Eurosport'un son yıllarda hemen hemen her maçı naklen yayınladığı turnuva, bu sene milli takımımızın katılımıyla, kendine yerli yayıncı kuruluşunu da Skytürk buldu. Dünya futbolu, dört gözle mücadelenin standart üstü olduğu bu organizasyonu bekliyor. Çetiner, "Turnuvaya katılacak çocuklar gerçekten çok şanslılar. Dünya'nın tüm ileri gelenleri seyredecek. Kendilerini göstermek için müthiş bir fırsat" yorumunu getiriyor. 14 Mayıs'ta deplasmanda Danimarka karşısında elde edilen 2 - 0'lık galibiyet ve iyi performans umut verirken, hazırlık dönemi geçirme şansı bulunamaması sıkıntı yaratıyor. FIFA - UEFA ve kulüpler arasında, ayrılıkçı örgütlenmelere varabilecek soğuk savaşların sebebi, fikstür yoğunluğunun Türkiye'yi de kapsamaya başlaması kaçınılmaz Çetiner'e göre "Her kategori için geçerli bu popülarite ve yoğunluk. Dünya Kupası ile bayrak bir noktaya çıkarıldı. Bu gençlere, onu daha ileri taşıma görevini yüklüyor. Hedef yükselince program da yoğunlaşır. işimiz zor ama imkansız değil. " 
     Kafalardaki kara nokta ise takımın motivasyon derecesi. Son bir hafta içinde transfer olayları herkesi şaşırttı. Çok üzüldüğünü ve sıkıldığını belirten Çetiner, "Gençler heyecana kapılıp kontrollerini kaybedebiliyorlar. Kafaları kolay karışıyor, problemleri takıma da yansıyor. Birebir konuşmalar yapıp, bunları çözmeye çalışıyoruz. Ama dış etkenler fazla. Gençlerimiz vizyonları çok geniş olmasına rağmen bir çoğu yeterli temel eğitime sahip değil. Medya ve kulüp yöneticilerinin bu yüzden daha anlayışlı olmasını istiyoruz" çağrısını yapıyor. 
     Türkiye'nin bulunduğu grup, futbolcuların kendini sınamasını sağlayacak kadar renkli Arjantin, Portekiz, İngiltere ve Japonya. Arjantin, saha içi kurgusu ve genetik futbol estetiğine rağmen iflah olmaz dağınıklığı, Japonya, teknik uçurumları çabukluk, sertlik ve şut becerisiyle örtme çabası, İngilizler yeni nesil sıkıntısı ve orta saha zaafiyetleri ile A milli takımlarının birer gölgesi gibi. Ama Portekiz, Çetiner'in de müstesna bir köşeye koyduğu takım. Gençler seviyesinde efsanevi bir ekol haline dönüşen ve mayıs ayında 17 yaş altı Avrupa Şampiyonluğu'nu kazanan Portekiz, bu turnuvada da en büyük favorilerden. 
     Geçen sene, hükümranlığını ilan eden Brezilyalı Adriano ile kafamıza yerleştirdiğimiz Toulon'un yeni futbol anıları kazıması dileğiyle. 
     
     

</TEXT>
</DOC>
