<DOC>
<DOCNO> 156068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/siyaset/siy04.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'ün ceket koluna rötuş 
</HEADLINE>
<TEXT>

     Dışişleri Bakanı Abdullah Gül geçtiğimiz günlerde takım elbise almak için Beymen'e gitti. Gül, her zaman olduğu gibi "kolları uzun" bir ceket beğenince, Beymen yetkilileri cesaretlerini toplayıp "Uzun kollu ceketleri seçmeniz yanlış. Bu sizi şişman ve hantal gösteriyor. Bu görüntüden kurtulmanız gerekir" uyarısında bulundu. Bütün ceketlerinin Beymen'den olmadığını söyleyen Gül'e yetkililer "Sorun değil. Sizin tüm ceketlerinizin kollarını kısaltabiliriz" teklifinde bulundular. Gül, bu sorunun çözümü için eşi Hayrünisa Hanım'la temasa geçebileceklerini söyledi. Gül'ü şişman gösteren bütün ceketleri elden geçti, Dışişleri Bakanlığı'ndaki "uzun kol modası" da sona erdi. Giydiği kıyafetlerle kimi zaman eleştirilere hedef olup kimi zaman da övgüler alan Hayrünisa Gül'ün ise kıyafetlerini İslami kesimin son günlerdeki "trend" markası Derishow'dan seçtiği ortaya çıktı. Manto ve eşarp olarak bilinen bu giyim tarzı artık modern çizgiler taşıyan bir hal aldı. Bayan Gül'le Ankara'daki mağazaları aracılığıyla iritibat kurduklarını belirten yetkililer "İnançları ile modayı bağdaştırmaya çalışan bir insan. Bu nedenle yırtmaçlı bir ceketin yırtmacını ortadan kaldırmak yerine biraz kısaltmayı tercih edebiliyor" diyorlar. 
     

</TEXT>
</DOC>
