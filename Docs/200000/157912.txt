<DOC>
<DOCNO> 157912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/guncel/agun.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Semt semt felaket 
</HEADLINE>
<TEXT>

     MEHMET DEMİRKAYA İstanbul 

     İstanbul Büyükşehir Belediyesi Zemin ve Deprem İnceleme Müdürlüğü, olası Marmara Depremi'nde yıkılacak binaların mahallelere göre oluşacak yoğunluk haritasını çıkardı. Bu haritaya göre en fazla Avcılar, Küçükçekmece, Bahçelievler, Bakırköy, Bayrampaşa, Zeytinburnu ve Tuzla'daki binalar yıkılacak ya da hasar görecek. Binaların tek tek kontrol edilmesi için Zeytinburnu'nu pilot bölge seçen belediye, dört yıldır sürdürdüğü çalışmalar sonucu, İstanbul'un Avrupa yakasının güney kısmını "en tehlikeli bölge" olarak tespit etti. Zemin ve Deprem İnceleme Müdürlüğü'nün geliştirdiği "Model C" senaryosuna göre, Marmara Denizi'ndeki fayın tek parça halinde kırılması ve 7.7 büyüklüğünde bir depremin olması durumunda 59 bin bina ağır hasar görecek. 
     
     87 BİN ÖLÜ BEKLENİYOR 
     Aynı senaryoya göre, 128 bin bina orta, 300 bin bina ise az hasarlı hale gelecek. Bu aynı zamanda 268 bin hanenin ağır, 601 bin hanenin orta, 1 milyon 300 bin hanenin de az hasar görmesi demek. 87 bin ölü, 135 bin de ağır yaralı olacağı tahmin ediliyor. 
     
     DOĞALGAZ VE SUYA DİKKAT 
     Senaryoya göre, en fazla ölüm Küçükçekmece, Bahçelievler ve Fatih'te meydana gelecek. Bu ilçelerin her birinde 6 - 8 bin arasında insan yaşamını yitirecek. Ölü sayısının 4 - 6 bin arasında olacağı tahmin edilen ilçeler ise Avcılar, Bakırköy, Bağcılar, Bayrampaşa, Zeytinburnu ve Kadıköy. Su şebekesinin bin 600 noktada hasar göreceği hesaplanıyor. Tüm boruların yüksek deprem dayanılırlığına sahip olmasına karşın, doğalgaz hatlarında da 13 noktada hasar ortaya çıkacak. 
     Elektrik hatlarının bin 80 kilometresinin hasar göreceğini öngören senaryoda, yeraltına çekilmiş olan elektrik hatlarında da ağır hasar meydana geleceği varsayılıyor. 
     
     HALİÇ KÖPRÜSÜ YIKILABİLİR 
     Hasar hesaplamalarının özetinde ise bin ile 2 bin noktada su sızıntısı, 30 bin servis kutusunda gaz sızıntısı ve elektrik kablolarının yüzde 3'ünde kopma meydana geleceği tahmin ediliyor. Aynı senaryoda Haliç Köprüsü'nün de ağır hasar göreceği belirtiliyor. 
     

</TEXT>
</DOC>
