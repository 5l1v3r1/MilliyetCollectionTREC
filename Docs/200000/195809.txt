<DOC>
<DOCNO> 195809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/dunya/dun01.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Erdoğan'a taziye telefonu 
</HEADLINE>
<TEXT>

      ABDULLAH KARAKUŞ Lefkoşa 

   
   ABD Başkanı George W. Bush, İstanbul'daki bombalama olayıyla ilgili dün Başbakan Recep Tayyip Erdoğan'ı telefonla aradı. Erdoğan'a taziye mesajını ileten Bush, "ABD'de benim gibi bir dostunuz olduğunu unutmayın. Bu olay, teröre karşı mücadelemizi aksatmayacaktır. Teröre karşı sonuna kadar mücadele edeceğiz" dedi. 
   Bush, dün Erdoğan'ı KKTC'de muhalefet partileriyle görüşmeler yaparken aradı. Akşam saatlerinde gerçekleşen görüşmede, Bush olaydan dolayı büyük üzüntü duyduğunu belirterek, "Türkiye'nin teröre karşı mücadelesini takdir ediyoruz. Sizin terörle mücadele konusunda cesaretinizden de eminiz. Bu olaydan büyük üzüntü duyduk. Bu nedenle Kıbrıs'taki programınızı bilmeme rağmen sizi arayıp taziyelerimi iletmek istedim. Ben ve ABD halkı her zaman Türkiye'nin yanındadır. ABD'de benim gibi bir dostunuz olduğunu unutmayın. Beraber, teröre karşı sonuna kadar mücadele edeceğiz" dedi. 
   Erdoğan ise bu olayla terörün vehametini gösterdiğini belirterek, "Bu olayda Musevi vatandaşlarla birlikte Müslüman vatandaşlar da hayatını kaybetti. Bu, terörün saldırganlığının önemli bir işaretidir. Bu olay terörle mücadelemizi aksatmamak gerektiğini ortaya koydu. Sonuna kadar terörle mücadele edeceğiz. Terörle ortak mücadele edilmesi yönündeki görüşlerimin de haklılığı ortaya çıktı" diye konuştu. Bush ayrıca, yoğun programı içerisinde Erdoğan'ın kendisiyle görüşmesinden ötürü de teşekkür etti. 
   
   
   
   
</TEXT>
</DOC>
