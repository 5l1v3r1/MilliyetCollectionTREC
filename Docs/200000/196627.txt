<DOC>
<DOCNO> 196627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sonspo12.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor, Galatasaray' akarşı 17 yıllık hasreti yenmek istiyor 
</HEADLINE>
<TEXT>

     Denizlispor Teknik Direktörü Giray Bulak, başarılı bir grafik çizmelerine karşın medyanın takımına karşı ilgisiz kaldığını ifade ederek, ''Ancak Galatasaray maçı ile medya bizi mecburen izleyecek'' dedi. 
     Düzenlediği basın toplantısında, cumartesi günü Denizli'de oynayacakları Galatasaray maçına değinen Bulak, takımda sakat ya da cezalı futbolcu bulunmadığını, hazırlıkların tam kadro sürdüğünü söyledi. 
     Galatasaray maçına kazanmak için çıkacaklarını belirten Bulak, ''Üç ihtimalli bir maç. İyi bir takımla oynayacağımızı biliyoruz. İçeride sıkıntılarımız var. Akılcı yöntemlerle bunu aşmak istiyoruz. Rakibimizle başa baş mücadele edip, 17 yıldır süren galibiyet özlemini gidermek arzusundayız'' diye konuştu. 
     
     MEDYAYA SİTEM 
     Oynayacakları önemli maç öncesi Denizlispor'un spor basınında yeterince yer almamasından da yakına Bulak, şunları söyledi 
     ''Bu sezon ligde başarılı bir grafik çiziyoruz. Deplasmanda en başarılı takımlardan birisiyiz. Ama maalesef spor basının gündemine giremiyoruz. Ancak Galatasaray maçında alacağımız sonuçla medya mecburen bizi izleyecek.'' Ümit Milli Takım'ın dün gece Almanya karşısında aldığı sonucu da değerlendiren Bulak, ''Raşit Çetiner ve tüm futbolcuları kutluyorum. Üst düzey bir mücadele ortaya koydular. İzleyenler keyif aldı. Bu da futbolumuzun nerelere geldiğinin bir göstergesi. Ama her zaman olduğu gibi, Türk futbolcusu finali yine beceremedi'' dedi. 
     
</TEXT>
</DOC>
