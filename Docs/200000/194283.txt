<DOC>
<DOCNO> 194283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/ekonomi/eko02.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahsilat çaresizliği açıklaması 
</HEADLINE>
<TEXT>

   Devlet Bakanı Şener, 11 milyar dolar hortumlayan batık banka patronlarından 258 milyon dolar tahsilat yapılabildiğini söyledi 
      SALİHA ÇOLAK Ankara 
   
   Başbakan Yardımcısı Abdüllatif Şener, batan bankaların patronlarının, kendi bankaları ve fon bankalarından toplam 11 milyar dolar kredi kullandığını açıkladı. 
   Şener, DYP Iğdır Milletvekili Dursun Akdemir'in yazılı soru önergesine gönderdiği yanıtta, batık bankalardan kullandırılan hakim grup kredileri ve fon alacaklarının tahsili hakkında şu bilgileri verdi 
   Fona devredilen bankaların kullandırdıkları geri dönmeyen kredilerin toplamı 6 katrilyon 567 trilyon 167 milyar lira olurken, fona devredilen bankaların eski sahiplerinin kendi bankalarından ve diğer fon bankalarından kullandığı nakdi ve gayrinakdi kredilerin ihtarname tutar toplamı 30 Haziran 2003 itibarıyla 11 milyar 640 milyon dolar olarak gerçekleşti. 
   Fona devirden sonra banka eski sahiplerinden 258 milyon dolar tahsilat yapılırken 5 hakim ortak grup ve bir hakim ortağa ait iki firma ile geri ödeme anlaşması imzalandı. İmzalanan geri ödeme anlaşmalarının toplam tutarı 3 milyar 693 milyon dolar oldu. 
   
   Ödemesiz planlar 
   Geri ödeme planına bağlanan hakim ortak alacaklarının yüzde 81'lik kısmı ilk üç yıl anapara geri ödemesiz 15 yıllık vadeye yayılırken, tutarı da 3 milyar 1 milyon dolar oldu. Yüzde 13'lük kısmı 2 yıl geri ödemesiz 10 yıllık vadeye yayılırken, tutarı da 492 milyon dolar oldu. Yüzde 6'lık bölüm de 5-6 yıllık vadeye yayılarak, tutarı 199 milyon dolar olarak belirlendi. 
   Kamu bankalarının brüt takipteki alacaklar toplamı 4 katrilyon 580 trilyon 20 milyar lira, ayrılan karşılık toplamı 3 katrilyon 579 trilyon 30 milyar lira, net takipteki alacaklar toplamı ise 1 katrilyon 9 trilyon 990 milyar lira oldu. Bu alacakların 2 katrilyon 477 trilyon 815 milyar lirası Ziraat Bankası'na, 1 katrilyon 157 trilyon 407 milyar lirası Halk Bankası'na, 944 trilyon 798 milyar lirası da Vakıflar Bankası'na ait bulunuyor. 
   
   Tahsilatlar TMSF hesabına yatıyor    Sorunlu kredilerle ilgili olarak, TMSF'nin bankalar nezdinde bulunan tahsilat hesaplarına, firmalar tarafından yapılan ödemeler ile fona borçlu olanlardan icra daireleri marifetiyle yapılan tahsilatlar fon hesaplarına yatırıldı. 
   Fon tarafından 2002 Nisan ve Mayıs aylarında Hazine Müsteşarlığı'na ana para ve faiz borçlarına mahsuben toplam 1 katrilyon tutarında nakit ödeme yapıldı. Ayrıca Ocak 2003'de ise fonun 31.12.2002 tarihli 787 trilyon lira tutarındaki ilk taksit ödemesine ve kalanı da borçtan mahsup edilmek üzere 735 milyon dolar nominal bedelli özel tertip DİBS Fon tarafından Hazine Müsteşarlığı'na iade edildi." 
   
   
</TEXT>
</DOC>
