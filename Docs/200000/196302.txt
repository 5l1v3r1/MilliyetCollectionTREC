<DOC>
<DOCNO> 196302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/yazar/zbirand.html </URL>
<DATE> 2003/11/18/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Türkiye de kendi 11 Eylül'ünü yaşadı 
</HEADLINE>
<TEXT>

   
   Hatırlayacaksınız... 
   "Türkiye, ABD'ye yardım etmeli ve Irak'taki istikrarın kurulması için her türlü desteği vermeli. Irak'taki yangın kontrol altına alınmazsa, bizim evimize de sıçrar..." diyenler, "Savaş yanlısı-Amerikan uşağı" suçlamasıyla karşı karşıya kaldılar. Cumartesi günü bir katliam yaşadık ve bu olay, ne kadar haklı olduklarını ortaya çıkardı. 
   Irak'taki yangın, Türkiye'ye de sıçrıyor. 
   Siyasal İslam, Irak'ta Amerika'ya karşı cihad açtı. Hedeflerinin arasında Türkiye de var. Afganistan ve Irak savaşları olmasa, bu saldırılar belki daha da yaygınlaşacak ve tüm bölgeye yayılacaktı. Irakın istilası, köktendinci terörü bir ölüm kalım savaşına itti. Daha önceleri Afganistan'da, Bosna'da, hatta Çeçenistan'da yenilgiye uğrayan İslamcı terör, şimdi tüm gücüyle Irak'a yükleniyor. 
   İşte bu nedenle Irak'taki savaş son derece önemli. 
   Amerika'yı özellikle Bush yönetimini sınırlarının dışına çıkaran, adeta uyuyan bir devi uyandıran olay, 11 Eylül idi. 
   Usame Bin Laden, pandora kutusunu araladı. Bush yönetimi de, bu kutunun kapağını tümüyle açtı. Terörün cinleri serbest kaldı. 
   
   TÜRKİYE, ABD İLE SAFLARINI SIKILAŞTIRACAK 
   Bu olay, AKP hükümetinin tutumunu da etkileyecektir. 
   Şimdiye kadar kısmen zorluklardan, kısman mantık yoluyla ABD'nin terörle mücadelesine katılan AKP hükümeti, son olayla birlikte, Washington ile saflarını daha da sıkılaştırmak zorunda kalacaktır. 
   Cumartesi günkü katliam, Türkiye'nin dünya'ya bakışı kadar, Türkiye'nin kendi içine bakışını da etkileyecektir. Bundan böyle, istihbarat örgütleri MİT, Emniyet ve MGK'nın kontrolündeki haber alma mekanizmaları bakışlarını ve tüm çabalarını yeniden teröre çevirmek zorunda kalacaklardır. 
   
   ABD'NİN DE ARTIK UYANMASI GEREKİYOR... 
   ABD'nin artık bir gerçeği açıkça görmesi gerekiyor. 
   Filistin sorunu çözümlenmedikçe, Washington İsrail'i ne pahasına olursa olsun desteklemekten vaz geçmedikçe, müslüman dünya'nın gözünde hep "müslüman düşmanı" olarak görülecek. Bush yönetimi ne kadar reddederse reddetsin, İslam dünyası tarafından affedilmeyecek. 
   Washington bu gerçeği görmedikçe, bölgede barış kurulamayacak. Bizler de rahat edemeyeceğiz. 
   
   
   
   ERDOĞAN KIBRIS'TA İLK MESAJI VERDİ...    Başbakan Tayyip Erdoğan'ın Kıbrıs ziyareti, Cumartesi katliami nedeniyle kaybolup gitti. Oysa, son derece kritik bir dönemde yapılmıştı ve önemli mesajlarla yüklü geçeceği tahmin ediliyordu, pek olmadı. Başbakan, KKTC seçimlerini etkileyebilecek sözler söylememeye özellikle dikkat etti. Çözüm konusunda ise, bazı ipuçları vermekle yetindi. 
   Erdoğan'ın Denktaş'ı göklere çıkaran konuşmalar yapmaması dikkatleri çekti. Buna karşılık, muhalefet liderleriyle de çok sıkı fıkı görünmedi. Her iki tarafa mesafeli kalmayı tercih etti. 
   Doğrusu da buydu. 
   Erdoğan'ın Rum tarafına geçişi ile ilgili manşet haberleri aslında doğruydu. Hazırlıklar sırasında bu opsiyon tartışılmış ancak karara bağlanamamış. Benim ilgimi çeken, bu haberin kimler tarafından yayıldığını bilmiyorum hemen basına sızdırılması ve engellenmesi oldu. Gereken ön görüşmeler alınmadan haber sızdırılınca, bu jest engellenmiş oldu. Başbakanlık karşı taraftan bir red tutumuyla karşılaşmak istemedi. 
   Gelelim, Erdoğan'ın dış mesajlarına... 
   Konuşma ve demeçlerine bakılınca, Ankara'nın çözüm tercihlerinin biraz daha netleştiği görülüyor. 
   - Ankara, 1 Mayıs öncesinde çözüm için yeni bir girişimde bulunacak. Annan planı temel alınacak ve bu plan içindeki bazı kavramlar daha netleşecek. 
   - KKTC'nin egemenliği, iki kesimlilik, garantiler ve toprak göçmen dağılımında yeni öneriler yapılacak 
   - Bu yeni yaklaşım ortaya atılınca, bir yandan Yunanistan, öte yandan da AB-ABD ikilisi Rumlara gereken baskıyı yapmalıdır. Türkiye Kıbrıs'ta "ver kurtulcu" değildir. 
   Türk tarafının öneri paketi ortaya çıkmadıkça, bunun "göz boyama mı, yoksa ciddi bir çözüme yönelik mi " olup olmadığını anlayamayacağız. Eğer Annan planı alt üst edilirse, o zaman boş yere ve taktiksel bir adım atılacağı ortaya çıkacak. Tabii bunu da kimseye anlatamayacağız. 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
