<DOC>
<DOCNO> 155067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sondun37.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük'te 1991'de yapılan katliamın korkunç izleri... 
</HEADLINE>
<TEXT>

     Irak'ta 1991'de Baas rejimi tarafından idam edildiği belirtilen yüzlerce Türkmen'den 43'ünün iskeleti, Kerkük'ün Taze Hurmatı ile Sarıtepe beldeleri arasında, eskiden askeri bölge olan alanda bulundu. 
     Kerkük'te yaşayan Faruk Osman Cemil'in, babasının akıbeti konusunda yaptığı uzun araştırmalar sonucu, bölgedeki köylerden birinde yaşayan bir Kürt gencinden edindiği bilgiler ışığında, bir tepenin yakınında yaptırdığı kazıda, 43 kişinin iskeleti bulundu. 
     Kerkük'ün önde gelen tüccarlarından olan babası Hacı Osman Cemil'in, Baas rejimi görevlileri tarafından kurşuna dizilerek öldürülen 11 kişi arasında olduğunu anlatan Faruk Osman Cemil, ''19 Nisan 1991'de askeri bir araçla buraya getirilen 11 kişi, elleri arkadan bağlanarak kurşuna dizilmiş. Olayın burada olduğunu duyan bir Kürt bize haber verdi. Şimdi çevrede yaşayan Kürt ve Araplarla birlikte cesetleri arıyoruz'' dedi. 
     Babasının iskeletini, eksik olan ön dişinden ve öldürüldüğünde üzerinde bulunan gömleğinin düğmesinden tanıdığını belirten Faruk Osman Cemil, gözyaşları döktü. 
     İskeleti bulunan diğer kişilerin kimliklerinin henüz bilinmediğini belirten Cemil, teşhis edilmesi için bekletecekleri iskeletleri, yakınları bulunamazsa toprağa vereceklerini bildirdi. 
     
</TEXT>
</DOC>
