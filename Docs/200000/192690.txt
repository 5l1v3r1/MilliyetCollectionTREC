<DOC>
<DOCNO> 192690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/soneko13.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Karanlık tünel aşıldı, aşılıyor" 
</HEADLINE>
<TEXT>

     Başbakan Recep Tayyip Erdoğan, Türkiye'nin kendi imkanlarıyla doğrulmaya, kendi insanıyla güç bulmaya başladığını belirterek, ''Karanlık tünel aşıldı, aşılıyor'' dedi. 
     Başbakan Erdoğan, Türkiye'nin bugün büyük bir durgunluktan sonra büyüme yoluna girdiğini belirterek, ''Allah'a çok şükürler olsun ekonomiyi baskı altında tutan kara kış geride kaldı'' dedi. Erdoğan, şöyle konuştu 
     ''Mevsim sonbahar olsa da bizler sizlerle birlikte ilkbaharı yaşıyoruz. Devletin güçlü imkanları, özel sektörün gücü ve dinamizmiyle birleşti. Türkiye durgunluktan aksiyona geçti. Bu aksiyon sevincini hep birlikte yaşamaktayız. Bu hepimiz için büyük bir bahtiyarlıktır. Siyasi güven, siyasi istikrarın Türkiye'nin dertlerine bu kadar kısa sürede çare olmasını sevinçle görüyoruz. Bu mutluluğu milletimizle birlikte yaşadığımız için sevincimizi ifade edecek kelime bulmakta güçlük çekiyorum. Türkiye kendi imkanlarıyla doğrulmaya başladı. Karanlık tünel aşıldı ve işadamlarıyla, işçisiyle, teknik elemanıyla, devlet adamıyla birlikte ışığı görmeye başladık.'' 
     
     ''TAŞ ÜSTÜNE TAŞ KOYAN HERKESE TEŞEKKÜR'' 
     Herkesten milletin sesine tercüman olmasını isteyen Başbakan Erdoğan, konuşmasını şöyle sürdürdü 
     ''Millet güven istiyor, istikrar istiyor, adalet istiyor, kalkınma istiyor. Hepimiz hedeflerimizi büyütmeliyiz. Güçlerimizi büyütmeli, yollarımızı gerçekleştirmek için daha çok çalışmalıyız. Her şeyden önce mutlaka, ama mutlaka üretimden kazanmaya çalışmalıyız. Parayla para kazanma devrini kapatmalıyız.'' 
     
     ''TÜRKİYE'NİN YOLLARINI AÇIYORUZ'' 
     Başbakan Erdoğan Türkiye'yi sadece Ankara'dan ibaret görmediklerini, dolayısıyla Ankara'ya mahkum olmadıklarını belirtti. 
     ''Türkiye'nin yollarını açıyoruz, halkın sevincine ortak oluyoruz'' diyen Erdoğan, yatırım yapan herkesin sevincine ortak olmak için her gün bir şehre koştuğunu söyledi. Yatırımların sadece bir kişinin değil, bu ülkenin, milletin yatırımları olduğunu bildiren Başbakan Erdoğan, sözlerini şöyle sürdürdü 
     ''Burada bu ülkenin çocukları çalışacak. 2005 yılı hedefimiz 30 milyon cihaz üretmektir diyen ve 3 milyar dolar ihracat hedefini ifade eden Zorlu Holding Yönetim Kurulu Başkanı Ahmet Nazif Zorlu'ya teşekkür ediyorum. Devletin malı deniz anlayışını tarihe gömmeliyiz. Gerçek milliyetperverlik, gerçek yurtseverlik, üretmek ve çalışmaktır. Çalıştırdığın insanın yüzünü güldürebiliyorsan, emeğini, alın terini verebiliyorsan, çalıştırdığın insan sana hakkını helal ediyorsa, senin başımın üstünde yerin var. Bugün açılışını yaptığımız Vestel City'nin yani Vestel şehrinin bir üretim ve teknoloji üstü olacağını sevinçle öğrenmiş bulunuyorum. Yarım milyar dolarlık bu yatırım ülkemize hayırlı olsun. Benim ülkemin insanına aş ve iş kapısı açan herkese hükümetim adına minnettarım. En büyük rüyam, ülkemin her şehrinde böylesine büyük tesislerin açılmasıdır.'' Başbakan Erdoğan ve beraberindekiler daha sonra yeni televizyon ve çamaşır makinası fabrikasını gezerek bilgi aldı. 
     Bulaşık Makinası fabrikasının da temelini atan Erdoğan, ''Bin kişi de burada istihdam edilecek. Yılda 1.5 milyon bulaşık makinası üretecek olan bu tesis, bu heyecan, hepimizin müşterek heyecanı olsun'' dedi. 
     Zorlu Holding Yönetim Kurulu Başkanı Ahmet Nazif Zorlu, Erdoğan'a Vestel fabrikalarının sembolik anahtarını vererek, ''Bu anahtarla gelecek sene yeni tesislerimizi açacağız'' diye konuştu. 
     
</TEXT>
</DOC>
