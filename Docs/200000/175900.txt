<DOC>
<DOCNO> 175900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sondun30.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'taki Türkiye Büyükelçiliği'ne saldırı.. 
</HEADLINE>
<TEXT>

     CNN Türk'ün haberine göre, Irak'ın başkenti Bağdat'taki Türkiye Büyükelçiliği'ne önce ses bombası atıldı, ardından otomatik tüfeklerle ateş edildi. Büyükelçilikteki korumaların karşı ateş açması sonucu saldırganlar olay yerinden kaçtı. 
     
     ABD ASKERLERİNE SALDIRILAR TAM GAZ... 

     Öte yandan, Irak'ta bir konvoya roketle düzenlenen saldırıda, 2 Amerikan askeri ile 3 Iraklı yaralandı. 
     Amerikan 4. Piyade Tümeni'nden Albay William MacDonald, Balad civarında bu sabah yerel saatle 08.00 TSİ 07.00 sularında küçük bir konvoya 2 roket fırlatıldığını söyledi. 
     MacDonald, yaralanan Iraklıların ayakta tedavilerinin yapıldığını, askerlerinse sahra hastanesine kaldırıldıklarını, saldırganları henüz yakalayamadıklarını açıkladı. 
     Irak'ta, ABD Başkanı George Bush'un Irak'ta savaşın bittiğini açıkladığı 1 Mayıs'tan bu yana, çeşitli gerilla saldırılarında 60 Amerikan askeri öldürüldü. 
     MacDonald, ayrıca eski Irak Devlet Başkanı Saddam Hüseyin'i yakalamak amacıyla yapılan operasyonlarda, Tikrit civarında 4 eve baskın düzenlendiğini, 14 Iraklının gözaltına alındığını söyledi. 
     Albay MacDonald, gözaltına alınanlarla birlikte 60 karadan havaya füze, 8 adet Frog roketi ile çok sayıda roketatar ve havan topu ele geçirildiğini belirtti. 
     Yakalananlardan birisinin, ABD'nin 250 kişilik ''kara listesi''nden olduğu, bu listeninse 55 kişilik arananlar listesinden farklı olduğu aktarılıyor. 
     Öte yandan, bir Amerikan AH-64 Apaçi helikopterinin, arıza nedeniyle dün gece acil iniş yaptığı belirtildi. 
     Helikopterdeki 2 pilotun yaralandığı, yaralılardan birinin tedavi için Almanya'ya gönderildiği, olayla ilgili soruşturmanın sürdüğü kaydedildi. 
     
</TEXT>
</DOC>
