<DOC>
<DOCNO> 191629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sonspo17.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep yerle bir... 
</HEADLINE>
<TEXT>

     Lider Beşiktaş'a 3-0'lık skorla yenilen Gaziantepspor'da, rakipleri karşısında 12 yıl aradan sonra gelen yenilginin üzüntüsü yaşanıyor. 
     Kendi sahasında 12 yıldan bu yana rakibine yenilmeyen ve bu süre içinde yaptığı 11 lig maçının 4'ünü kazanıp, 7'sinde ise berabere kalan kırmızı-siyahlı ekipte kulüp yönetimi, teknik heyet ve taraftarlar maç sonrasında hayal kırıklığına uğradı. 
     Basın sözcüsü Akif Ekici, Beşiktaş karşısında kötü futbol oynadıklarını ve her yönüyle yenilgiyi hak ettiklerini söyledi. 
     Beşiktaş maçına mutlak galibiyet için hazırlandıklarını belirten Ekici, ''Tüm hesaplarımız, 12 yıldan beri sahamızda yenilmediğimiz Beşiktaş'ı yenip, yenilmezlik unvanına son vermek ve istikrarlı çıkışımızı sürdürmekti. Ancak futbolcularımız sahada kendilerinden beklenileni veremedi ve çok pas hatası yaparak, farklı mağlup oldular'' diye konuştu. 
     Gaziantepspor'un her maça iyi futbol ve galibiyet parolasıyla çıktığını vurgulayan Ekici, şöyle konuştu 
     ''Ancak futbolda her zaman galip gelmek mümkün olmuyor. Futbolda galibiyet kadar, yenilginin de doğal bir sonuç olarak kabul edilmesi gerekir. Sonuçta lider Beşiktaş'a yenildik. Tabii ki hedefimiz galip gelip, 5 haftalık galibiyet serisini sürdürebilmekti, ancak olmadı. Bu yenilgi dünyanın sonu değil. Beşiktaş yenilgisi ile sadece sakalımız kesilmiş oldu. Kesilen sakal daha gür çıkar. Gaziantepspor güçlü bir takım ve ilerleyen haftalarda daha büyük başarılara imza atacağımıza inanıyorum.'' Beşiktaş yenilgisinin özellikle orta sahadaki sıkıntıyı ortaya çıkartması bakımından da önemli olduğuna dikkati çeken Ekici, ''Teknik heyetin isteği doğrultusunda yönetim olarak transfer arayışını sürdürüyoruz. Özellikle orta sahada oyun kurucu, maçı lider olarak yönlendirecek bir futbolcuya ihtiyacımız var. Beşiktaş maçında böyle bir oyuncunun eksikliğini çok hissettik. Öncelikle Brezilya'dan bir orta saha oyuncusu transfer etmeyi düşünüyoruz. Bu konudaki arayışlarımız sürüyor. Kısa süre içerisinde transferi gerçekleştirmeyi hedefliyoruz'' diyerek sözlerini tamamladı. 
     
</TEXT>
</DOC>
