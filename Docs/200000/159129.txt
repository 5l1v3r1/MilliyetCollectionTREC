<DOC>
<DOCNO> 159129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/ekonomi/eko05.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz dışı fazla, deniz feneridir 
</HEADLINE>
<TEXT>

     SEÇKİN ÜREY Ankara 

     Hazine Müsteşar Yardımcısı Hakan Özyıldız, yılın geri kalanında beklenmedik bir iç veya dış şok olmaması halinde borç ödemelerinde sorun olmayacağını söyledi. 
     Özyıldız, Ekonomi Muhabirleri Derneği EMD üyelerine Meclis'e sunulan Kamu Borç Yönetimi Raporu'na ilişkin brifing verdi. Muhabirlerin sorularını yanıtlayan Özyıldız, Maliye Bakanı Kemal Unakıtan'ın "Hazine sadece borçlanır. Nasıl borçlandığına bakmaz" sözünün hatırlatılması üzerine, "Ayın 10'u geldiğinde Merkez Bankası ve Ziraat Bankası üzerinden maaşları yatırmaya başlayamazsam olacakları siz düşünün. Borçlanır mı borçlanmaz mı siz düşünün" diye konuştu. 
     Hazine'nin faizlerle oynayamayacağını da vurgulayan Özyıldız, piyasa dışı çözümlere inanmadığını söyledi. 
     
     Reel faiz anketi 
     Reel faizlere ilişkin varsayım anketinin, piyasa yapıcısı bankalarla birlikte hazırlandığını ve önümüzdeki haftalarda açıklanacağını da bildiren Özyıldız, bu sırada, "Herhangi beklenmedik bir iç veya dış şok yaşanmadığı sürece borcun sürdürülebileceğine inanıyoruz" dedi. 
     
     'Limana ulaşmadık' 
     Özyıldız, borçlar dikkate alındığında yüzde 6.5'lik faiz dışı fazlanın müzakere edilmesinin çok zor olduğunu söyledi. 
     Faiz dışı fazlayı deniz fenerine benzeten Özyıldız, "Kendinizi ve yolcularınızı limana soktuktan sonra, 'bizim bu kadar ışık veren bir fenere ihtiyacımız yok' denilebilir. 'Fırtınada başka insan ve tekne kalmadı' dediğimizde yeniden müzakere edilebilir" dedi. 
     
2008'e kadar yüzde 6.5 faiz dışı fazla mı      Kamu Borç Yönetimi Raporu ile ilgili brifing sırasında dağıtılan özette, borcun sürdürülebilirliği ile ilgili üç senaryoya yer verildi. Buna göre baz temel senaryo uyarınca 2007 yılı sonuna kadar yüzde 5'lik büyüme sağlanması halinde reel faizin 2007 yılında yüzde 18'e gerileyeceği öngörüldü. Ancak bu senaryoda faiz dışı fazlanın 2007 yılı sonuna kadar yüzde 6.5 olarak öngörülmesi dikkat çekti. 
     Özyıldız, sunum sırasında yaklaşık 2 milyon kişinin toplam 30 katrilyon lira tutarında devlet iç borçlanma senedine sahip olduğunu söyledi. Bu 2 milyon insanın Türkiye'deki harcama potansiyeli en yüksek grup olduğunu ifade eden Özyıldız, "Bu insanlar yatırım tercihlerinde basını da takip ediyor" diye konuştu. 
     

</TEXT>
</DOC>
