<DOC>
<DOCNO> 151051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/sontur05.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dayakçı kocalara "6 ay eve yaklaşmama" cezası... 
</HEADLINE>
<TEXT>

     Bolu'da eve içkili gelen, aile içi şiddet yaratan ve eşini döven 64 kişiye, Sulh Hukuk Mahkemesi tarafından 6 ay eve yaklaşmama cezası verildi. 
     Bolu Cumhuriyet Başsavcısı Ünal Karabeyoğlu, yaptığı açıklamada, eve yaklaşmama cezasının, tedbir ve uyarı niteliğinde olduğunu söyledi. 
     Karabeyoğlu, ailesiyle ilgilenmeyen, aile içi şiddet yaratan, eşini döven, eve sürekli içkili gelerek eşine rahatsızlık veren kişilere, Ailenin Korunmasına Dair 4320 Sayılı Yasa kapsamında, 1 ay içki içmeme, içkili yerlere girmeme ve 6 ay eve yaklaşmama gibi tedbir kararları uygulandığını bildirdi. 
     Bunun sadece ''tedbir'' olduğuna dikkati çeken Başsavcı Karabeyoğlu, ''Asıl ceza, kişinin bunlara riayet etmemesinden sonra uygulanıyor. Kararların ihlal edildiği bize bildiriliyor ve o kişi hakkında cezai işlem yapıyoruz'' dedi. 
     Ailelerin çoğunun bu yasadan habersiz olduğunu belirten Karabeyoğlu, şöyle konuştu 
     ''Biz, eşlerin bu şekilde birbirini rahatsız ettiği aileleri tespit edip, rahatsızlık veren tarafa bazı yasaklar getiriyoruz. Sulh Hukuk Hakimliği'nden tedbir talebinde bulunup, şikayetçi olunan tarafa tedbir maddelerini uyguluyoruz. Bolu'da çeşitli şikayetlerden ötürü 64 kişiye evden uzaklaştırma cezası verdik. Bu kişilerin karara uyup uymadıklarını polis ve jandarma aracılığı ile takip ediyoruz.'' Karabeyoğlu, gerek görüldüğü takdirde tedbir kararlarının herkese uygulanabileceğini, Yargıtay 2. Hukuk Dairesi'nin bu konudaki kararının kesin olduğunu söyledi. 
     Vatandaşların mahkemelere bizzat başvurabileceklerini kaydeden Cumhuriyet Başsavcısı Karabeyoğlu, ''Aile düzenini korumak isteyen kadın veya erkek, tedbir kararı uygulatabilir. Kişi, bizzat Sulh Hukuk Hakimliği'ne başvurabilir. Eşinin kendisine verdiği rahatsızlık tespit edilirse, bu tedbir kararları uygulanabilir. Aile içinde huzuru sağlama talebi ve aile içindeki şikayetlerin giderilmesi isteği her vatandaşın hakkıdır'' diye konuştu. 
     
     ZORUNLU KURALLAR 
     Mahkeme kararı ile evden uzaklaştırılan alkolik kocaların uyması gereken kuralların kapsamının, mahkeme kararı ile tespit edildiği belirtildi. Buna göre, evden uzaklaştırılan kişi, eş ve çocuklarının olduğu eve yaklaşamaz, eşyalarına zarar veremez. Alkollü veya uyuşturucu madde kullanarak ortak konuta yaklaşamaz. İletişim vasıtalarıyla rahatsız edemez. Evden uzaklaştırılan eş, varsa silah ve benzeri araçlarını polis ve jandarmaya teslim etmek zorundadır. 
     Öte yandan, Bolu Emniyet Müdürlüğü yetkilileri, eve yaklaşmama cezası verilen eşlerin yasağı ihlali durumunda, mağdur olan eşlerin durumu bildirmeleri için, kent merkezindeki karakolların telefonlarının verildiğini belirttiler. 
     Eşlerin, eve alkollü olarak yaklaştıkları ya da fiziki şiddete başvurmaya kalktıkları, karakollar telefonla bildirildiğinde, polis ekiplerinin olaya müdahale ederek, yasağın ihlalini mahkemeye intikal ettirdikleri kaydedildi. 
     





</TEXT>
</DOC>
