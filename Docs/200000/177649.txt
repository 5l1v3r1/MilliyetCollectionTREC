<DOC>
<DOCNO> 177649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sondun04.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
IKYB "Kavga kimseye yarar getirmez" 
</HEADLINE>
<TEXT>

     Irak'ın Kerkük kentinde dün öldürülen 7 Türkmenle ilgili olarak Irak Kürdistan Yurtseverler Birliği IKYB Kerkük Temsilcisi Rızgar Ali, bu kavganın kimseye yarar getirmeyeceğini söyledi. 
     Ali, IKYB'nin Kerkük Temsilciliği'nde yaptığı açıklamada, türbenin kim tarafından ve ne zaman tahrip edildiğini bilmediklerini belirterek, olayın daha fazla büyümesini istemediklerini bildirdi. 
     Tuzhurmatu Beldesi'ndeki olayda yaralanan 12 kişiden 3'ünün IKBY'li olduğunu bunların da hastanede yaşamlarını yitirdiklerini ifade eden Ali, ''Bu kavga kimseye yarar getirmez. Biz Kürtler arasında Şii ve Sünni ayrımı yoktur. Şii liderlere bu konuda gerekli bilgileri verdik. ABD'lilerden de arabulucu olmalarını istedik'' dedi. 
     İmam Musa Ali'ye ait türbenin tahrip edilmesini protesto etmek isteyen Türkmenlere, bir grup peşmerge ateş açmış, 7 Türkmen hayatını kaybederken 12'si de yaralanmıştı. 
     Türkmenlerin bugün Kerkük'te olayı protesto etmek için yürüyüş yapması bekleniyor. 
     
</TEXT>
</DOC>
