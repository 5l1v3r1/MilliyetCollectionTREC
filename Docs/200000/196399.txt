<DOC>
<DOCNO> 196399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sonspo28.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Beylerbeyi'ni 6-0 yendi... 
</HEADLINE>
<TEXT>

     Galatasaray, antrenman maçında 3. Lig ekiplerinden Beylerbeyi'ni 6-0 yendi. 
     Ligde Denizlispor ile yapacağı maçın hazırlıklarını sürdüren sarı-kırmızılılar, Florya Metin Oktay Tesisleri'nde, hakemliğini antrenör Müfit Erkasap'ın yaptığı maça, Özkan, Prates, Ömer, Petre, Hakan Ünsal, Batista, Cihan, Ayhan, Abdullah, Arif ve Lukunku 11'i ile başladı. İlk 15 dakikası dışında basın mensuplarının izlemesine izin verilmeyen maçı saha kenarından izleyen Teknik Direktör Fatih Terim, oyunculara sık sık uyarılarda bulundu. 
     Sarı-kırmızılı ekip maçı 6-0 kazanırken, golleri Arif 2 ile sonradan oyuna giren Ümit 3 ve Sabri attı. 
     Milli takımlarda bulunan futbolcular ile sakatlığı süren Volkan antrenmana katılmazken, Romanya Milli Takımı kampından dönen Tamas ve Bratu da çalışmada yer aldı. 
     
     GÜNEŞ DE MAÇI İZLEDİ 
     Florya Metin Oktay Tesisleri'nde kamp yapan A Milli Futbol Takımı'nın teknik direktörü Şenol Güneş de Galatasaray-Beylerbeyi maçını antrenör Mehmet Kulaksızoğlu ve futbolculardan Gökdeniz'le birlikte izledi. 
     Bu arada Galatasaray Teknik Direktörü Terim, yarınki antrenmanın saatini değiştirdi. Yarın saat 18.00'de yapılması gereken çalışma 14.30'a alındı. 
     Öte yandan kulüp doktoru Bülent Bayraktar, Frank De Boer'in Hollanda Milli Takımı'nda sakatlandığı şeklindeki haberlerin gerçeği yansıtmadığını söyledi. 
     
</TEXT>
</DOC>
