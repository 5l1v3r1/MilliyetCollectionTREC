<DOC>
<DOCNO> 174180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/yazar/dundar.html </URL>
<DATE> 2003/08/07/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
"Türk, bel altı vurur" 
</HEADLINE>
<TEXT>

   
   Geçen gün televizyonda Hollandalı film yıldızı Jean - Claude Van Damme'ın "Cehennem Yolcusu" "The Quest" filmi vardı. 
   Filmde dünyanın dört bir yanından gelen dövüşçüler, bir pist üzerinde dövüşüyor, bu ikili kapışmadan galip çıkan, tur atlayıp diğer bir galiple kapışıyor, böylece Van Damme'lı finale yaklaşılıyordu. 
   Filmin ilginç yanı, her ülke dövüşçüsünün karakteriydi. 
   Mesela Uzakdoğulular, pire gibi zıplayıp arı gibi sokarak dövüşüyordu. Japon Sumo'ları ise yumruklar karşısında dağ gibi durup rakibin yorulmasını bekleyerek... 
   Sonra Türk dövüşçü çağrıldı piste... Rakibi Kuzey İrlandalıydı. 
   "Çirkin Türk" önce birkaç yumruk yedi, sersemledi. Sonra tek darbede rakibini yere devirdi. 
   O tek darbe, bizim sokaklardan iyi tanıdığımız bir adrese yönelmişti 
   Yumurtalıklara .. 
   
   "Türk kavgada bel altı vurur" namına hak verdirecek bir harekata girişmek üzereyiz. 
   Komşumuz işgal altında, direnmeye çalışıyor... 
   Hükümet, başta hasbelkader ortak olmadığı bu utanca sonradan yamanabilmek, Irak'a koşup direnişi kırabilmek için çırpınıyor. 
   Koca koca adamlar buluşup mızrağı çuvala sığdırmaya çalışıyor. 
   "Mızrak" işgal altındaki Irak ile Türk askerinin de başına dolanan Amerikan saldırganlığı... 
   "Çuval", uluslararası hukuk, komşuluk hukuku, sağduyu, vicdan... 
   Amerika bastırıyor ama ne yapsan o mızrak, o çuvala girmiyor. 
   
   Çünkü herkes biliyor ki, Irak'ın işgali, hiçbir meşru dayanağı olmayan bir hukuksuzluktur. 
   O koca adamların her biri biliyor ki Türkiye kamuoyu Verso'nun son anketine göre halkın yüzde 62'si ve onların Meclis'teki temsilcilerinin çoğu, Irak batağına asker sürülmesine karşıdır. 
   Yine başta asker olmak üzere herkes biliyor ki, bu harekatın çok büyük riskleri vardır. Önceki gün Tikrit halkı, Milliyet'ten Namık Durukan'la "Türk askeri gelirse işgalci duruma düşer. Size de saldırırız" mesajı yollamıştır. 
   Dünya biliyor ki, bugüne kadar asker yollamak için BM kararını şart koşan Türkiye'nin şimdi - durumu kurtarmak için - davet beklediği Irak geçici yönetimi, Afganistan'da iflas etmiş bir kukla hükümet modelidir. 
   Ve hepimiz biliyoruz ki, bu noktadan sonra yollayacağımız asker, Irak'ın geleceğini parselleyecek masada yer veya ABD'den para kapmaya filan değil, her gün saldırılarda 1 - 2 kayıp verdiği için bunalıma giren Amerikalı askerin bir an önce evine dönmesini sağlamaya yarayacaktır. 
   
   Omurgasız, ilkesiz, şahsiyetsiz bir "ne şiş yansın, ne kebap politikası" sonunda Türkiye'yi köşeye kıstırdı. 
   Şimdi yeni bir tezkere dövüşünde ya Irak halkının ya da bir kez daha Amerika'nın yumurtalıklarına vuracağız. 
   Sıkı dur Amerika 
   Türk hükümeti, "şaşkın süvari"siyle Irak'ta "Demir at" operasyonuna giriyor. 
   Gözümün önünde taze bir at sahnesi, kulağımda Türk filmlerinden bildik bir diyalog var 
   "Yiğidimizin atı yalnız geldi, başına bir iş gelmiş olmasın sakın " 
   
      
   
</TEXT>
</DOC>
