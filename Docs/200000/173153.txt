<DOC>
<DOCNO> 173153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/yazar/akyol.html </URL>
<DATE> 2003/08/02/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Erdoğan ve Gül'ün eğilimi 
</HEADLINE>
<TEXT>

   
   IRAK'A asker gönderme konusunda bu defa Abdullah Gül daha istekli, Tayyip Erdoğan daha ihtiyatlı. Ancak, henüz karar aşamasında değiller ama ikisinin de genel eğilimi, Irak'a asker göndermek. 
   Başbakan Erdoğan'ın "daha ihtiyatlı olması" asker göndermenin tarzıyla ve zarfıyla ilgili... 
   Başbakan Erdoğan'ın masasındaki öneriler arasında önemli bir 'model' var 
   "Irak'a önce sivil hizmet birimlerimizle gidelim... İlk elde Devlet Su İşleri, Karayolları, Sağlık ve Enerji bakanlıklarının ekipleri gibi sivil hizmet ünitelerini gönderelim..." 
   Irak halkının su, ulaştırma, enerji, sağlık gibi ihtiyaçlarının karşılanmasına katkıda bulunacak sivil hizmet birimleri... Altyapısı savaşta tahrip olmuş Irak'ın buna acil ihtiyacı var. 
   Böylece Türkiye'nin, Irak halkında uyandıracağı ilk imaj, "yardıma gelen dost ülke" gerçeğinin pekiştirilmesi olacak. 
   
   BAŞBAKAN Erdoğan'ın masasındaki öneride işin "askeri yönü" de var 
   "Sivil hizmet birimlerimizi yağma ve haydutluk olaylarına karşı korumak için askeri bir koruma gücü gerekecektir. Bundan başka, askeri birliklerimizde levazım, ulaştırma, muhabere, sıhhiye gibi unsurların bulunması orada askeri varlığımızı ve uygun görülecek sayıya çıkarılmasını kolaylaştıracaktır." 
   Bosna'dakine, Kosova'dakine benzer bir model arayışı... 
   Levazım, sıhhiye, ulaştırma gibi askeri birliklerimizin çalışmaları, Türk askeri konusunda Irak halkında elbette farklı bir imaj yaratır. 
   Irak halkının nazarında "işgalci askeri güç" olarak görülen Amerikan birliklerinden farklı olarak, sivil ve askeri birimleriyle yardıma gelen dost Türkiye'nin askerlerine elbette farklı bir imaj yakışır. 
   Başbakan Tayyip Erdoğan'ın da, Dışişleri Bakanı Gül'ün de şu formülü benimsediğini yazabilirim "Irak'a gidelim ama dost ülke imajıyla..." 
   Bu imajı güçlendirecek bir 'proje' olarak sivil ve askeri hizmet birimlerinin ön plana çıkarılması düşünülüyor. 
   
   TABİİ henüz verilmiş bir karar yok. Çünkü işin çapı, hizmet verilecek bölgenin seçimi, mali finansman gibi konular ve bu konularda ABD ile anlaşma sağlanması çok önemli ve henüz netleşmiş değil. 
   Başbakanın aceleside yok, kamuoyunu hazır görmüyor, Ekim'den önce konuyu meclisin ve hükümetin gündemine getirmeyi düşünmüyor. 
   Zamanı geldiğinde Irak'a Osmanlı imajını çağrıştıracak havalarla gitmek de, bugün bakımından model ihracı tafrasıyla gitmek de çok yanlış olur. Düşünülen "sivil ve askeri hizmet birimlerini ön plana çıkarak Irak'a asker gönderme" formülünü ben de doğru buluyorum. 
   "Biz yokuz" diyemeyiz. 
   Kuzey Irak'taki terör varlığı konusunda Türkiye ile ABD arasında önemli görüşmeler yapılıyor... Irak'ın istikrarı Türkiye için hayati derecede önemli... 
   Bu mesele bir asliye hukuk davası olmadığı için, Sayın Cumhurbaşkanımızın yine yaptığı gibi konuya sadece "yasallık" açısından bakılamaz. Meselenin milli güvenliğimizle, Ortadoğu dengeleriyle, ekonomik çıkarlarımızla, "stratejik ortaklık" kavramından beklediklerimizle ilgili karmaşık yönleri vardır. 
   Kore Savaşı'na niye asker göndermiştik Yurt savunması için mi Stratejik çıkarlarımız için mi 
   Irak'ta da stratejik çıkarlarımız vardır ve kaldı ki savaşa gidecek değiliz. 
   
      
   
</TEXT>
</DOC>
