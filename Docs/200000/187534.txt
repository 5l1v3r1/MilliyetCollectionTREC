<DOC>
<DOCNO> 187534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/soneko37.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Desa, deri koltukta da iddialı... 
</HEADLINE>
<TEXT>

     Marks and Spencer'ın en büyük deri ürün tedarikçisi olan ve geçen yıl deri koltuk yapımına başlayan Desa Deri Sanayi ve Ticaret A.Ş, Öger Tours'un bir uçağının deri döşemesini gerçekleştirdi. 
     Boeing 747 tipi bir uçağın koltuklarını yapan şirket, sadece İngiltere'ye ihraç ettiği deri koltuk döşemesinden 6 milyon dolar satış hacmi elde etti. 
     Samsonite'nin Türkiye temsilcisi de olan Desa Yönetim Kurulu Başkanı Melih Çelet, düzenlediği basın toplantısında yaptığı konuşmada, kurlardaki düşüklüğe değinerek, aşırı değerlenen TL'den olumsuz etkilendiklerini belirtti. Çelet, ''Ancak biz hem ithalat, hem ihracatı bünyemizde barındırıyoruz. Şu anda ithalatın verdiği keyfi yaşıyoruz'' dedi. 
     Eylül sonu itibariyle 44 milyon dolarlık ihracat yaptıklarını, bu rakamın yıl sonunda 65 milyon dolara ulaşmasını öngördüklerini kaydeden Çelet, geçen yıl 100 trilyon liralık ciro yaptıklarını ve 9 milyon dolar kar ettiklerini, bu yıl 130 trilyon lira ciro, 6.5 milyon dolar kar beklediklerini bildirdi. 
     Çelet, ''Ama biz hala kardan kaybediyoruz. Öz sermayeden kaybetmiyoruz. Sahada maç bittiğinde, ışıkları kapatıp en son çıkan biz olacağız gibi görünüyor'' diye konuştu. 
     Kur farkından dolayı ortaya çıkan rakamların sene sonunda hesaplara daha net yansıyacağını, 2001'deki krizin ithalatçıları, şu andaki kur düşüklüğünün ise ihracatçıları ''silkelediğini'' ifade eden Çelet, ''Silkeleyecek kimse kalmadı. Acil olarak kur sorununu çözmek gerek'' dedi. 
     Desa'nın gelecek yıl Türkiye'de 33 olan mağaza sayısını 40'a çıkaracağını ve İngiltere'de ilk yurtdışı mağazasını açacağını dile getiren Çelet, önümüzdeki hafta Teşvikiye'de açacakları 600 metrekarelik konsept mağazada deriden mamul halı, perde, yatak örtüsü gibi ev eşyasının satılacağını kaydetti. 
     
     ''DERİ SEKTÖRÜ BAVUL TİCARETİYLE DEFORME OLDU'' 
     Melih Çelet, Türkiye'nin deri hammaddesindeki önemini tamamen yitirdiğine ve en büyük mezbahalardan biri olan Diyarbakır'daki kesimhanenin deri sektörünün yarım günlük tüketimini bile karşılayamadığına işaret ederek, İngiltere'deki deri hammaddesinin büyük bölümünü ithal eden Desa'nın, dünyada fiyatların inmesi ve çıkmasına etki edecek kadar önemli bir alıcı firma olduğunu vurguladı. 
     Üretim gücü gittikçe artan Çin ve Hindistan'ın hükümetlerinin desteğiyle dünyadaki büyük markaları satın aldıklarını duyduğunu kaydeden Çelet, ''Bu çok önemli bir hadise. Bu, beni inanılmaz korkuttu. Dışarda firmalarla konuştuğumuzda Türkiye 2004 yılında çok ciddi sıkıntıda olacak ifadelerini çok duyuyoruz. Hükümet cesaretli birtakım adımlar atmalı'' diye konuştu. 
     Çelet, Türkiye'de deri sektörünün bavul ticaretinin başlamasıyla tarihi bir hata yaptığını, 1998'deki krizle yok olan sektörün yarına dair hiçbir güvencesi, sistemi olmayan bavul ticareti nedeniyle ciddi şekilde deforme olduğunu savundu. 
     Marks and Spencer'a haftada 2.5 milyon dolarlık satış yaptıklarına dikkat çeken Çelet, deri koltuk yapımına ağırlık vermeye başladıklarını ve bu kapsamda Öger Tours'un uçak koltuklarını yaptıklarını bildirdi. 
     Desa Yönetim Kurulu Üyesi Burak Çelet de, Öger Tours'un aldığı 4 yeni uçaktan Boeing 747 tipi bir uçağın koltuklarının tamamını yaptıklarını belirterek, ''inşallah bundan sonra otomotiv sektörünün kapılarını aşındıracağız'' dedi. 
     Deri koltuk üretimini, bunun için ek 1 milyon dolarlık yatırım yaptıkları Adessa adlı fabrikada gerçekleştirdiklerini anlatan Çelet, son 12 ayda İngiltere'ye deri koltuk döşeme ihracatından 6 milyon dolar satış hacmi elde ettiklerini söyledi. 
     
</TEXT>
</DOC>
