<DOC>
<DOCNO> 158897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sontur22.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazıcı Herkes işini yaparsa bu ülkede çözülmeyecek sorun kalmaz 
</HEADLINE>
<TEXT>

     AK Parti Genel Başkan Yardımcısı Hayati Yazıcı, ''Herkes işini yaparsa bu ülkede çözülmeyecek sorun kalmaz'' dedi. 
     Yazıcı, AK Parti Karşıyaka İlçe Kongresi'nde yaptığı konuşmada, başarının anahtarının ''kararlı ve umutlu'' olmaktan geçtiğini kaydederek şunları söyledi 
     ''Muhtar bile olmaz denen bu toprağın insanı, şu anda 59. Hükümet'in Başbakanıdır. Bu zat, gece gündüz demeden koşuyor. Sorunlara müdahale ediyor. Herkes işini yaparsa bu ülkede çözülmeyecek sorun kalmaz. AK Parti bir markadır. AK Parti, Türkiye sınırlarını aşan dünya markası olmuştur. 81 ilde, 923 ilçede 2079 beldede teşkilatı kuruludur. Bu şekilde örgütlenmiş bir başka siyasi parti yoktur.'' Kongrelerin parti muhasebesinin yapıldığı arenalar olduğunu belirten Hayati Yazıcı, 2-3 adayın yarışmasının partiye dinamizm, hareket getirdiğini söyledi. 
     AK Parti'nin ''demokrat'' bir parti olduğunu savunan Yazıcı, ''Geçmişte başka siyasi partilerde görev almış arkadaşlar olabilir. Alışkanlıklarınızı süzerek, merkeze, AK Parti'ye geldiniz. Artık herkes AK Partilidir'' diye konuştu. 
     Yazıcı, 59. Hükümet'in sorunlara el koyduğunu ve gelecek günlerin daha ''aydınlık'' olacağını anlatarak, Türkiye'nin ''muasır medeniyetler'' seviyesine çıkacağını dile getirdi. 
     AK Parti Grup Başkan Vekili Sadullah Ergin de, kongrede aday olanları ''enerji dolu ve heyecanlı'' gördüğünü belirterek, yerel yönetim seçimlerinde Karşıyaka Belediyesi'ni AK Parti'nin kazanacağını söyledi. 
     Kongreye, Ak Parti İzmir milletvekilleri İsmail Katmerci, Tevfik Ensari, Zekeriya Akçam, Serpil Yıldız ve Mehmet Tekelioğlu, Ağrı milletvekili Melik Özman, AK Parti İzmir İl Başkanı Ali Aşlık katıldı. 408 delegenin oy kullanacağı kongrede, Ali Aslan, Yasettin Demirbaş ve Edibe Dinçer aday oldu. 
     
</TEXT>
</DOC>
