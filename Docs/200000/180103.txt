<DOC>
<DOCNO> 180103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur39.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'ya "doğal akvaryum" geliyor... 
</HEADLINE>
<TEXT>

     Antalya Yat Limanı'na, doğal akvaryum yapılması için başlatılan çalışmaların son aşamaya geldiği bildirildi. 
     Girişimci Muharrem Koç, 7 yıldır sürdürdüğü doğal akvaryum projesi çalışmalarını, düzenlediği basın toplantısında anlattı. Antalya Yat Limanı'na yapmayı düşündüğü doğal akvaryum için, tüm fizibilite çalışmalarını tamamladığını ve projeyi de son aşamasına getirdiğini belirten Koç, söz konusu doğal akvaryumu, Yat Limanı tali mendireği ile Club 29 arasındaki koyda yapmayı planladığını bildirdi. 
     Tamamen denizin altında yer alacak olan doğal akvaryumun çevresinin 400 metre uzunluğunda bir denizaltı tüneli ile çevrileceğini, çelik konstrüksiyondan yapılacak tünelin etrafının camla kaplı olacağını anlatan Koç, 14 metre derinlikteki tüneli gezenlerin, balık akvaryumunun her köşesini rahatça görebileceğini ifade etti. 
     Akvaryumun 150 metrekarelik ana bölümünün su altında olacağını ve burada ışığa duyarlı balık türlerinin yer alacağını dile getiren Koç, 400 metrelik tünelden izlenebilecek su içindeki bölümünün özel bir camla kaplı olacağını ve içindeki suyun doğal olması açısından delikli cam kullanılacağını bildirdi. 
     Girişimci Koç, akvaryumun içerisinde Akdeniz'e özgü balık türlerinin bulunacağını, nesli tükenen balık türlerinin ise slikondan yapılarak sergileneceğini bildirdi. Nesli tükenmekte olanların özel bölmelerde ve bilimsel yöntemlerle çoğaltılacağını da söyleyen Koç, akvaryumda kaya mezarlarının da yer alacağını kaydetti. 
     
     TURİZM İÇİN CAZİBE MERKEZİ 
     Muharrem Koç, günde en az on bin kişi tarafından ziyaret edilmesi planlanan akvaryumun turizm açısından önemli bir cazibe merkezi olacağını, ülkeye de önemli miktarda döviz girdisi sağlayacağını ifade etti. 
     Yapılacak akvaryumun yaklaşık 12 milyon dolara mal olacağını ve 6-8 ay içerisinde tamamlanabileceğini de belirten Koç, bazı İsviçre bankaları ve Dünya Bankası yetkililerinin, kendisine kredi sözü verdiğini, yapım iznini alması halinde 20 milyon dolar dış kaynaklı kredinin hazır olduğunu bildirdi. 
     Doğal akvaryumu yapabilmek için 7 yıldır uğraş verdiğini de kaydeden Koç, Antalya Büyükşehir Belediyesi, Muratpaşa Belediyesi, Bayındırlık ve İskan Bakanlığı, Ulaştırma Bakanlığı, Çevre Bakanlığı, Denizcilik Müsteşarlığı, Turizm Bakanlığı, Deniz Kuvvetleri Komutanlığı Hidrografi ve Oşinografi Dairesi Başkanlığı, DLH 8. Bölge Müdürlüğü, Özel Çevre Koruma Başkanlığı, Sahil Güvenlik Antalya Grup Komutanlığı ve Antalya Liman Başkanlığı'nın gerekli incelemeleri yaptıktan sonra olumlu görüş verdiğini söyledi. 
     Sadece Antalya Müze Müdürlüğü'nden görüş alamadıklarını, Kültür ve Tabiat Varlıklarını Koruma Kurulu'nun ise olumlu görüş vermediğini belirten Koç, ''Yeniden müracaatta bulunduk. Gerekli iznin onlardan da çıkacağını inanıyorum. Çünkü yapacağımız iş doğaya ve denize zarar vermeyecek, Antalya'ya da önemli yararlar sağlayacaktır'' diye konuştu. 
     
</TEXT>
</DOC>
