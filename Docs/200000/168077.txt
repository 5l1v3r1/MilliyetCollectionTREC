<DOC>
<DOCNO> 168077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sonspo20.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Wimbledon şampiyonu Federer, artık bir inek sahibi... 
</HEADLINE>
<TEXT>

     Wimbledon Tenis Turnuvası'nda tek erkeklerde şampiyon olan İsviçreli tenisçi Roger Federer'e İsviçre Açık Tenis Turnuvası'nın organizatörleri bir inek hediye etti. 
     Gstaad'daki Roy Emerson kortlarında İsviçreli tenisçinin şampiyonluğunu kutlamak için yapılan törende, Federer'e 6 bin seyircinin alkışları arasında ilginç bir ödül verildi. 
     Kendisine verilen inekle ilgili olarak Federer, ''Müthiş bir fikir, çok eğlenceli'' dedi. 
     İsviçreli tenisçi, törende yaptığı konuşmada, ''Wimbledon şampiyonluğunu kutlamak için ülkemde ve burada bulunmak inanılmaz bir şey'' ifadesini kullandı. 
     İsviçre'nin Basel kentinden olan Roger Federer, 5 yıl önce profesyonel tenise geçtikten sonra ilk turnuvasına Gstaad'da katılmıştı. 
     Federer, İsviçre Açık Tenis Turnuvası'nda ilk maçını İspanyol Marc Lopez ile yapacak. 
     
</TEXT>
</DOC>
