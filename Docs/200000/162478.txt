<DOC>
<DOCNO> 162478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/soneko41.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Apartman mescit-cami hükümetimize fatura ediliyor... 
</HEADLINE>
<TEXT>

     Başbakan Recep Tayyip Erdoğan, 6. uyum paketini süratle çıkaracaklarını bildirdi. 
     ''Apartman mescit, apartman cami'' gibi konuların hükümetten kaynaklanan tezler olmadığını belirten Erdoğan, ''Toplumun hassasiyetleri nedeniyle konuşmak istemiyorum, ama birileri bunları adeta hükümete fatura ediyor. Asla hükümetimizden kaynaklanmamıştır. Yeri geldiği zaman onlar da açıklanır ve buradaki bu hassasiyet göz önüne alınarak, hükümetimiz bunu sadece imar planlarındaki cami kavramını ibadethaneye çevirmek suretiyle çözmüştür'' dedi. 
     Erdoğan, TÜSİAD üyelerine hitaben yaptığı konuşmada, bugün devletin hala büyük bir borç yükü ve yüksek faiz baskısı altında olduğunu söyledi. 
     Borcun çevrilmesi zorunluluğu olduğunu belirten Erdoğan, zaman içinde faizlerin düşürülerek borcun eritilebilmesi ve kaynakların üretime, yatırıma dönüştürülmesinin şart olduğunu vurguladı. 
     İktidara geldiklerinde faizler yüzde 70 civarında iken bugün gelinen noktanın ideal olmasa da yüzde 50'nin altında olduğuna işaret eden Erdoğan, enflasyonda da düşme eğiliminin sürdüğünü anlattı. Erdoğan, ''Hepiniz ülkenin değerli sanayici, işadamlarısınız ve gayet iyi biliyorsunuz ki toplumla devlet arasında ciddi bir mali çatışma vardı'' diye konuştu. 
     Vergi barışıyla bu çatışmaya son verdiklerini dile getiren Erdoğan, IMF başta olmak üzere herkesin yanılgıya düştüğünü ve toplam 6.6 katrilyon liralık bir kaynağa sahip olunduğunu söyledi. 
     
     ''BÜROKRASİ HEYULASINI ERİTMEYE ÖNEM VERİYORUZ'' 
     Başbakan Erdoğan, ''İşte güven ve istikrarın pozitif enerjisinin ekonomik hayata yansıması budur. Teşebbüs hürriyetinin önündeki bürokrasi heyulasını eritmeye önem veriyoruz'' diye konuştu. 
     Hükümetin yaptığı çalışmalar konusunda da bilgi veren Erdoğan, ekonomik ve sosyal konseyin tam bir istişare kurulu haline getirildiğini, girişim sermayesinin yeniden düzenlendiğini, KOBİ piyasalarıyla ilgili yasal düzenlemelerin yapıldığını, yatırım teşvik belgelerinin bir yıl uzatıldığını, şirket kurmada 19 kademenin 3 kademeye indirildiğini, SSK primlerinin düşürüldüğünü, hızlı tren projesinin hayata geçirildiğini, 15 bin kilometre bölünmüş yol çalışması kapsamında 1.500 kilometrelik bölümün temelinin atıldığını, milli geliri 1.500 doların altındaki illere teşvikler getirildiğini, iş yasasını yenilediklerini, SSK ve BAĞ-KUR pirimlerini yeniden yapılandırma konusunda çalışmalar yaptıklarını söyledi. 
     
     ''6. UYUM PAKETİNİ SÜRATLE ÇIKARACAĞIZ'' 
     AB standartlarıyla ilgili gerekli çalışmaların yapılabilmesi için bu yıl 3 ay yerine 1 ay tatil kararı aldıklarını anımsatan Erdoğan, şunları kaydetti 
     ''6. uyum paketini süratle çıkaracağız. Üzerinde birçok spekülatif düşüncelerin yayınlanmış olduğu başlıkları biliyorsunuz. İşte değişik şeyler söylendi. Bizim toplumumuz için artık bunlar çirkin şeyler, yok apartman mescit, apartman cami gibi lüzumsuz, ilgisiz, alakasız şeyler. Bunlar hükümetimizden kaynaklanan tezler değildir. Bunları konuşmak istemiyorum. Toplumun hassasiyetleri nedeniyle konuşmak istemiyorum, ama birileri bunları adeta hükümete fatura ediyor. Asla hükümetimizden kaynaklanmamıştır. Yeri geldiği zaman onlar da açıklanır ve buradaki bu hassasiyet göz önüne alınarak, hükümetimiz bunu sadece imar planlarındaki cami kavramını ibadethaneye çevirmek suretiyle çözmüştür.'' Erdoğan, terörle mücadele yasasını kaldırdıklarını, ayrıca ana dilde yayın konusunda ilgili kuruluşların detay çalışmaları sonrasında bu yayınların özel televizyonlar tarafından yapılması konusunda da çalışmalar sürdürdüklerini bildirdi. 
     6. uyum paketini meclise gönderdiklerini anımsatan Başbakan, şöyle konuştu 
     ''Bütün bu yapılanları özetleyecek radikal sayılacak bir şeyi de ayrıca söylemek istiyorum. Teşebbüs hürriyetinin önünde artık Ankara'yı engel olmaktan çıkaracağız. Bunda kararlıyız. Şekilci, güvensiz, rekabete kapalı, ticari hızı hesaplamayan bürokrasiyi minimum düzeye indireceğiz. Tıkanan yollar kapı ve köprüleri açıyoruz, işimizi hız ve süratle yapıyoruz yapmaya mecburuz. 
     
</TEXT>
</DOC>
