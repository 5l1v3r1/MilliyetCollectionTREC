<DOC>
<DOCNO> 194355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/yazar/sazak.html </URL>
<DATE> 2003/11/09/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Türbanlı demokrasi 
</HEADLINE>
<TEXT>

   
   Türkiye'yi 'Müslüman demokrat' ülkeler ligine sokabilmek için AKP iktidarının verdiği uğraşta yalnız kalmaya başladığını düşünürken Tayyip Erdoğan'a en büyük destek ABD Başkanı Bush'tan geldi. 
   George W. Bush, Ortadoğu'da reform gereğinden söz ettiği konuşmasında, İslam ile temsili demokrasi arasında bir çelişki olmadığını belirterek, 'Türkiye, Sierra Leone, Nijer, Endonezya, Senegal ve Arnavutluk gibi ülkelerde, demokratik gelişmeler görüldüğünü' açıklamış 
   İlk bakışta 'Bush'un gafı' olarak görülecek sözler, ABD'nin Türkiye'yi de kapsayan coğrafyada yönetimlerin 'ılımlı İslam'a dayandırılması stratejisiyle örtüşüyor. 1980'lerde geliştirilen 'çevreleme' politikasının adı 'yeşil kuşak'tı. 11 Eylül sonrası Afganistan ve Irak operasyonlarıyla tamamlanmış oldu. 
   Konuşan Bush olunca, 'demokrasi sepetine' Sierra Leone, Nijer gibi ülkeler de giriyor ve 80 yıllık Türkiye Cumhuriyeti'nin 'demokrasi miladı' AKP'nin iktidara geldiği 2000'li yıllara çekilmek isteniyor. 
   Sanki bu ülkede tek demokratik seçim, 3 Kasım 2002'de yapıldı ve AKP'nin temsil ettiği kitlenin 'Müslüman kimliği' siyasi yapıyı meşrulaştırdı Acaba, 1946'dan bu yana yapılan çok partili seçimlere katılan insanların dini 'İslam' değil miydi Merkez sağ ve sol partilerin 50 yıllık iktidar dönemlerinde Türkiye'de demokrasinin kalitesi, seçmenin 'dinsel' değerleriyle ölçülmezdi. Hem 'toplumun yüzde 99'u Müslüman' diyeceksiniz hem de bu kitlenin siyasal yelpazedeki yerini, 'Refah, Fazilet, AKP' merkezli tarife çalışacaksınız. Dinin siyasallaşması başka nasıl olur 
   Türkiye'de 1990'lara kadar 'marjinal' sayılan partiler, siyasal İslam'ı bayrak edinerek yükseldiler. Bu süreçte 'din' faktörü kadar merkez sağ ve sol koalisyonların ülkeyi kötü yönetmesi, etik çöküş ve yoksullaşma da büyük rol oynadı. AKP bu tepkiden güç alarak iktidara geldi. 
   Bu süreçte 'türban' gibi sorun alanlarında 28 Şubat sonrası mağduriyetler ve insan hakları mücadelesi de etkili oldu. Tayyip Erdoğan'ın siyasi yasağı da mazlumiyeti tetikledi. 
   AKP, dış politikaya ağırlık vererek, 'içerdeki' meşruiyetini sağlama almaya çalıştı. Yaklaşan Irak savaşı ve AB adaylık süreci çok büyük avantajdı. Batının gözüyle 'ılımlı İslamcı' parti Türkiye'de iktidara gelmiş ve AB hedefine doğru koşuyordu. Bir yıl böyle geçti. 
   Ancak AKP iktidarı ne ABD'ye ne AB'ye yaranabildi. 
   AB İlerleme Raporu 'beklendiği' gibi çıkmadı, Bush, Türkiye'yi Nijer, Sierra Leone ile karıştırmaya başladı. 
   Dış politikada tökezleyen iktidar, yerel seçimlere doğru 'eski yeri'ne sürüklenme tehlikesinin eşiğinde. Mahkemede 'türbanlı avukat', devlet dairesinde başörtüsü derken, Taksim'de cami tartışmasına geri dönebiliriz. 
   Rotayı tersine çevirmemek AKP'nin elinde. 
   
      
   
</TEXT>
</DOC>
