<DOC>
<DOCNO> 154524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/spor/spo02.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fernandez'den şok açıklama 
</HEADLINE>
<TEXT>
EVET DEMEDİM 
Fenerbahçe'nin teknik direktör adayları arasında ilk sırada bulunan Fransız çalıştırıcı, İspanya'nın Sport gazetesine, Türkiye'ye gitmeyi kesinlikle düşünmediğini söyledi 
     MEHMET ÇİFTÇİ 

     İspanya'yı istiyor 
     FENERBAHÇE'NİN transfer listesinde birinci sırada yer alan Paris Saint Germain'in Fransız Teknik Direktörü Luis Fernandez, Sarı - Lacivertli kulüpte görev yapmayı düşünmediğini açıkladı. Fernandez, İspanya'nın Sport gazetesine verdiği demeçte, Türkiye'den çok cazip teklif aldığını doğrulayarak, "Ancak aynı şartlar çerçevesinde Yunanistan'dan da teklif geldi Ama benim hedefim İspanya. Kariyerime burada devam etmek istiyorum" ifadesini kullandı. 
     
     Teklifi doğruladı 
     FRANSIZ çalıştırıcı, "Türkler benim Fenerbahçe'de teknik direktör olmam için çok arzulular. Yaptıkları teklif de çok güzel. Aynı şekilde Yunanistan'dan da büyük bir kulüp peşimi bırakmıyor. Ancak İspanya'dan birçok kulüp beni istiyor. Şu an beklemedeyim. Fenerbahçe'ye hiçbir şekilde evet demedim" diye konuştu. Fernandez uzun zamandır düşündüğünü ve önümüzdeki günlerde büyük olasılıkla İspanya'dan gelen teklifi değerlendireceğini sözlerine ekledi. 
     
Verel ve Yula oyuncu bakacak      BAŞKAN Aziz Yıldırım, eski sporcularla Kalamış Develi Restorant'ta yemek yedi. Yemeğe Nedim Doğan, Fikret Kırcan, Can Bartu, Cemil Turan, Ziya Şengül, Engin Verel, Fuat Saner, Melih Ilgaz, Ercan Aktuna, Selçuk Yula, Burhan Sargın, Halit Deringör ve Şükrü Ersoy katıldı. Engin Verel ve Selçuk Yula'nın gelecek hafta Portekiz'de sekiz oyuncu izleyeceği açıklandı. 
     
Gözler yönetimdeSarı-Lacivertli yöneticiler bugün teknik direktör konusunda kesin kararlarını verecek 
     YALÇIN TÜRK 

     HAFTALARDIR teknik direktör arayışlarını sürdüren Fenerbahçe'nin, yeni sezonda hangi hocayla çalışacağı bugün yapılacak yönetim kurulu toplantısında netlik kazanacak. Transfer komitesinin büyük titizlikle hazırladığı rapor tek tek yöneticilere dağıtılacak ve hoca konusu tartışmaya açılarak oynanacak. 
     LUİS Fernandez, Ersun Yanal ve Tigana üzerinde yoğunlaşan Sarı - Lacivertli yönetim üç teknik adam arasında tercih yapacak. Toplantıda Hakan Şükür'ün transferinin tartışılacağı belirtildi. Fenerbahçe'nin Trabzonspor'un Brezilyalı yıldızı Aurelio için de atağa kalktığı öğrenildi. 
     
En kötü 2. sezon      ŞAMPİYONLUK iddiasından haftalar önce uzaklaşan ve UEFA Kupası'na katılma mücadelesi veren Fenerbahçe, lig tarihinin en başarısız sezonlarından birini yaşıyor. Sarı - Lacivertliler, 44 yıllık geçmişi bulunan ligde, 1987 - 88 sezonunun ardından, en kötü 2. sezonunu geçiriyor. Fenerbahçe o dönemde 55 puan toplayarak şampiyon Galatasaray'ın 35 puan gerisinde ligi 8. sırada tamamlamıştı. 
     
UEFA Kupası tehlikede      OYNADIĞI son dokuz maçta galibiyet yüzü göremeyen Fenerbahçe için UEFA Kupası da tehlikeye girdi. Malatyaspor ve Ankaragücü dün deplasmanda galip gelerek Sarı - Lacivertli takımla aralarındaki puan farkını bire indirdiler. Gaziantepspor ise Diyarbakır'ı yenerek büyük bir avantaj elde etti. Ligde 6. sırada bulunan Fenerbahçe bir sıra daha düşerse Avrupa'ya gidemeyecek. 
     

</TEXT>
</DOC>
