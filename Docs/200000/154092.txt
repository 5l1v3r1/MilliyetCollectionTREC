<DOC>
<DOCNO> 154092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sontur23.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, Bingöl'de polisin ateş açmasına tepki gösterdi... 
</HEADLINE>
<TEXT>

     CHP Grup Başkanvekili Oğuz Oyan, Bingöl'de çıkan olaylarla ilgili olarak, ''Halkın üzerine minibüs sürmekle, havaya ateş açılmakla bu tür olayların üzerinden gelinemez. Evet halkın galeyana gelmesi üzücüdür ama halkı galeyana getiren nedenlerin ortadan kaldırılmaması da üzücüdür'' dedi. 
     CHP Grup Başkanvekileri Oğuz Oyan ile Mustafa Özyürek, Parlamento muhabirleriyle sohbet toplantısında, Bingöl depremini ve Valilik önünde çıkan olayları değerlendirdi. 
     Halkı galeyana getiren en önemli nedenin Türkiye'de yolsuzlukların bir türlü dur durak bilmemesi olduğunu anlatan Oyan, bu konuda öncelikli mesele olarak halkın seçimlerde oy tercihi yaparken, dokunulmazlıkların kalırılması konusunda siyasi partilerden aldığı sözün yerine getirilmesi konusunda tahammülsüz olduğunu söyledi. 
     Oyan, CHP'nin, dokunulmazlıklar konusunda seçim öncesinde AK Parti'yi ''zorlayarak da olsa belli bir noktaya getirdiğini'' ifade ederek, şöyle konuştu 
     ''Sonra gördük ki öyle değilmiş. Yeni vadeler, süreler istiyorlar. Muhtemelen kendi yandaşlarını koruma altında tutmak için...Bu konuda Türkiye'nin kaybedecek zamanı yoktur. Halkın üzerine minibüs sürmekle, havaya ateş açmakla bu tür olayların üzerinden gelinemez. Sağlıklı diyalog kurmak ve öncelikle Parlamento'dan iyi bir örnek vermek istiyoruz.'' Halkın artık kamu binalarının bu kadar kolayca çökmesi konusuda tepkisiz kalmayacağını gösterdiğini, yeni yapılacak binaların yanı sıra mevcut kamu binalarının da gözden geçirilmesi için seferberlik içine girilmesi gerektiğini anlatan Oyan, İhale Kanunu'nun teknik anlamda uygulanması gereğinin görüldüğünü vurguladı. 
     ''Türkiye'de iktidarların samimeyet testinden geçmesi gerektiğini'' kaydeden Oyan, ''Halk, Marmara depreminden kendi çıkınını dolduran Koray Aydın'la ilgili sorgulamaları yapamayan bir Meclis görmek istemiyor. Dokunulumazlık Türk insanının öncelikli talebidir'' dedi. 
     -MUMCU'YA YANIT- CHP Grup Başkanvekili Mustafa Özyürek de çadır dağıtamayan, bir kap sıcak yemek veremeyen, battaniye dağıtamayan bir yönetimin acz içinde olduğunu savunarak, ''Bu, iktidarın ne kadar beceriksiz, ne kadar sınırlı sayıda insanını ihtiyacını karşılamaktan aciz olduğunu gösteriyor. Bu, devlet adına üzüntü vericidir. Türk devleti bu kadar çadır veremeyecek kadar aciz midir Halka şefkatle yaklaşacak bir yönetimin olmaması, bu olayları başlamasının nedenidir'' dedi. 
     Kültür ve Turizm Bakanı Erkan Mumcu'nun depremle ilgili olarak ''sistem çökmüştür'' dediğini hatırlatan Özyürek, ''Sadece sistem değil, sistemin içindeki siyasetçiler de çökmüştür'' görüşünü ifade etti. 
     Marmara depreminde binlerce kişinin öldüğünü, konut ve işyerlerinin yıkıldığını bilderen Özyürek, ''Bu deprem nedeniyle hapiste bir tek kişi bile kalmamıştır. Bu deprem de aynı şeyleri yaşayacağız'' dedi. 
     Özyürek, deprem konusunda bir Meclis Araştırması önergesi vereceklerini bildirdi. 
     




</TEXT>
</DOC>
