<DOC>
<DOCNO> 167567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/siyaset/siy03.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de kongre yarışı 
</HEADLINE>
<TEXT>
Erdoğan'a rağmen Milli Görüş ağırlığı 
Başbakan "Milli Görüş gömleğini çıkardıklarını" söylerken, 28 il kongresinde genel merkezin adaylarının karşısına birden fazla aday çıktı 
     ABDULLAH KARAKUŞ Ankara 

     AKP'de, yeni kadrolarla eski kadrolar arasında müthiş bir kongre rekabeti yaşanıyor. Bugüne kadar yapılan 28 il kongresindeki seçimlerin büyük bölümüne Milli Görüş çizgisinden gelenler ağırlığını koyuyor. Bugün Ankara'da yapılacak ve Başbakan Recep Tayyip Erdoğan'ın da katılacağı kongrede, yine Milli Görüşçülerle farklı parti ve siyasi çizgilerden gelenler arasında yarış yaşanacak. 
     Erdoğan "Milli Görüş gömleğini çıkardıklarını" söylerken, partide Milli Görüşçüler kongrelerde etkili oluyor. 28 il kongresinin yapıldığı AKP'de Genel Merkez'in adaylarının karşısına Adana, Ardahan, Sakarya, Artvin, Mardin, Balıkesir, Amasya ve Yozgat'ta birden fazla aday çıktı. Adana'da yapılan ve Erdoğan'ın da katıldığı kongreyi Milli Görüş kökenli Abdullah Doğru kazandı. Erdoğan'ın siyasi danışmanı Adana Milletvekili Ömer Çelik ve yönetim tarafından desteklenen Vedat Kahyalar ise seçimi kaybetti. Doğru, Milli Görüş'ün partileri olan RP ve FP'de aktif görevler almasıyla tanınıyor. 
     
     Bugün Ankara'da yarış 
     Bugün yapılacak Ankara İl Kongresi'nde ise yine Milli Görüşçü ve yeni kadro rekabeti yaşanacak. Aday sayısını teke düşürmeyi planlayan AKP yönetimi, bunda başarılı olamazken, şimdilik dört aday çıktı. Yönetimin desteklediği ve il başkanlığını yürüten Nurettin Akman'ın "Süleymancı Cemaati"ne yakın olduğu öne sürülüyor. Akman'a karşı, Milli Görüş kökenli FP ve RP'de görev yapan İsmail Göynük, Hasan Fehmi Yılmaz ve Ali Yazıcı aday oldu. Kulislerde Ankara'da da Milli Görüş kökenli Göynük'ün il başkanlığına seçilmeye daha yakın olduğu dile getiriliyor. Ankara Büyükşehir Belediye Başkanlığı için Melih Gökçek ile Turgut Altınok arasındaki rekabet de sürüyor. 
     
     

</TEXT>
</DOC>
