<DOC>
<DOCNO> 152546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sondun07.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük'te Türkmen radyosu yayına başladı televizyon yolda... 
</HEADLINE>
<TEXT>

     Irak'ta Saddam Hüseyin rejiminin yıkılmasından sonra Türkmenlerin yoğun olarak yasadığı Kerkük, Türkçe radyo yayınına kavuştu. 
     Irak Türkmen Cephesi'nin ITC açtığı radyo, her gün yerel saatle 08.00 ile 21.00 arasında yayın yapıyor. 
     Saddam rejimi sırasında yalnızca Erbil'de yapılmasına izin verilen Türkçe radyo yayını, Kerkük'ten dinlenemiyordu. 
     ITC'nin kurduğu radyoda, müzik, ITC ile ilgili ve yerel haberler yayınlanıyor. Türkmen halk sanatçısı Eyüp Meyus'un yönetiminde kurulan radyo, sahibi bir Türkmen olan Divan Oteli'nin odasından yayın yapıyor. 
     Radyoda Muhammed Adil adlı bir Türkmen tek başına DJ'lik, teknisyenlik ve spikerlik yapıyor. 
     Eyüp Meyus, televizyon kurma hazırlıklarının ise son hızla devam ettiğini söyledi. 
     Saddam rejimi sırasında uydu anteni almanın ağır cezası olduğunu hatırlatan Meyus, rejimin yıkılmasından sonra aldıkları uydu anteniyle Türk kanallarını takip ettiklerini belirtti. 
     Meyus, ''TRT 1 ve TRT 2'deki bazı önemli tartışma programlarını da yayınlayacağız'' dedi. 
     Meyus, televizyonlarının kuruluş amaçlarından birinin Türkçe'yi Arap alfabesi ile okuyup yazan Türkmenlere televizyon aracılığıyla Türkiye'de kullanılan alfabe ile okuma yazma öğretmek olduğunu bildirdi. 
     Kerkük Türkmenleri için yayın yapan ITC radyosunda, Türkmen sanatçıların eserlerinin yanı sıra Türk şarkıcıların parçaları da çalınıyor. 
     Zeki Müren, Bülent Ersoy, İbrahim Tatlıses, Sezen Aksu, Zara, Selahattin Alpay, Cem Karaca ve birçok diğer Türk sanatçının şarkıları artık Kerkük'te radyo aracılığıyla dinleniyor. 
     





</TEXT>
</DOC>
