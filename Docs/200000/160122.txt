<DOC>
<DOCNO> 160122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/yasam/yas05.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaprisli Boy George 
</HEADLINE>
<TEXT>

Halikarnas Disko'nun açılışı için İngiltere'den gelen şarkıcı Boy George, fotoğrafının çekilmesine sinirlenerek geri döndü... 
     SİNAN TOROS İstanbul 

     Bodrum'daki Halikarnas Disko'nun sezon açılışı için Türkiye'ye gelen şarkıcı Boy George, gazetecilerin havalimanında fotoğraf çekmesine sinirlenerek Londra'ya geri döndü. 16.30'da geldiği Atatürk Havalimanı'nda pasaport işlemlerini yapmak için sıraya giren Boy George, "Eğer bir tek gazeteci fotoğrafımı çekerse, Londra'ya geri dönerim" dedi. İşlemlerini tamamlayan sanatçı, bu arada fotoğrafının çekilmesi üzerine, yüzünü "Gay" isimli bir dergiyle kapatarak, gazetecilere el işareti yaptı. 
     Gazetecilerin, organizatörlerin uyarısı üzerine kendisine soru dahi sormadıkları Boy George, Dış Hatlar Terminali gidiş katına çıktı. İlgililerin bütün uğraşlarına rağmen sanatçı ülkesine dönmekten vazgeçmedi. Boy George, kendisini İstanbul'a getiren uçakla ülkesine dönmek üzere saat 17.10'da havalimanından ayrıldı. Organizasyon yetkilileri, kaprisleriyle olaya neden olan sanatçı yerine basın mensuplarını suçladı. 
     

</TEXT>
</DOC>
