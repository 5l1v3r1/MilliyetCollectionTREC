<DOC>
<DOCNO> 155016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/yazar/altan.html </URL>
<DATE> 2003/05/07/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Russelia, yahut çeşme çiçeği... 
</HEADLINE>
<TEXT>

     İlk saksıda bir garip çiçek... 
     İnce uzun bir kurşunkalem kalınlığında yeşil bir gövde ve o gövdeden fışkırıp aşağı doğru sallanmış, ipincecik tel tel yeşil saçlar... Öylesine ipincecik ve öylesine yemyeşil ki o tel tel saçlar... 
     Ve yemyeşil tel tel saçlarda, yarım kibrit çöpü uzunluğunda ve kalınlığında, yüzlerce kıpkırmızı miniminicik boru biçiminde sarkık çiçek... 
     Aşağı doğru tel tel yeşil saçlar ve üstlerinden sarkan yüzlerce yarım kibrit çöpü uzunluğunda kıpkırmızı miniminicik borular... 
     Hiç böyle bir çiçek görmemiştim hayatımda... Adı botanik dünyasında "russelia" imiş, Türkçede "çeşme çiçeği"... 
     
     Yıl 1950... Balıkesir'de beş binleri aşan görkemli bir kalabalık... Bir adam elinde mikrofonla büyük bir yapının damına çıkmış bağırıyor 
     - Millet malı deniz... 
     Binlerce kişiden oluşan kalabalık, koro halinde tekrarlıyor 
     - Millet malı deniz... 
     Damdaki hatip devam ediyor 
     - Yemeyen domuz... 
     Koro tekrarlıyor 
     - Yemeyen domuz... 
     Damdaki adam hoparlörleri çınlatıyor 
     - Deyip de, millet malını yiyenler... 
     Ve binlerce kişilik koro 
     - Deyip de, millet malını yiyenler... 
     Damdaki adam, uzunca sloganını tamamlıyor 
     - Domuzoğlu domuz... 
     Koro tekrarlıyor 
     - Domuzoğlu domuz... 
     Damdaki adam Sıtkı Yırcalı'ydı... Bilmiyorum hayatında hiç russelia görmüş müydü 
     
     Okaliptüs korusunun arkasından yeni ay görünüverdi... O da ipincecik bir yarım kavis... 
     Gökte yıldızlar... Çocukluğumun yaz gecelerinde, Göztepe'deki köşk bahçelerinde bıraktığım yıldızlar... 
     Hayret, beni buluverdiler yine... 
     
     Eski zaman radyolarının, pille çalışan küçük bir maketini yapmışlar... 
     Verandadaki plastikten yuvarlak beyaz masanın üstünde o çalıyor... TRT 3'ün genellikle kapatmadığımız programı... 
     Radyoda Arjantin tangoları çalıyor... 
     Gökte yıldızlar ve incecik yeni ay... 
     Bir tarafta gecenin içine saklanmaya çalışan ıssız Köyceğiz Gölü ve onun yıldızlarla sürüp giden mahrem sevi sevdası... 
     Bir tarafta Sandras Dağları'nın siluetleri... 
     
     Bingöl depremi nedeniyle TV'deki açık oturumlarda da kulağıma, talan ekonomisini özetleyen sözler çalınıyor 
     - Dilimizdeki eski bir deyimi hatırlarsınız, "Millet malı deniz..." 
     
     Yuvarlakçay'ın köpürerek hızla akıp giden sularının kıyıcığından yükselmiş delikanlı bir çınarın, suya yakın yapraklarında ışıklı kıpırdak yansımalar yapıyor suyun akışı... 
     450 yıl önce Kanuni döneminde Fuzuli'nin Nişancı Mehmet Paşa'ya yazdığı mektup 
     "Selam verdik, rüşvet değüldür deyu almadılar..." 
     90 yıl önce Tevfik Fikret'in yazdığı "Han - ı yağma, yağma sofrası" yergisi 
     Yiyin efendiler yiyin bu sofra iştahı sizin, 
     Doyunca tıksırınca çatlayıncaya kadar yiyin... 
     1950'de Balıkesir'de büyük bir yapının damından mikrofonla bağıran Sıtkı Yırcalı 
     - Millet malı deniz, yemeyen domuz... 
     
     Türkiye'nin oligarşik yapısı değişmese de sonunda değişen teknolojilerle hızla değişen 21. yüzyıl dünyası, nasıl olsa değiştirir onu da... 
     Marmaris yakınlarında, Pınarbaşı - Çağlayan'daki 5 yüz yıllık dev çınar da 
     - Evet, diyor buna... 
     Bizim verandada, kıpkırmızı minik borularıyla, tel tel sarkan yemyeşil russelia da... Verandanın dibindeki rengarenk cin bakışlı hercai menekşeleri de... 
     
     Gökte binlerce yıldız ve yeni doğmuş ay, radyoda Arjantin tangoları... 
     Ve gecenin sihirli karanlığında Köyceğiz Gölü... 
     
     

</TEXT>
</DOC>
