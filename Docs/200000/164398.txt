<DOC>
<DOCNO> 164398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/soneko20.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
300 İranlı işadamı Türkiye'ye gelecek... 
</HEADLINE>
<TEXT>

     İran'ın 3-7 Temmuz'da İstanbul'da gerçekleştireceği ''İran Haftası'' etkinliklerine katılım için, Ticaret Bakanı Mohammed Shariatmadari başkanlığında 300 İranlı işadamı Türkiye'ye gelecek. 
     Forum Fuarcılık ve Geliştirme A.Ş'den yapılan açıklamaya göre, İran Haftası etkinlikleri kapsamında, Dış Ekonomik İlişkiler Kurulu DEİK bünyesindeki Türk-İran İş Konseyi de ikinci toplantısını gerçekleştirecek. 
     Açıklamaya göre, Türkiye ile ekoonmik ilişkileri geliştirmek isteyen İran, İstanbul'da, 3-7 Temmuz tarihlerinde Hilton Oteli Sergi Salonu'nda ''İran Haftası'' düzenliyor. Hafta kapsamındaki etkinliklere katılmak üzere, Ticaret Bakanı Mohammed Shariatmadari başkanlığında Türkiye'ye gelecek 300 işadamı, Türk işadamları ile karşılıklı görüşecek. Heyette, Tahran ve Tebriz Ticaret Odası'ndan da temsilciler bulunduğu belirtiliyor. 
     Hafta kapsamında, Forum Fuarcılık tarafından organize edilen, 90 firmanın katılacağı ''İran Sanayi ve Ticaret Ürünleri Fuarı'' düzenlenecek. Hilton Convention Center'e açılacak fuarda, İran'ın petrol, denizcilik, kimya, mineral üretimi ve süt üretimi alanında faaliyet gösteren devlet kuruluşları, ayrıca ticaret ve sanayi odaları, tıbbi ve laboratuvar aleti üreticileri birliği, ev ve ofis mobilyaları birliği üyesi firmalar ürünlerini sergileyecek. 
     DEİK bünyesindeki Türk-İran İş Konseyi'nin ikinci toplantısı da 3 Temmuz'da yapılacak. İş konseyi eş başkanları, İran Sanayi, Ticaret ve Madenler Odası İkinci Başkanı Ferideun Entazari ve Ulusay Nakliyat Yönetim Kurulu Başkanı Ali Osman Ulusoy'un katılımı ile yapılacak toplantıda, iki ülke arasındaki ticari ilişkilerin geliştirilmesi amacıyla mevcut sorunların çözümüne yönelik öneriler ele alınacak. 
     Fuar kapsamında İran kültürünü tanıtacak aktiviteler gerçekleştirilecek, İran'ın en meşhur aşçısının yapacağı iran yemekleri sunulacak. 
     Edinilen bilgiye göre, İran Ticaret Bakanı Shariatmadari ile birlikte birkaç İranlı bakanın ve bir Cumhurbaşkanı yardımcısının da Türkiye'ye gelme ihtimali bulunuyor. Resmi heyetin listesinin gelecek hafta kesinleşmesi bekleniyor. Cumhurbaşkanı yardımcısının katılması halinde, heyetin Ankara'da da resmi temaslarda bulunabileceği belirtiliyor. 
     
</TEXT>
</DOC>
