<DOC>
<DOCNO> 160021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sonspo31.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin yeni hocası 3 Haziran'da belli oluyor... 
</HEADLINE>
<TEXT>

     Fenerbahçe Kulübü Başkanı Aziz Yıldırım, sarı-lacivertli takımın yeni teknik direktörünü 3 Haziran Salı günü yapılacak yönetim kurulu toplantısında belirleyeceklerini açıkladı. 
     Aziz Yıldırım, kulübün resmi internet sitesinde yaptığı açıklamada, takımın yeni teknik direktörünü, görüşmeleri sürdürdükleri birkaç aday arasından yapacaklarını bildirdi. 
     Yönetim kurulu toplantılarında farklı görüşlerin dile gitirilip tartışıldığını ifade eden Yıldırım, tüm kararların uygar ve demokratik tartışmalar sonucunda alındığını vurguladı. 
     Yıldırım, ''Bu yöntemde belirleyici olan şahsım dahil kişilerin tercihleri değil, değerli yönetim kurulu üyelerimizin oylarıdır. Bu açıdan bakıldığında sayın Kıyat'ın yeni teknik direktör konusundaki düşünceleri her zaman olduğu gibi önem ve değer taşımaktadır'' diye konuştu. 
     Teknik direktörün belirleneceği yönetim kurulu toplantısından önce spekülatif ve gerçek dışı haberlerin yapılmasına tepki gösteren Yıldırım, ''Dostluğundan gurur duyduğum Atilla Kıyat, dürüst kişiliği, birikimi ve Fenerbahçe sevgisiyle camiamızın önder isimlerinden biridir. Gerçek böyleyken, gerçek dışı ve gazetecilik ahlakından yoksun haberler üretmek hiçbir vicdani ve ahlaki temele dayanmamaktdır'' dedi. 
     Atilla Kıyat'ın kızı Özlem Kıyat'ın isminin gerçek dışı haberlere karıştırılmış olmasını da nefretle kınadığını kaydeden Yıldırım, açıklamasını şöyle tamamladı 
     ''Fenerium mağazasından kendi isteğiyle ayrılan sevgili kızımız Özlem Kıyat'ın adının hangi amaçla üretildiği belli olan gerçek dışı haberlerle karıştırılmış olmasını esefle ve nefretle karşılıyorum. Ayrıca Özlem kızımızın Fenerium mağazasına girişinden de ayrılmasından da haberim olmamıştır. İğrenç itirafları üretenleri ve haber görünümü altında kamuoyuna yayanları lanetliyorum.'' 
     
</TEXT>
</DOC>
