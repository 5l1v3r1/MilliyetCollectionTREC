<DOC>
<DOCNO> 189243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sondun07.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak'ta çok sayıda yabancı birliğin görev almasını beklemiyor 
</HEADLINE>
<TEXT>

     ABD, BM Güvenlik Konseyi'nin Irak ile ilgili karar tasarısını kabul etmesine karşın, Irak'ta çok sayıda yabancı birliğin görev almasını beklemiyor. 
     ABD Başkanı George Bush'a Uzakdoğu gezisinde eşlik eden üst düzeydeki bir Amerikalı yetkili, dün akşam Başkanlık uçağında yaptığı açıklamada, ''Kararın kabul edilmesi bazı ülkelerin birlik göndermesine yardım edecektir. Dünyada az sayıda müsait birlik var. Birçok ülkenin kaygıları, çekinceleri bulunuyor'' dedi. 
     Bu kaygıların büyük olasılıkla bu ülkelerin asker göndermesinde etkili olacağını belirten yetkili, ''Yeni kararın en azından ülkelerin asker gönderme konusunda ulusal düzeyde müzakerelerde bulunmalarının yolunu açabilir'' dedi. 
     Uluslararası birliklerin olası konuşlandırılması için gereken süreyle ilgili bir soru üzerine, Amerikalı yetkili, ''Bu hemen olmaz, biraz zaman alır, ama ben yardım alacağımızı düşünüyorum'' dedi. 
     
</TEXT>
</DOC>
