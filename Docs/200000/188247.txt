<DOC>
<DOCNO> 188247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/spor/spo08.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan polisi 
</HEADLINE>
<TEXT>

   Collina, devre arası yaşanan kavgayı ayırmak için koridorlarda düdük çaldı 
      BİLAL MEŞE 

   
   Güç durumda kaldı 
   KARŞILAŞMANIN devre arasında Beckham ile Alpay arasında yaşanan kavgayı ayırmak için Collina büyük uğraş verdi. İngiliz oyuncunun, Alpay'a tükürüp ardından itmesiyle başlayan olaya iki takım futbolcularının da karışması üzerine güç durumda kalan İtalyan hakem, uzun süre koridorlarda düdüğünü çalarak oyuncuları yatıştırmaya çalıştı. 
   
   Bir köşeye çekti 
   FUTBOLCULARI güçlükle sakinleştiren Collina önce Beckham'ı ardından Alpay'ı soyunma odalarının dışına çağırdı. Görevlileri, "Hiç kimse gelmesin" diyerek uyaran Collina iki oyuncuyu bir köşeye çekti ve yüksek sesle "Aklınızı başınıza toplayın. Takım arkadaşlarınıza sahip çıkın, tansiyonu yükseltmeyin. Sorun yaratırsanız yakarım" dedi. 
   
   Kırmızıyı kullanmadı 
   COLLİNA'NIN kavgacıların sayısının fazla oluşu nedeniyle kırmızı kartını kullanamadığı da vurgulandı. Koridorlarda yaşanan gerginliği önlemek için büyük çaba harcayan menajer Can Çobanoğlu'nun sol el bileği döndü. Çobanoğlu Collina'yı da eleştirdi "Rakibin oyunu soğutmasına sürekli göz yumdu. Penaltılarımızı görmezden geldi" diye konuştu. 
   
   Collina es geçti    İTALYAN hakem devre arası yaşanan kavgayı raporunda büyütmedi, futbolcuların ceza almalarını önledi. Collina, Milli Takım korumalarının, İngiliz oyuncuları taciz ettiğini yazarken, Beckham ile Alpay arasında yaşananları ise "aşırı stres" olarak değerlendirdi. Bu arada UEFA'nın, kritik maçtaki yönetiminden dolayı tecrübeli hakemi ödüllendireceği öğrenildi. 
   
   Hesaplar karıştı    AVRUPA Futbol Şampiyonası Grup Elemeleri'nde İngiltere'nin ardından ikinci olan ve play - off'a kalan A Milli Takım'ın daha önce planlanan hazırlık maçları programı da alt - üst oldu. Finallere direkt katılmayı hesaplayan ve Portekiz ile Çek Cumhuriyeti takımlarıyla özel maçlar ayarlayan Ay - Yıldızlı ekibimiz bu karşılaşmaları iptal etti. 
   
   Defol Alpay    Aston Villa taraftarları, milli oyuncumuzun takımdan bir an önce gönderilmesini istediler 
   Telefonlar kitlendi 
   İNGİLTERE maçının ilk yarısında penaltıyı dışarı atan Beckham'a sataşan Alpay, Aston Villa seyircisini çileden çıkardı. Karşılaşma devam ederken kulübün telefonlarını kilitleyen İngilizler, "Alpay'ı bu takımda görmek istemiyoruz. Hemen gönderilsin" diyerek milli oyuncumuzu protesto ettiler. Alpay ise yaşanan gerginliklerin sorumlusu olarak Beckham'ı gösterdi. 
   
   Fenerbahçe iddiası 
   MİLLİ oyuncu, "Penaltıdan sonra Beckham'a herhangi bir hakarette bulunmadım. Soyunma odasına giderken, önce tükürmek istedi, ardından de beni itti. Kaldı ki hakem Collina Beckham'ın bana kafa atmasını es geçti" dedi. Ocak ayında serbest kalacak olan Alpay'ın Fenerbahçe ile flört ettiği de ileri sürüldü. Alpay, "İngiltere'de ikinci sınıf muamele görüyoruz" diye konuştu. 
   
   
</TEXT>
</DOC>
