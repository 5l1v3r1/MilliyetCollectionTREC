<DOC>
<DOCNO> 196276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/yasam/yas01.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınırda 'sınırsız' bayramlaşma... 
</HEADLINE>
<TEXT>

   Türkiye-Suriye sınırının iki yakasındaki akrabalar, Şam yönetiminin ikna edilmesiyle açık bir şekilde bayramlaşacak 
      MARDİN, ŞANLIURFA, HATAY DHA 
   
   Türkiye - Suriye sınırının iki yakasındaki akrabaların karşılıklı ziyaretleriyle yapılan bayramlaşmaları güvenlik gerekçeleriyle iptal ettiğini açıklayan Şam yönetimi, karar değiştirdi. 
   
   48 saatlik ziyaret 
   Mardin'in Nusaybin, Şanlıurfa'nın Ceylanpınar ve Hatay'ın Reyhanlı ilçelerinde açık yapılacak bayramlaşmanın iptal edilmesi üzerine yetkililer Suriye ile temasa geçti. Görüşmeler sonucu bayramlaşmanın yine 48 saatlik ziyaretle yapılmasına karar verildi. Ceylanpınar'da 3 bin 211, Nusaybin'de de 3 bin kişi Ramazan Bayramı'nda Suriye'ye geçiş yaparak akrabalarıyla birlikte olabilecek. 
   Nusaybin Kaymakamı Ömer Ulu, Mardin Hudut Komutanı Kıdemli Binbaşı Ali Aslan'la birlikte, Kamışlı Kaymakamı Teysir İlhatip ve Belediye Başkanı Gabriel Lolu Saliba'yla yaptıkları görüşme sonucu ziyaretlerin 27 - 28 Kasım'da yapılacağını söyledi. 
   Reyhanlı Kaymakamı Şükrü Çakır da Suriye'den Türkiye'ye gelmek için 3 bin 555 kişinin başvurduğunu kaydederek, "Bayramın 2. ve 3. günleri Reyhanlı'da misafir olacaklar" dedi. 
   
   
   
</TEXT>
</DOC>
