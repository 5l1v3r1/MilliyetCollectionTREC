<DOC>
<DOCNO> 150305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/dunya/dun01.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'liye hemen Türk pasaportu 
</HEADLINE>
<TEXT>

Rum tarafının KKTC'lilere pasaport kolaylığı sağlamak istemesi üzerine Türkiye de soruşturmasız pasaport verecek tasarıyı komisyondan geçirdi 
     ANKARA Milliyet 

     KKTC'nin, Rumlar'ın vermek istediği Kıbrıs pasaportlarıyla boşalmasını önlemek isteyen Türkiye karşı atağa geçti. 1974'ten beri ambargo altındaki KKTC vatandaşlarına, başvurmaları halinde güvenlik soruşturması bile yapılmadan hemen Türk vatandaşlığı verilmesi kararlaştırıldı. 
     Türk Vatandaşlığı Yasası'nda değişiklik yapılmasını öngören tasarının yasalaşması halinde, TC. pasaportu alabilecek ve çifte vatandaşlık kazanacak KKTC'li Türkler, ülkelerine uygulanan ambargoyu aşabilecek ve dünyaya açılabilecek. Uluslararası hiçbir organizasyona katılamayan KKTC'li sanatçılar, sporcular ve işadamları da, artık Türkiye adına katılım hakkı kazanabilecek. Tasarı, Rum Kesimi'nin AB'ye tam üyelik için dün Atina'da anlaşmaya imza atacağı saatlerde, TBMM İçişleri Komisyonu'nda oybirliğiyle kabul edildi. Dışişleri Bakanlığı Konsolosluk Dairesi Başkanı Hasan Aygün, Komisyon Başkanı Ziyaettin Akbulut'un "KKTC boşalır mı " sorusu üzerine, "KKTC vatandaşlığından çıkmaları söz konusu değil. Kendilerine çifte vatandaşlık veriliyor. Şu anda 9 bin kadar KKTC vatandaşı Rum kesiminde çalışıyor. Getirilecek rahatlık güvence olacak" dedi. KKTC'nin Türkiye'ye değil Rum kesimine doğru boşalmasından endişe ettiklerini kaydeden Aygün, "Bunu engellemek için biz de kendi imkanlarımızı sunmalıyız. Rum kesimindeki 500 Euro olan asgari ücret, KKTC vatandaşına çok cazip gelebiliyor" diye konuştu. 
     
Rumlar sabaha kadar kutladı      Avrupa Birliği üyeliği, Kıbrıs Rum Kesimi'nde dün sevinç gösterileriyle kutlandı. Çeşitli şehirlerde düzenlenen törenlerde konserler verildi, havai fişekler atılarak, tüm devlet dairelerine AB 
     bayrağı çekildi. Kutlamalar sabah saatlerine kadar sürdü. İmza töreni ise Yeşil Hat'tın ötesindeki Hürriyet Meydanı'nda dev monitörlerle halka izlettirildi. Rum politikacılar kutlama törenlerinde yaptıkları konuşmalarda, 1960'ta Kıbrıs'ın bağımsızlığının ilanından sonra en mutlu günlerini yaşadıklarını söylediler. 
     


DÜNYA 















</TEXT>
</DOC>
