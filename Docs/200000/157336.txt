<DOC>
<DOCNO> 157336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur15.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İnce bir sanat Anne sütü... 
</HEADLINE>
<TEXT>

     Yüzüncü Yıl Üniversitesi'nce YYÜ yapılan bir araştırma, bebeklikteki obezitenin şişmanlık , anne sütünün erken dönemde kesilmesinden kaynaklandığını ortaya çıkardı. 
     YYÜ Ziraat Fakültesi Gıda Mühendisliği Bölümü Süt Ürünleri Anabilim Dalı Başkanı Prof. Dr. Nurhan Akyüz, yaptıkları bir araştırma sonucunda, bebeklerde görülen obezitenin anne sütüyle yakından ilişkili olduğunu belirlediklerini söyledi. 
     Obezitenin bebeklikte ilk 6 ayda sık görüldüğüne dikkati çeken Akyüz, ''Bunun en önemli nedeni erken dönemde anne sütünün kesilmesi ve birkaç hafta içinde ek mamalara geçilmesidir. Tuz ve protein içeriği fazla olan bebek maması formülleri, sağlıklı bebeklerde bile sorunlara neden olur. Bu mamalar, bebekte susamaya ve daha fazla bebek maması tüketmeye yol açar'' dedi. 
     Anne sütü ile beslenen bebeklerde obezitenin daha az görüldüğüne işaret eden Prof. Dr. Akyüz, ''Genellikle anne sütü ile beslenen bebekler, biberonla beslenen bebeklere göre daha az tombuldur. Anne sütünün kalori değeri kontrollüdür. Sütte, bebeğin büyüme sırasındaki ihtiyacına göre, enerji değeri ayarlanmıştır'' dedi. 
     
     ''BİR NUMARALI GIDA'' 

     Prof. Dr. Akyüz, sütün binlerce besin maddesi içinde bir numaralı gıda olduğuna değinerek, şöyle konuştu 
     ''Bu gıda maddesi, canlının ihtiyaçlarını uzun süre tek başına karşılamaktadır. Her türün sütü, kendi yavrusunun ihtiyacını karşılayabilecek bileşenlerde salgılanır. Anne sütünde ince bir sanat var ve bu sanat araştırmacıları bile hayrete düşürüyor.'' Sütün üstünlüğünün canlının ihtiyaç duyduğu besin maddelerini yeterli miktarda ve dengeli bir oranda içermesinden kaynakladığını vurgulayan Akyüz, şunları kaydetti 
     ''Sütün bileşiminde tüm değerli proteinler, yağ ve karbonhidratlar, hemen her çeşit mineral maddeler, canlıların ihtiyaç duyduğu vitaminlerin büyük çoğunluğu ve çeşitli enzimler bulunmaktadır. Tabiatta bulunan her çeşit maddeden sütün içinde var olduğunu söylemek mümkündür.'' 
     
</TEXT>
</DOC>
