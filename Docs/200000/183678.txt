<DOC>
<DOCNO> 183678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/siyaset/siy03.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'in adayları Cem ve Karayalçın 
</HEADLINE>
<TEXT>

      EZELHAN ÜSTÜNKAYA Ankara 

   
   Yerel seçimlerde AKP'ye karşı mutlak başarı isteyen CHP'de adaylık kulisleri hareketlendi. Genel Başkanı Deniz Baykal'ın popüler isimlere sıcak baktığı, yerel seçimleri kazanabilecek tüm isimleri mercek altına aldığı belirtiliyor. 
   İstanbul Milletvekili Kemal Derviş'in ise seçim öncesi sol partilerin ittifak yapmasından yana olduğu, bu çerçevede İstanbul'da YTP Genel Başkanı İsmail Cem, Ankara'da ise SHP Genel Başkanı Murat Karayalçın'ın aday gösterilmesini istediği kaydediliyor. 
   
   Baykal, Karayalçın'a soğuk 
   İstanbul için CHP İstanbul Milletvekil Zülfü Livaneli ile Derviş'in eski danışmanı Oya Ünlü'nün de adları geçiyor. TBMM Başkan Vekili Yılmaz Ateş ve Ankara Ticaret Odası ATO Başkanı Sinan Aygün de Ankara Büyükşehir Belediye Başkanlığı için adaylığı konuşulan isimler arasında bulunuyor. Aygün'ün Ankara Büyükşehir Belediye Başkanı Melih Gökçek'e yakın bir isim olması nedeniyle tabanda sıcak karşılanmayabileceği kaydediliyor. Derviş'in ittifak kapsamında Ankara'dan aday olmasını istediği Karayalçın'a Baykal'ın soğuk baktığı kaydediliyor. 
   
   
</TEXT>
</DOC>
