<DOC>
<DOCNO> 153437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/yazar/tamer.html </URL>
<DATE> 2003/04/30/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
SARS'tan sonra bizi neyle korkutacaklar 
</HEADLINE>
<TEXT>

     Medya egemenliğindeki bu küresel dünyamızda ben artık duyduğum hiçbir şeye i -na - na - mı - yo - rum. Ne doğru, ne yanlış, hangisi gerçek, hangisi çarpıtılmış haber ayıramıyorum. 
     
     2000 sendromu 
     3.5 yıl önce nasıl da 2000 sendromuyla sarsılıyorduk Tüm dünyayı 2000 paniği sarmıştı. 1999'u 2000'e bağlayan gece yarısı tam 12.00'de bilgisayar sistemleri çökecek, elektrikler kesilecek, kurumların hafızaları silinecek, cek - cek - cek... Pireyi deve yaptılar. Bu paniği önlemek üzere harcanan milyarlar, acaba kimleri zengin etti 
     
     Deli danadan 113 ölü 
     2001'de deli dana ve şap paniğini yaşadık. Uzunca bir süre kırmızı et yiyemez olduk. İngiltere birkaç yıl önce de deli danalarıyla dünya gündemine oturmuştu. Bu kez deli dana yetmemiş olmalı ki şap da eklendi. İngiltere'de futbol maçları ve at yarışları falan iptal edildi. Sonunda onu da unutuverdik. Geriye dönüp baktığımızda, deli danadan kaç insan ölmüş biliyor musunuz Sadece 113 Üstelik bu sayı 1996'daki ilk deli dana paniğinden bu yana ölenlerin toplamı... 
     
     Şarbon, 4 can almış 
     11 Eylül'ün ardından şarbon antraks paniğini yaşadık. Amerika'da ve Avrupa'da postane görevlilerine maskeler falan dağıtıldı. Milyonlarca kişi aşılar yaptırdı. Amerika'da hastaneler alarma geçirildi... 
     Belli bir süre, içinden beyaz toz çıkarsa diye gelen postaları açamaz olduk. O günlerin gözümün önünden hayat boyu gitmeyecek fotoğrafı, dönemin Sağlık Bakanı Osman Durmuş'un TV ekranlarında zarfları nasıl açmamamız gerektiğini anlatmak için, kendi burnunu zarflara değdirerek mektup açan acayip komik hali Zaten laf aramızda çoğunluğun aksine ben Durmuş'u hep sempatik bulmuşumdur. Durmuş'u burnunu zarfın içine sokarken izleyebilmek için, o günlerde televizyon başından ayrılmıyordum 
     Dün küçük bir arşiv taraması yaptık. Bir bardak suda kopartılan fırtınaya karşılık şarbondan ölenlerin sayısı sadece ve sadece 4 Bu 4 kişiden 2'si Amerikalı postacı. 
     
     Kimyasal silahlar 
     2002'nin yıldızı "Irak'ın ve terörist güçlerin ellerinde bulunduğundan kuşku duyulmayan" biyolojik ve kimyasal silahlardı. Amerika'da milyonlarca kişi, biyolojik saldırı tehdidine karşı aşı oldular. Hatta aşı stokları tükendiği için çiçek aşısı olmak üzere Amerika'dan Türkiye'ye gelen arkadaşlarım bile oldu, ama aranan aşı burada da bulunamadı Irak'taki kimyasal silahların Türkiye'de ulaşabileceği en uç noktalar üzerine hesaplar yapıldı, haritalar çizildi... Amerikan işgal gücündeki askerler, kimyasal silahlardan korunsunlar diye gülle gibi ağır giysiler içinde kıpırdayacak halleri kalmamış bir biçimda Irak'ta karşımıza çıktılar. 
     
     Savaş yok, seçim var 
     Sonra kimyasal silahları da unutuverdik. Bush yönetiminin şahinleri bir ara kimyasal silahların Suriye'de bulunduğunu iddia ettiler. Ama 1.5 yıl sonraki seçimleri düşünen oğul Bush, babası gibi savaşı kazandığı halde ekonomide boğularak seçimi kaybetmemek için, Ortadoğu'da işgal faslını şimdilik kapattı. Defterler yeniden açıldığında ise ABD'nin kimyasal silahları Suriye'de değil, Suudi Arabistan'da araması ihtimali güçlendi. 
     
     Şimdi SARS moda 
     Ve birden SARS virüsü peydahlanıverdi. Suriye'deki kimyasal silahları da, Amerikan ekonomisindeki başaşağı gidişi de unutuverdik. Batı'daki Çin lokantalarının kapısına neredeyse kilit vurulacak. 11 Eylül saldırısının ardından çoğu derin ekonomik krize giren havayolları, Irak'ın işgaline SARS da eklenince boş koltuklarla uçmaktan battı - batacak. Şimdilik ölü sayısı 250 - 300 Ciddi önlemler de peşpeşe alınıyor. 
     Dünya Sağlık Örgütü WHO'nun verilerine göre dünyada her yıl AIDS'den 3 milyon, tüberkülozdan 2 milyon, hatta nezleden 420 bin kişi ölüyor, ama kimsenin kılı bile kıpırdamıyor. 
     SARS modası da geçince acaba bizleri neyle korkutacaklar 
     
     





</TEXT>
</DOC>
