<DOC>
<DOCNO> 156094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/spor/spo15.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Son biletler sahibini buldu      TÜRKİYE 3. Ligi'nde 2002 - 2003 sezonu dün sona erdi. Gruplarında birinci olan Osmaniye, Y.Kırşehir, Aksaray, Yalova ve Çorlu, 2. Lig B Kategorisi'ne yükseldi. B.Karşıyaka, Van, Ağrı, Trabzon Telekom, R.Çay, Çarşamba, Düzce, Kayseri Elk., K.Mobella, Y.Turgutlu, Bergama Bld., D.Kağıtspor, İzmit, Edirne ve Kırklareli amatör kümeye düştü. 
     
Altın Aras'ın      38. Avrupa Karate Şampiyonası'nda, bayanlar kumite 60 kiloda Yıldız Aras altın madalya kazandı. Aras, finalde Fransız rakibini 7-1 ile devirdi. Erkekler 80 kiloda Zeynel Çelik ise finalde 8-5 yenilerek gümüşte kaldı. Haldun Alagaş 3. turda hakem kurbanı olarak diskalifiye edildi. Türkiye 2 altın, 1 gümüş, 1 bronzla şampiyonayı tamamladı. 
     
Potanın kralı Barcelona      AVRUPA Ligi'nde 2002-2003 şampiyonu, Benetton Treviso'yu 76 - 65 yenen Barcelona oldu. Tarihinde ilk defa Avrupa şampiyoluğuna ulaşan İspanyol ekibinde Badiroga ve Fucka yıldızlaştı. Diğer maçta ise Ergin Ataman'ın takımı Siena, CSKA'yı 79-78 yenerek 3. oldu. Mirsad 16 sayı 14 ribaundla oynadı. 
     
Üsküdar ve TMO kupaları kaptı      HENTBOL Erkekler ve Bayanlarda Türkiye Kupaları sahibini buldu. Erkeklerde ASKİ ile Çankaya karşılaştı. Baştan sona üstün bir oyun sergileyen ASKİ 30 - 23'lük galibiyetle kupanın sahibi oldu. Bayanlarda ise Üsküdar Belediye güldü. Üsküdar, TMO'yu 27 - 17'lik skorla yıktı, Türkiye Kupası'nı kaptı. 
     
Barışa koştular      ÜÇÜNCÜ Uluslararası Barış ve Tolerans Yarı Maratonu'nda sporcularımız üç madalya kazandı. Bayanlarda Türkan Bozkurt, 1.19.02 ile gümüş madalyanın sahibi olurken, veteran bayanlarda Bakiye Duran 1.24.59 ile altın, veteran erkeklerde ise Necat Hümmet 1.17.30'luk zamanıyla bronz madalya kazandı. 
     
Ölker'den tam isabet      19 Mayıs Atatürk'ü Anma Gençlik ve Spor Bayramı nedeniyle düzenlenen Skeet Yarışları'nda büyüklerde Güçhan Ölker birinci oldu. Ölker 90 puan toplarken, Cemil Cemalli 87 puanla ikinci, Cem Sallı da 86 puanla üçüncü oldu. 
     
Finalistler belli oldu      SUTOPU 1. Ligi 6'lı play-off mücadelesi, bugün yapılan 3 maçla sona erdi. İYİK, Galatasaray'ı 6 - 5, ASSK, Kınalıada'yı 10 - 6 ve Heybeliada da ENKA Spor'u 8 - 6 yendi. Bu sonuçlardan sonra İYİK, Galatasaray, ASSK ve Heybeliada yarı finale yükselmeyi başardı. 
     
Ersun Yanal, Taraftaria'da      CNN Türk'te bu akşam yayınlanan Taraftaria programına Gençlerbirliği Teknik Direktörü Ersun Yanal konuk olacak. İhsan Topaloğlu yönetimindeki program 21.30'da başlayacak. 

</TEXT>
</DOC>
