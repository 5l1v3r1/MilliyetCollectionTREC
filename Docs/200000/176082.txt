<DOC>
<DOCNO> 176082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/spor/ydilmen.html </URL>
<DATE> 2003/08/16/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Final maçı 
</HEADLINE>
<TEXT>

   
   Kolay değildi... Trabzonspor deplasmanı, kadroda yer alan gençler ve Fenerbahçe'nin geleceği için büyük önem taşıyordu. Nedeni de Sarı - Lacivertli takımın diğer ekiplere göre farklı olmasıydı. Fenerbahçe 1 puan önde olsa ligi bırakmaz. Ama 5 - 6 puan geriye düştü zaman, felaket yaşar. Dış etkenler nedeniyle abondone olur, toparlanamaz. Oyuncular güvenini kaybeder, taraftarlar heyecanını yitirir. Rakipleri Galatasaray ve Beşiktaş, puan olarak gerilere düşse bile, yarışı bırakmaz. 
   İstanbulspor yenilgisinin ardından Fenerbahçe bunları düşünmüş olacak ki, Avni Aker Stadı'nda oyuna kontrollü başladı. Öncelikle 1 - 0'ı düşündü. Kadrolara bakıldığı zaman da bu zaten açıkca belli oluyordu. 
   Ev sahibi ise önemli üç oyuncusundan yoksun olmanın sıkıntını yaşadı. Orta sahadaki isimlerin yaratıcı olamayışı da dengeleri Fenerbahçe lehine çevirdi. Bordo - Mavililer, zor şartlarda bulduğu iki net pozisyonu da değerlendiremeyince hedefine ulaşamadı. 
   Sahada mücadele eden 22 futbolcu arasında en iyisi Van Hooijdonk'tu... Forvette tek başına mücadele eden Hooijdonk, sol çizgideki Tuncay ve sağ çizgideki Serhat ile oldukça uyumlu oynadı. Gol attı, faul yaptırdı, sürekli hareketliydi. Dün geceki görüntüsüyle Fenerbahçe'ye çok şey katacağını ispatladı. 
   Uzun bir süre sonra forma şansı bulan Tuncay da etkili bir performans gösterdi. Olumlu pasları ve çalışkanlığıyla hazır bir görüntü çizdi. 
   Kaleci Recep özellikle son dakikalarda çok zor bir pozisyonu, çok ustaca kurtardı. Fenerbahçe, Recep ve Volkan'a güvenirse uzun yıllar kaleci sorunu yaşamaz. 
   Karşılaşmanın hakemi Bülent Uzun, sadece Oumar'a gösterdiği ikinci sarı kart nedeniyle eleştirilebilir. Uzun, 90 dakika boyunca müthiş otoritesi ve kararlılığıyla hatasız bir yönetim gösterdi. Geçen sezonki formunu sürdürdü. 
   
      
   
   
</TEXT>
</DOC>
