<DOC>
<DOCNO> 155335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/soneko11.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya'nın Napolyon kirazı, dünyanın gözdesi oldu 
</HEADLINE>
<TEXT>

     Konya'da yetişen ve başta Avrupa olmak üzere dünya geneline ihraç edilen Napolyon kirazı, lezzeti, iriliği ve uzun süre dayanıklı olması nedeniyle daha çiçek döneminde alıcı bulmaya başlıyor. 
     Geniş bir coğrafyaya sahip Konya'da, Akşehir ve Ereğli ilçelerinin ardından, güneyde Toros Dağları'nın eteklerindeki Hadim İlçesi'nde gelişen kiraz üretimi gelecek vaat ediyor. 
     Tamamı ihracata yönelik üretilen Napolyon cinsi kiraz, Avrupa ve ABD başta olmak üzere çeşitli ülkelerdeki firmalar tarafından daha çiçek dönemindeyken alıcı bulmaya başlıyor. 
     Geçen yıl kilo fiyatı 2.5 milyondan başlayıp, sezon sonunda 5.5 milyon liraya kadar çıkan kiraz, bölge ekonomisine de büyük canlılık getiriyor. Sadece bu yıl 1 milyon kiraz fidanının dikildiği Hadim'de, kazancın yüksek olması nedeniyle kentten köye dönüşler bile başladı. 
     Kiraza olan talebin artması geçen yıl 150 bin liraya satılan ve alıcı bulmakta zorlanan kiraz fidanlarının, bu yıl 1.5 milyon liraya kadar yükselmesine neden oldu. Ürünün peşin parayla alındığını ve yüksek kar bıraktığını gören Konyalı çiftçiler, büyük bir hızla kiraz üretimine yöneliyor. 
     
     KİRAZ, ÇİÇEK DÖNEMİNDE ALICI BULUYOR 
     Türkiye'nin her yerinden gelen ihracatcı firmalar, anlaşma yaptıkları üreticiyi kirazın çiçek döneminden itibaren bakımının nasıl yapılması, hangi ilacın ne ölçüde verilmesi gerektiği konusunda yönlendiriliyor. 
     Dış pazardaki alıcı firmalarla anlaşmalarını yapan yerli aracı şirketler, AB ülkelerinde sıkı bir laboratuvar kontrolünden geçecek Napolyon kirazının, yetişme aşamasına son derece büyük özen gösteriyor. 
     İlaç ve toplama masrafı dışında bir maliyeti bulunmayan kiraz yetiştiriciliğinde, işçiliğin dünya ülkelerine göre ucuz ve iklimin son derece elverişli olması Türkiye'nin en büyük avantajını oluşturuyor. 
     Hadim'de kirazın yetiştirildiği Aladağlar mevkiine kiraz işleme fabrikası kuran Aladağlar Ltd. Şti. Yönetim Kurulu Başkanı Hasan Çalışkan, Türkiye'de hatta Avrupa'da, üretim için en elverişli koşulları taşıyan bölgenin Hadim ve yöresi olduğunu söyledi. 
     Yüksek rakımda kiraz hasadının geç, düşük rakımda erken yapıldığını belirten Çalışkan, Aladağlar'da 500 ile 2 bin rakım arasında kiraz üretimi gerçekleştirildiğini, bunun da geniş hasat dönemi avantajı sağladığını kaydetti. 
     
     GÜNEY AFRİKA BİLE PAZAR OLDU 
     Alçak kesimlerde haziranın ilk haftalarında başlayan hasadın, yüksek kesimlerde ise ağustos sonlarına kadar sürdüğünü anlatan Çalışkan, şöyle konuştu 
     ''Bu avantaj sayesinde yabancı alıcının kiraz talebine uzun süre cevap verebiliyoruz. Son derece lezzetli ve iri olan Napolyon kirazı yüksek rakımda yetiştiğinde sert olması nedeniyle uzun yola dayandığı için pazarda kolay alıcı buluyor. Bu nedenle bu yıl ilk defa Güney Afrika ülkeleriyle de kiraz göndermek için anlaşmalar yaptık.'' Bugün dünya genelinde kiraz ihtiyacının ancak üçte birinin karşılanabildiğini ifade eden Çalışkan, 5-6 yıl sonra bölgede kiraz üretiminin son derece gelişerek, Konyalı çiftçiyi kalkındıracağını kaydetti. Çalışkan, bu yıl firma olarak sadece kendilerinin yapacağı ihracattan en az 5 milyon EURO gelir elde edileceğini de kaydetti. 
     Resmi kurumların yoğun ilgi nedeniyle kiraz fidanı talebini karşılayamadığını dile getiren Çalışkan, ''Kiraz diğer meyvelere göre daha az ilaç istiyor. Elmaya göre de 3 kat daha çok kazandırıyor. Bıraktığı yüksek kar nedeniyle ihracata yönelik kiraz çiftçinin yüzünü güldürecek'' diye konuştu. 
     
</TEXT>
</DOC>
