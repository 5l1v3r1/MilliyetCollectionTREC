<DOC>
<DOCNO> 166951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/dunya/dun01.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliyev Aliyev oyunu 
</HEADLINE>
<TEXT>

Haydar Aliyev'in ekimdeki seçimlerin öncesinde oğlu lehine adaylıktan çekileceği öne sürülüyor 
     CENK BAŞLAMIŞ Moskova 

     Azerbaycan'da ekim ayında yapılacak başkanlık seçimlerine Devlet Başkanı Haydar Aliyev'in oğlu İlham Aliyev de aday gösterildi. 
     Oğul Aliyev'in adaylığı, Azerbaycan'a bağlı Nahçıvan Özerk Cumhuriyeti Devlet Üniversitesi tarafından önerildi. Nahçıvan, Aliyev'in ailesinin memleketi. Daha önce de, iktidardaki Yeni Azerbaycan Partisi, 15 Ekim seçimleri için Haydar Aliyev'i aday göstermişti. Sağlık sorunları bulunan 80 yaşındaki Aliyev'in yerini oğluna bırakacağı Azerbaycan'da uzun süredir konuşuluyor. İlham Aliyev'in başkanlık seçimlerine aday gösterilmesi, Haydar Aliyev'in son dakikada çekilerek oğlunun adaylığını destekleyeceği söylentilerin yeniden çoğalmasına yol açtı. Bazı gazeteler haberi, "Seçimlere Haydar Aliyev'in dublörü de katılıyor" diye verdi. Diğer adaylar arasında Musavat lideri İsa Kamber'le Halk Cephesi lideri Ali Kremlin de var. 
     

</TEXT>
</DOC>
