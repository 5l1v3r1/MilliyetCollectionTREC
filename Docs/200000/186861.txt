<DOC>
<DOCNO> 186861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sontur24.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Şehir magandaları, hamile kadını tekmeleyip bebeğini öldürdü 
</HEADLINE>
<TEXT>

     Kağıthane'de otomobillerini park ederken tartıştıkları kişilerce eşiyle birlikte dövülen kadının karnındaki 2 aylık bebeği öldü. 
     Dün akşam saat 20.00 sıralarında Gültepe Dereboyu Caddesi üzerinde 34 NLN 83 plakalı otomobilini park etmeye çalışan Murat Özçelik 27 ile kendisine yer vermeyen Metin Özleyen ve Sabri Özleyen arasında tartışma çıktı. 
     Tartışmanın büyümesi üzerine saldırganlardan korumaya çalıştığı eşiyle birlikte dövülen ve karnına darbeler alan Yeliz Özçelik'in, olay sonrası götürüldüğü Özel Ensar Hastanesi'nde 2 aylık bebeğinin karnında öldüğü belirlendi. 
     Buradan ölü bebeğin alınması için Özel Levent Hastanesi'ne gönderilen Özçelik, operasyonun gündüz saatlerinde gerçekleştirilmesi için saat 24.00 sıralarında evine gönderildi. 
     Olaya ilişkin çalışma başlatan polis, Özçelik çiftini darp ettiği iddiasıyla Metin Özleyen ile bu sırada kendilerini engellemeye kalkan ve mukavemette bulunarak bazı polislerin hafif şekilde yaralanmasına neden olan Özkan Gökgöz, Murat Ocak, Orhan Ocak ve Sezgin Özleyen'i gözlem altına aldı. 
     Darp olayına katıldığı gerekçesiyle Sabri Özleyen'i de arayan polis, gözaltındaki 5 kişiyi işlemleri tamamlandıktan sonra bugün Şişli Cumhuriyet Başsavcılığı'na sevk etti. 
     Bu arada, eşi tarafından psikolojik durumu iyi olmadığı gerekçesiyle basın mensuplarıyla görüştürülmeyen Yeliz Özçelik, öğleden sonra Özel Levent Hastanesi'ne giderek, karnında ölen bebeğini aldırdı. 

     
</TEXT>
</DOC>
