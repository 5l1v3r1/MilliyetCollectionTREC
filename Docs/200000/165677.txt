<DOC>
<DOCNO> 165677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sontur11.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk bilim adamları baldan şarap üretti 
</HEADLINE>
<TEXT>

     Türk bilim adamları, sağlık açısından sofralardan eksik edilmemesi önerilen baldan şarap üretti. 
     Türkiye'de baldan şarap üretimini, Hacettepe Üniversitesi Fen Fakültesi öğretim üyeleri Prof. Dr. Nazif Kolankaya ile Prof. Dr. Kadriye Sorkun gerçekleştirdi. 
     Prof. Dr. Kolankaya, tarihi çok eskiye dayanan baldan şarap üretme düşüncesinin Türkiye'de ilk defa hayata geçirildiğini belirterek, içkiye "bal" ile Farsça şarap anlamına gelen "mey" sözcüklerini birleştirerek "Balmey" ismini verdiklerini söyledi. 
     "Balmey"in tadı, kokusu ve görünümüyle mevcut şaraplardan çok farklı olduğunu kaydeden Prof. Dr. Kolankaya, şöyle devam etti 
     "İçeceğin hammaddesi bal olunca, insana tatlıymış gibi geliyor. Ancak, baldaki şeker nispetini büyük oranda indirgeyerek neredeyse yok ediyoruz. Kullandığımız çeşitli mayalarla, şekeri alkole dönüştürüyoruz. Tat olarak şekerden ziyade, bal aroması ve çiçek kokusu kalıyor. Bal şarabının temel maddesi bal olmasına rağmen, tadı şerbet gibi tatlı değil" Prof. Dr. Kolankaya, "balmey"in önümüzdeki günlerde piyasaya sürüleceğini belirtti. 
     
</TEXT>
</DOC>
