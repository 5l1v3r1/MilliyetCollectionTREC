<DOC>
<DOCNO> 151173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/son/sondun12.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Telegraph "Rusya, Irak'ı Bush'un niyetleri hakkında uyardı" 
</HEADLINE>
<TEXT>

     Irak istihbaratının belgelerini iki haftadır açıklamayı sürdüren İngiliz yayın grubu Telegraph, bu kez de Rusya'nın ABD Başkanı George Bush'un niyetleri konusunda Irak'ı bilgilendirdiğini ve uyardığını öne sürdü. 
     Sunday Telegraph, Irak istihbaratının ''hala dumanı tütmekte olan yıkıntıları'' arasından muhabirleri tarafından ele geçirildiğini iddia ettiği son belgenin, Rusya'nın Irak'a, ''Bush size karşı savaş açmak için öncelikle BM ile olan ilişkileri koparmaya çalışıyor. Bunun için de provokasyonlarını silah denetimleri ve denetçileri üzerinde yoğunlaştırıyor'' dediğini ortaya koyduğunu ileri sürdü. 
     Savaştan birkaç ay önce Rusya Federal Güvenlik Bürosu'nun Saddam Hüseyin'e bu konuda bilgi verdiğini iddia eden Telegraph, ''bulduğumuz belgelere göre Ruslar Saddam'a, Bush'un savaş için geçerli gerekçe yaratmak konusundaki bütün ümidini, silah denetimlerini kesintiye uğratmaya bağladığını söylediler'' ifadesine yer verdi. 
     Bu yöndeki bilgilerin dünyanın dört bir yanındaki Rus ajanları tarafından toplandığına dair belgelerdeki kayıtlara da dikkat çeken Sunday Telegraph, ''bu bilgiler de Saddam'ın silah denetçileriyle saklambaç oynamaya yönelik stratejisinin oluşmasına yardımcı oldu'' iddiasında bulundu. 
     Bu nedenle Saddam'ın daha önceleri yaptığı gibi silah denetçilerine açıktan engel olmadığını ve güçlük çıkarmadığını ifade eden Telegraph, Rus istihbaratının 13 Kasım 2002'de ABD'nin dünya kamuoyundan savaş desteği kazanabilmek için resmen bir propaganda dönemi başlattığına işaret ettiğini bildirdi. Rus ajanların, ''ABD yönetimi silah denetçilerinin devre dışı bırakılması için iki ayın yeterli olacağına ve silah denetimlerinin tamamen devre dışı kalacağına inanıyor'' dediklerine dikkat çeken Telegraph, Irak istihbarat binasında ele geçirilen belgelerin ayrıca, ''ABD yönetimi bundan sonra da Irak yönetimini anlaşmaları çiğnemekle suçlamayı düşünüyor ve böylece de bir savaşı haklı kılmayı planlıyor'' uyarısında bulunduklarını ifade etti. 
     Sunday Telegraph tarafından Irak istihbaratının binasında ele geçirildiği iddia edilen belgelere dayandırılan bir başka haberde de Saddam'ın üst düzey yöneticilerine ''ata binmeyi, motosiklet kullanmayı öğrenin'' emri verdiği öne sürüldü. 
     Saddam'ın bunu bir işgal halinde rahat kaçabilmenin yolları olarak önerdiğini belirten gazete, ''belgeler ayrıca Saddam'ın bir toplantı sırasında çevresindekilere etrafınızda görev yapanları spor yapmaya teşvik edin, koca göbeklerle dolaşmalarına izin vermeyin'' dediğini de bildirdi. 
     Gazete, Saddam'ın yakın çevresine, kendisinin de 1968 yılında kendisini göreve getiren darbe öncesinde motosiklete binmeyi öğrendiğini itiraf ettiğini de duyurdu. 
     





</TEXT>
</DOC>
