<DOC>
<DOCNO> 151688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sonspo49.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Nouma'nın gidişi takım arkadaşlarını üzdü... 
</HEADLINE>
<TEXT>

     Beşiktaş'ta, Pascal Nouma'nın Fenerbahçe maçında yaptığı hareket nedeniyle sözleşmesinin tek taraflı feshedilmesi, siyah-beyazlı futbolcuları üzdü. 
     Nouma'nın sözleşmesinin feshedildiğini BJK Nevzat Demir Tesisleri'ne girişte gazetecilerden öğrenen ve şaşkınlıklarını gizleyemeyen futbolcular, olaya çok üzüldüklerini söylediler. Tümer Metin, Nouma'nın takım içinde herkes tarafından sevilen bir futbolcu olduğunu belirterek, ''Nouma sevdiğimiz bir arkadaşımız. Ancak yaptığı hareketi onaylamak mümkün değil. Yönetimin kararına saygılıyız'' dedi. 
     Ali Eren, olaya çok şaşırdığını ifade ederek, ''Keşke o hareketi yapmasaydı. Çok üzgünüm, ama futbolcular olarak yönetimin aldığı karara da saygılıyız'' açıklamasını yaptı. 
     Serdar da Nouma'nın isteyerek o hareketi yaptığına inanmadığını, bu hareketten dolayı Fransız futbolcunun da pişmanlık duyduğunu kaydetti. 
     Kolombiyalı kaleci Oscar Cordoba ise olayı gazetecilerden öğrendikten sonra şaşkınlık geçirip bir süre konuşamadı. Cordoba, Nouma'nın, Beşiktaş için çok önemli bir futbolcu olduğunu vurgulayarak, ''Çok şaşkın ve üzgünüm'' demekle yetindi. 
     Tamer de durumun Nouma için üzücü olduğunu, böyle bir şeyi beklemediklerini kaydederek, üzüldüğünü söyledi. 
     Beşiktaş'ta Nouma'nın en yakın arkadaşı olan Ahmet Dursun, son derece üzgün görünürken, basın mensuplarının sorularını yanıtlamadı. 
     





</TEXT>
</DOC>
