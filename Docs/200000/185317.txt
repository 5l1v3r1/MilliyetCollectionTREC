<DOC>
<DOCNO> 185317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/soneko15.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergezen Millet aya gidiyor, biz bir tüneli 13 yıldır bitiremedik 
</HEADLINE>
<TEXT>

     Bayındırlık ve İskan Bakanı Zeki Ergezen, Bolu Dağı Tüneli ile ilgili olarak ''sorumluluğu olanlar bizim gösterdiğimiz gayretin yarısını göstermiş olsalardı, Bolu tüneli çoktan bitmiş olurdu'' dedi. 
     Bakan Ergezen, Bolu dağı geçişi İtalyan müteahhit firması Astaldi Spa Yönetim Kurulu Başkanı Paulo Astaldi ve beraberindeki heyeti makamında kabul etti. 
     Ergezen kabulde yaptığı konuşmada, Bolu dağı tünelinin bir an önce bitmesini istediklerini belirtirken, bir çok hükümetin yanında Bolu tünelinin de yıprandığını söyledi. 
     İkinci bir deprem yaşanmadan Bolu tünelinin bitmesi gerektiğini ifade eden Bakan Ergezen, ''Millet aya gidiyor, biz bir tüneli 13 yıldır bitiremedik'' diye konuştu. Bütün hukuki ve bürokratik engellere rağmen söz konusu tünelin çoktan bitmiş olması gerektiğini kaydeden Ergezen, bu duruma üzüldüklerini belirterek, bir an önce tünelin kurdelesini kesmek istediklerini söyledi. 
     İtalyan yetkililere problemlerin çözülmesi için gösterdikleri gayretten dolayı teşekkür eden Ergezen, Bayındırlık Bakanlığı ile ilgili bütün problemlerin bittiğini ve sorunların önünün açıldığını kaydetti. 
     ''Türkiye gündeminden Bolu tüneli hikayesinin bitmesini istiyoruz'' diyen Bakan Ergezen, ancak bakanlığın ve bürokratların enerjilerinin bu sorunla ''yatacak kalkacak'' kadar lüzumsuz ve gereksiz olmadığını söyledi. 
     ''Bu yıl dağları devirdim, nice tüneller deldim, iki ülke hala bir Bolu dağını delemediler'' diye espri yapan Ergezen, amaçlarının insanların para kazanması, işleri kaliteli ve zamanında yaparak, projeleri sürüncemede bırakmamak olduğunu ifade etti. 
     En büyük hedeflerinin tünelin bitmesi olduğunu belirten Ergezen, tünelin bitiş tarihinin kendilerinin yüzünü güldürecek bir tarih olduğunu söyledi. 
     
     TÜNELİN MÜTEAHHİT FİRMASI BAŞKANI ASTALDİ 

     Bolu Dağı Geçişi Müteahhit firması Astaldi Spa Yönetim Kurulu Başkanı Paulo Astaldi de, söz konusu projeye çok önem verdiklerini vurgularken, ''2006 yılının Aralık ayında biz bu projeyi tamamlayacağımıza söz veriyoruz'' dedi. 
     Bolu tüneli hikayesinin neredeyse Türkiye tarihi kadar eski olduğunu belirten Astaldi, İtalyan hükümetinin Türk hükümeti ile birlikte projeye en üst düzey önem ve inancı verdiklerini kaydetti. Tünelin bulunduğu yer, arazi yapısı ve diğer faktörler dikkate alındığında zor bir proje olduğunu belirten Astaldi, proje fikrinin ortaya konulduğu 1985 yılından beri, projeyle yakından ilgilendiklerini söyledi. 
     Astaldi, Bolu Dağı Geçişi inşaatının tamamlanabilmesi için gerekli olan 305 milyon doların sağlanması amacıyla bugün Türkiye hükümeti ile 30 yabancı banka arasında finansman anlaşmasının imza töreninin yapılacağını bildirdi. 
     
     PROJENİN SON DURUMU SORUSU 

     Projenin şu an hangi aşamada ve son durumunun ne olduğunun sorulması üzerine de Bayındırlık ve İskan Bakanı, tünelin yüzde 70 seviyesinde olduğunu bildirdi. 
     Astaldi firmasının taahhüdü altında bulunan viyadüklerle beraber projenin yüzde 50-55'lik bir kısmının bittiğine işaret eden Bakan Ergezen, tüneller için şu ana kadar 97 trilyon lira, viyadükler ve diğer işlerle beraber 305 trilyon lira harcandığını kaydetti. 
     Bu arada, Bakan Ergezen, projenin 3 yıl içinde bitmesinden duyacağı memnuniyeti dile getirdi ve şöyle devam etti 
     ''Bir tünel bu kadar uzun sürmez, artık bu yılan hikayesine döndü, projenin 2006 yılından bitmesi sözünden mutluluk duydum. Bu zamana kadar tünelin Astaldi firmasının taahhüt ettiği viyadüklerle beraber yüzde 50-55'i tamamlanmış, yüzde 50'lik kısım 13 yılda tamamlanmış, İtalyan yetkilisinin verdiği söze göre geriye kalan kısım da 3 yılda yapılacak.'' 
     
</TEXT>
</DOC>
