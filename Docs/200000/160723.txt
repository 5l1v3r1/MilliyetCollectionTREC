<DOC>
<DOCNO> 160723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/yazar/akyol.html </URL>
<DATE> 2003/06/03/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
'Yargı' ve 'olgu' 
</HEADLINE>
<TEXT>

     Milliyet'te yayımlanan türban araştırmasına "hayır türban irtica simgesidir, babaannemin başörtüsü şöyleydi, böyleydi..." diye tepki gösterenlere Doğan Akın diyordu ki 
     "Anketteki yanıtlar 'yargı' değil, 'bulgu'dur " 
     Mükemmel bir hatırlatma, yerinde bir uyarı .. Çünkü "yargı' ile "bulgu"nun farkını anlamak modern bilimsel zihniyetin alfabesidir. 
     Akın'ı okuyunca Ziya Gökalp'i hatırladım. Gökalp, yetiştirdiği Türkçü gençlerle konuşuyor. Türk milletinin yüceliklerini anlatıyor. Hemen ardından "ama sevgili milletimiz cahildir" deyince gençlerden tepki geliyor. 
     Bunun üzerine Gökalp "yargı" kıymet hükümleri ile "bulgu" realite hükümleri arasındaki farkı anlatıyor... 
     
     GÖKALP'in belirttiği gibi "Türk milleti yücedir" demek, ona verdiğimiz değerin ifadesidir, bir değer yargısıdır. "Düşman kötüdür" demek de bir olumsuzluk yargısıdır. 
     Cehalet ise, bir "yargı" olmayıp okuryazarlık istatistikleri gibi "bulgu"larla anlayacağımız bir durumu ifade eder. 
     Sanat, hukuk, din, ahlak "yargılar"la, bilim ise "olgu"larla ilgilidir. 
     Eski iskolastik düşüncede "yargı"larla "olgular" karıştırılırdı 
     Aristo'nun "yargı"sına göre, katı cisimler toprağa karışmak için düşüyor, sıcak gazlar güneşe ulaşmak için yükseliyordu Binlerce yıl her düşen cismi, her yükselen alevi gördükçe insanlar bu 'yargı'nın "doğrulandığını" sandılar 
     Halbuki bilim, "gördüğümüzün arkası"nı araştırmaktır Bunun için de deney ve gözlem gibi, anket ve istatistik gibi metotları kullanarak "bulgu"lara ulaşmamız gerekir "yargı"larımızdan bağımsız olarak 
     Tarihçi Lucien Febvre, "Rönesans insanı"nın böyle ortaya çıktığını, bilimin böyle geliştiğini anlatır. 
     
     BİZDE Sait Halim Paşa'nın şu yakınması, bilim zihniyetindeki gecikmemizin de bir resmidir "Şark zihniyetinde hep zihnimiz eşyaya intikal ediyor. Eşya zihnimize intikal etmiyor." 
     İskolastiğin yerini radikal ideolojiler alınca da "yargı" ile "bulgu" yine karıştırılıyor. 
     Türbanın irtica simgesi olduğunu söylemek zihnimizdeki bir "yargı"dır. Bu yargının zihnimizin dışındaki değişken realiteye uygun olup olmadığını anlamanın yolu, bu "yargı"yı tekrarlayıp durmak değildir. Sosyal bilim metotlarıyla elde edilmiş "bulgu"lara ulaşmaktır. 
     Bu bulgular ışığında yeniden 'değerlendirme' yapılır, "yargı"larımız "bulgu"larla test edilir. 
     Milliyet bunu yaptı, bize bilimsel metotlarla elde edilmiş "bulgu"ları sundu. 
     Bulguları yorumlamak için, Prof. Elisabeth Özdalga'nın yaptığı şekilde, şehirleşme, sınıf değiştirme ve eğitim gibi dinamiklerin etkisine ilişkin 'sınanmış' sosyoloji teorilerini de bilmek gerekir 
     Bu birikime sahip olmadan, Milliyet'in araştırmasına sataşarak türbanı "irtica" diye "yargılamak" ve kanıt diye de "babaannemin başörtüsü"nden bahsetmek, yeni bir ideolojik iskolastik örneğidir. 
     
     

</TEXT>
</DOC>
