<DOC>
<DOCNO> 198941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/spor/ygokce.html </URL>
<DATE> 2003/12/01/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Yıldızlar savaşı 
</HEADLINE>
<TEXT>

   
   Büyük maç Daum ile Lucescu'nun taktik savaşıyla sahnelendi. Daum, yedekte beklettiği Kaptan Ümit Özat'ı Selçuk'la eşleyip, orta alanda bir direnç ikilisi oluştururken Lucescu daha baştan joker çekerek girmişti oyuna... Sezon başında Kore'de, Sergen ve Tümer'in yan yana oynayamayacağını açıklayan Rumen hoca, Pancu'yu kulübeye çekip iki ustayı ilk on birde sahaya sürüyordu. Orta alanda yapılan bu operasyonlar, Fenerbahçe'nin taraftar desteği ve galibiyet hasretiyle saldırgan bir ev sahibi kimliğine dönüşmesini sağladı. Fenerbahçe, olanca çabasıyla pas yapıyor, pozisyon hazırlamaya çalışıyor, ancak Beşiktaş savunmasında umduğu gedikleri bir türlü bulamıyordu. Bunda önemli etken her iki takımın kanatları hücum alanı olarak değil, savunma kapıları olarak görmesiydi. Beşiktaş'ta Emre ve Okan sağ kanatta, Ahmet Yıldırım ve İbrahim sol kanatta savunma yoğunluklu işbirliği yaparken, Fenerbahçe de Ali Güneş ve Petkov'la sağda ve solda durarak, hamlesiz bir oyunu tercih etmişti. Hamleler içerde Aurelio, Selçuk ve Ümit Özat ile şekilleniyor, Beşiktaş'ta Tayfur ve Giunti bu orta alan savaşını klasik müdahaleleriyle sürdürmeye çalışıyordu. 
   İkinci yarıda yıldızlar öne çıktı. İlk yarıda Tayfun'un topunu ustaca Recep'in koruduğu kaleye bırakan Sergen, genç file bekçisinin ikinci hamlede dönerek yaptığı muhteşem kurtarışı hiç hesaplamamıştı. İkinci yarıda takımının kazandığı frikikte öyle usta bir vuruş yaptı ki, Recep ve Fenerbahçe tümüyle uyudu. Süper solakın kestiği ağır bir ceza faturasıydı bu. Sonra Daum'un ikinci yarı başında oyuna aldığı Yusuf gösterdi kendini. Tuncay'a nefis bir top attı. O da aynı biçimde kale ağzında Hooijdonk'a kesti. Hollandalı da ustalığını gösterdi. Yine Yusuf vardı sahnede. Kullandığı frikik atışında İbrahim'in panikle havalandırdığı yüksek topu yine Hooijdonk ağlara gönderdi. Beşiktaş, Lazio maçının fiziksel yorgunluğunu taşıyordu. İlhan Mansız, hayalet gibi koşuştururken arkadaşları gayrete geldi. Lucescu da, Sergen ve Giunti'nin yerine Pancu ile Ahmet Hassan'ı oyuna aldı. Daum'un elinde yeni bir kart kalmamıştı. Fazla kartı olan Lucescu, Tümer'in kullandığı frikikte Ahmet Hassan'ın arka direkteki kafa golüyle beraberliği yakaladı. Maçın sonucunu iki kaleci arasındaki şans ve klas ve farkı etkiledi. Recep gollerde talihsiz ve hatalı, Cordoba ise hatasızdı. Sergen - Tümer beraberliği de doğrudan etkileyen bir birliktelik. İki golün arkasında da iki usta var. 
   Bu derbi, bayram sonrası gelen bir futbol keyfiydi. İki takım da kazanmak için elinden geleni yaptı. Antrenörler birbirlerine üstünlük sağlamak için her kartı denediler. Masadan kalktıkları zaman puan cetvelinde değişen birşey yoktu. Koşan Fenerbahçe, duran Beşiktaş'ın büyük puan farkıyla gerisindeydi. Galiba yine kazanmıştı Luce.. 
   
      
   
</TEXT>
</DOC>
