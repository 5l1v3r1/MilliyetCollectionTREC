<DOC>
<DOCNO> 158580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/ekonomi/eko08a.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK'dan 'bağımsız otorite' yasa taslağı 
</HEADLINE>
<TEXT>

     ANKARA Milliyet 

     Bankacılık Düzenleme ve Denetleme Kurumu BDDK tarafından hazırlanan "bağımsız idari otoritelerin kuruluş ve görev esasları hakkında kanun tasarısı taslağı Başbakan Yardımcısı Abdüllatif Şener'e sunuldu. Taslakta, bütün düzenleyici ve denetleyici kuruluşlarla ilgili çerçeve kanun düzenlemesi yapılırken, kurul üye sayılarının 7 ile sınırlandırılması önerildi. Taslakta, kurumların bütçelerinin Meclis ve Bakanlar Kurulu'na sunulması ve yıllık hesaplarının Sayıştay denetimine tabi olması öngörüldü. 
     
     Tam bağımsızlık maddesi 
     Bağımsız idari otoriteler için uygulanmayacak hükümler de 'Muhasebe - i Umumiye Kanunu, Kamu iktisadi Teşebbüsleri ile Fonların Türkiye Büyük Millet Meclisince Denetlenmesinin Düzenlenmesi Hakkında Kanun, Harcırah Kanunu ve 832 sayılı Sayıştay Kanunu hükümleri' olarak sıralandı. Taslağın amacı, "mevcut bağımsız idari düzenleyici kurumların etkili bir şekilde faaliyet göstermelerini sağlamak ve kamu yönetimi sistemi içindeki var olan dağınık yapıyı ortadan kaldırarak yeknesaklığı sağlamak" olarak tarif edildi. 
     BDDK'nın mali borçların yeniden yapılandırılmasına ilişkin taslağında da, "finansal yeniden yapılandırma çerçeve anlaşmalarındaki esas ve usuller dahilinde alınan ilave finansman sağlama kararlarına Ziraat Bankası ve Halk Bankası'nın da aynen katılması" öngörüldü. 
     

</TEXT>
</DOC>
