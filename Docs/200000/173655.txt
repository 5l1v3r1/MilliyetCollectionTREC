<DOC>
<DOCNO> 173655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/yazar/dundar.html </URL>
<DATE> 2003/08/05/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Kokoreç mi, MGK mı 
</HEADLINE>
<TEXT>

   
   AB üyeliği için çıkarılan 7. uyum paketi Avrupa'da büyük yankı yarattı. 
   İngiliz Daily Telegraph, paketi "Atatürk dönemindekilerle kıyaslanabilecek boyutta bir devrim" diye niteledi. 
   The Times, "MGK'nın kalbinden vurulduğunu" yazdı. 
   Gerçekten de 7. paket, Türkiye siyasetinde daha önce göze alınamamış çok önemli reformlar getirdi. Askeri vesayete "hukuken" son veriliyor. Bunun "siyaseten" de aynı sonucu verip vermeyeceğini zaman gösterecek. 
   Ancak işin ilginç yanı şu 
   7. paket, dışarıda yarattığı sansasyonu Türkiye'de bulamadı. 
   Reformun Meclis'ten geçtiği haberi, geçen perşembe "Başbakan'ı yere çalan at"ın nalları altında ezildi. 
   Türkiye, "büyük devrim"i görmezden geldi. 
   
   Buna karşın Avrupa tutkusunun bizi kokoreçten edeceği endişesi sokak sohbetlerini süslüyor. 
   İçişleri Bakanlığı, valiliklere genelge yollayıp bundan böyle işkembe salonlarına ve kokoreç imaline ruhsat verilmemesini istedi. Halen açık olan işkembecilerin ruhsatları da yılbaşından itibaren iptal edilecek. 
   Kokorecin men edilmesi, MGK genel sekreterinin sivilleştirilmesinden daha fazla ses getirdi desek yalan olmaz herhalde... 
   
   Peki neden MGK'nın bir "icra organı" görüntüsünden "danışma organı" statüsüne çekilmesi, işkembeden vazgeçilmesi kadar ilgi görmüyor 
   Cevabı Seymour Martin Lipset, "Siyasi İnsan", TSID Yay, 1964 yarım asır önce yazmıştı 
   "Bir ülkedeki demokratik nizam, o ülkenin iktisadi gelişme seviyesiyle ilişkilidir. Bir milletin hali vakti ne kadar yerindeyse, demokrasiyi yaşatma şansı o kadar yüksektir." 
   Halkımızın henüz ne hali, ne de vakti "demokratikleşme"yi dert edecek kertede... 
   O yüzden "işkembe"sini ilgilendiren meselelerle daha ilgili görünüyor. 
   
   Aslında 1923'ten, hatta Tanzimat Fermanı'ndan beri böyle bu... 
   Bazı kavramlar, toplumsal mücadelelerle değil "Batı'dan esen rüzgarlar"la ve tepeden inen reformlarla girdi hayatımıza... 
   Biz Kurtuluş Savaşı'nın "Padişahı kurtarmak için" yapıldığını sanan ve "Cumhuriyet" sözcüğüyle ancak ilan edildikten sonra tanışan bir ırkın ahvadıyız. 
   "Laiklik" de acil bir toplumsal talep değildi. 
   "İnsan hakları" uğruna mücadele edip kan dökmedik. 
   "Sendikal haklar" da bir anayasayla bahşedildi bir başkasıyla geri alındı. 
   Hiçbiri alın teriyle kazanılmadığı için hepsinden kolayca vazgeçildi. 
   Şimdi aynı akıbet "demokratikleşme" ve "sivilleşme"yi bekliyor... 
   Kitlesel talep olmadığı halde "Batı'dan esen rüzgarlar"ın dürtüklemesiyle hukukumuza giren bu iki kavram, hayatımızı değiştiriyor, ama toplumda bir heyecan yaratmıyor. 
   
   Lakin şunu da söylemek mümkün 
   Tepeden empoze edilse de, yıllar içinde içselleşmiş, toplumca benimsenmiş, hayatın bir parçası olmuş kavramlar bunlar... 
   O yüzden "demokratikleşme" de halen kitlelerin uzaktan izlediği "Batılı bir şıklık" gibi görünse de, gün gelecek vazgeçilmez bir ihtiyaç haline gelecektir. 
   Ama bunun için evvela "işkembe" meselesinin halledilmesi gerekiyor. 
   
      
   
</TEXT>
</DOC>
