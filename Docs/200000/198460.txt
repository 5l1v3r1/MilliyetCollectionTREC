<DOC>
<DOCNO> 198460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sonspo33.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın durumu 1 Aralık'a kadar belli olacak... 
</HEADLINE>
<TEXT>

     UEFA'nın Avrupa Şampiyonlar Ligi'nde mücadele eden Beşiktaş ve Galatasaray'ın kendi sahalarında yapacağı maçları tarafsız sahaya almasına tepkiler sürerken, Futbol Federasyonu Başkanı Haluk Ulusoy, kararlarla ilgili olarak uluslararası hukuku son noktasına dek kovalayacaklarını söyledi. 
     İstanbul Valiliği'nde Başbakan Recep Tayyip Erdoğan başkanlığında bugün konuyla ilgili gerçekleştirilen toplantı sonrası basın mensuplarının sorularını yanıtlayan Haluk Ulusoy, federasyon ve Beşiktaş Kulübü olarak Spor Tahkim Mahkemesi'ne CAS başvuracaklarını belirterek, ''Buradan alacağımız karar gelecek açısından çok önemli. Ben inanıyorumki CAS'tan bizim lehimize karar çıkacak'' dedi. 
     UEFA'nın aldığı kararlarla ilgili nedenleri tam olarak anlayamadığını vurgulayan Ulusoy, ''Gelecek hafta UEFA'nın Cenevre'de bir toplantısı olacak. Federasyonumuzun tüm kurullarıyla beraber bu toplantıya gideceğiz. Burada bu işin aslının ne olduğunu öğrenmeye çalışacağız. Gereken lobi faaliyetlerini yapacağız. 1 Aralık Pazartesi günü gerekli hukuki zemini bulabirsek Galatasaray'ın da CAS'a gitmesini konuştuk. Ancak kararın çıkıp çıkmayacağını bilmiyoruz. 2 Aralık Salı günü Dortmund'a gideceğim. Buradan da Cenevre'ye geçeceğim'' diye konuştu. 
     
     ERZİK'E ELEŞTİRİ 

     Ulusoy, UEFA Asbaşkanı Şenes Erzik'i de eleştirerek, ''UEFA bu kararı alırken, Erzik'i de bu işe müdahale etmesi gerekiyordu'' dedi. 
     Erzik'in işleri nedeniyle Uzakdoğu'da bulunduğunu dile getiren Ulusoy, ''Bu karar ülke adına alınacak bir karardır. Sadece futbol için geçerli bir karar değildir. Bu kadar kolay olmamalıydı. Konuyla ilgili Erzik ile görüşmedik. Herhalde bu gece gelecek. Kendisiyle görüşeceğiz'' diye konuştu. 
     Kendisinin 15 gün önce Türkiye üstüne oyunlar oynandığını söylediğini kaydeden Ulusoy, sözlerini şöyle sürdürdü 
     ''Ben 'artık masaya yumruğun vurulması gerekiyor' diye açıklama yaptığımda eleştirilmiştim. Bana karşı bir cephe oluşmuştu. Ülkem adına olabilecek her türlü olayları kamuoyuyla paylaşmak istedim. Bugün gelinen noktada UEFA'nın almış olduğu karar 15 gün önce söylediğim konularda son noktaya gelindiğini gösteriyor. Başbakan Recep Tayyip Erdoğan'ın açıklamasına aynen katılıyorum. Alınan kararlar siyasidir. Bana göre hukuki hiçbir yönü yoktur.'' 
     
     ''SONUÇ ALAMAZSAK UEFA'NIN KARARLARINA UYMALIYIZ'' 

     Ulusoy, kararlar konusunda sonuç aldıkları takdirde mutlu olacaklarını, ancak bir sonuca ulaşamamaları durumunda UEFA'nın kararlarına uymak zorunda olduklarını bildirdi. 
     Türkiye'yi terörün içinde göstermenin çok yanlış olduğunu ifade eden Ulusoy, sözlerini şöyle tamamladı 
     ''Bu şekilde ülkemizde yapılacak uluslararası maçları tarafsız sahaya almak çok yanlış ve taraflı bir karar. Dünyanın her yerinde bombalar atılıyor. İspanya'da yaşanan olaylar nedeniyle bugüne kadar bu ülkenin uluslararası maçları başka sahaya alınmadı. Ama Türkiye'nin maçları alınıyor. Bunu anlamak mümkün değil. Eğer Galatasaray ve Beşiktaş dış sahada maçlarını yaparsa Avrupa'da yaşayan bütün Türk vatandaşlarını bu karşılaşmalara çağırıyorum. Statları doldurmalarını ve 90 dakika boyunca iki takımımızı desteklemelerini istiyorum.'' 
     
     CANAYDIN ''REKLAM ANLAŞMAMIZDA MADDE VAR'' 

     Toplantıya katılan Galatasaray Kulübü Başkanı Özhan Canaydın ise UEFA'nın aldığı kararın üzücü olduğunu belirterek, ''Bu konuyla ilgili bütün hukuki haklarımızı savunacağız. Ancak UEFA ile yaptığımız reklam anlaşmasında, 'UEFA istediği zaman güvenlik gerekçesiyle maçları başka sahaya alabilir' maddesi var'' dedi. 
     UEFA'nın aldığı karar sonrasında Başbakan Recep Tayyip Erdoğan ve Futbol Federasyonu'na, tercih etmeleri durumunda gerekirse kupadan çekilebileceklerini bildirdiklerini kaydeden Canaydın, şöyle konuştu 
     ''Ama sonrasında sonuçları masaya yatırdık ve yaptırımların çok ağır olduğunu gördük. Türkiye 3 yıl boyunca hiçbir takımıyla uluslararası alanda yer almayacaktı. Terazinin kefeleri ölçüldü ona göre karar verildi. Zaten Şampiyonlar Ligi'ne girerken imzaladığımız anlaşmada bunlar vardı. Anlaşmada 'UEFA böyle kararlar alabilir ve hiçbir masraf ödemez, bütün masrafları kulüp öder' maddesi vardı.'' Canaydın, Galatasaray ve Beşiktaş olarak CAS'a gideceklerini, Futbol Federasyonu'nun da İsviçre'deki yerel idari mahkemeye başvuracağını dile getirerek, ''Biz, gün sıkışıklığı nedeniyle UEFA'ya stat adı verdik. İnşallah Türkiye'nin prestijini en üst seviyede tutacağız'' dedi. 
     
     BİLGİLİ ''PAZARTESİ GÜNÜNE KADAR SONUÇ BEKLİYORUZ'' 

     Beşiktaş Kulübü Başkanı Serdar Bilgili de bugün CAS'a başvurduklarını, 1 Aralık Pazartesi gününe kadar da sonuç beklediklerini söyledi. 
     Bilgili, gelecek sonuca göre gerekirse idari mahkemede haklarını arayacaklarını anlatarak, ''Bunun uluslararası bir görev olduğunu düşünüyoruz. Türkiye ile ilgili bundan sonra uluslararası müsabakalarda bu tarz kararlar alınmasını engellemek amacıyla bu girişimlerde bulunduk. Hukuki haklarımızı elimizden geldiğince koruyacağız'' diye konuştu. 
     
</TEXT>
</DOC>
