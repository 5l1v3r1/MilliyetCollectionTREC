<DOC>
<DOCNO> 182394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/yazar/uras.html </URL>
<DATE> 2003/09/15/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Kelkit Platformu "havzayı" kalkındırıyor 
</HEADLINE>
<TEXT>

   
   Kelkit Platformu'nun hikayesi, bu ülke insanının "her şeyi devletten beklemeden" kendi yöresine sahip çıkarak yöresinin gelişmesini sağlayabileceğinin hikayesidir. 
   Yeşilırmak Nehri'nin kollarından biri olan Kelkit Çayı'nın uzunluğu 320 km'dir. Kaynağını Gümüşhane'nin Kelkit ilçesinden aldığından baştan sona bu adı taşır. 
   Gümüşhane, Giresun, Erzincan, Sivas illerini geçerek Tokat'a ulaşır. Reşadiye'den Niksar Ovası'na açılır. Erbaa Ovası'nı suladıktan sonra Boğazkesen'de Yeşilırmak ile buluşur. 
   Kelkit Çayı havzasında medeniyetler kurulmuş. Ama günümüzde çay boyu yerleşim yerleri yozlaşmış, insanlar fakirleşmiş. Çevre ve kültür değerleri yok olmuş, çevre kirlenmeye başlamış. 
   "Kelkit Platformu" denilen şey, Gümüşhane, Erzincan, Sivas, Giresun ve Tokat illerine bağlı ve de Kelkit Çayı Platformu'nda sıra sıra yer alan, Köse, Kelkit, Şiran, Refahiye, Çamoluk, Alucra, Gölova, Akıncılar, Şebinkarahisar, Suşehri, Koyulhisar, Reşadiye, Niksar, Erbaa, Almus ilçelerinden oluşan 14 ilçenin ve belediye başkanları ve valilerinin bir araya gelerek oluşturdukları, ÇEKÜL'ün desteği ile başlatılan ve yürütülen bir hareket. Bu hareketin yürütme kuruluna Tokat Valisi başkanlık ediyor. 
   Hareketin düzenleyicisi ve motoru ise başında Prof. Dr. Metin Sözen'in bulunduğu ÇEKÜL Çevre ve Kültür Değerlerini Koruma ve Tanıtma Vakfı . Kelkit Platformu "kamu - sivil - yerel - özel" güçler birlikteliği ile gelişen bir hareket. Amacı, 1 Kelkit havzası bölgesinde tüm sektörlerde sürdürülebilir kalkınmayı gerçekleştirecek projeleri yaptırmak ve uygulatmak, 2 Eko tarımı geliştirmek, organik gıda üretimini desteklemek, 3 İnsan kaynaklarının eğitimine ve bilinçlenmesine yönelik çalışmalar yapmak, 4 Tarihi, doğal çevreyi ve su kaynakları ile orman varlığını korumak, 5 Hemşerilik bilincini artırmak, bölge halkının sorunlarının belirlenmesine ve çözümüne katkısını sağlamak, 6 Bölgeden göçü önlemek. Göç edenlerin bölgeye dönüşünü sağlamak şeklinde özetlenebilir. 
   Kelkit Platformu'na dahil il ve ilçelerde koruma amaçlı imar planlarının, anıt eserler çevresindeki kentsel tasarım projelerinin, tescilli yapıların röleve projelerinin yapılmasına ve teknik denetime ÇEKÜL yardımcı oluyor. 
   Kelkit Platformu Kelkit havzasındaki tüm yerleşim yerlerinde öyle bir hareket yaratmış, kamu görevlileri, bölge yöneticileri ve halk hareketi öyle benimsemiş ki, görmeyene yaşamayana anlatılamaz. Kamu - sivil - yerel - özel ayrıcalığı, politik görüş, parti farklılığı unutulmuş... İnsanlar, "bugüne kadar ne yanlışlar yaptık, bundan sonra neler yapmalıyız " tartışmasına girmiş... Her iyi gelişme ve proje sadece o kent insanınca değil, çevre kentlerde de örnek olarak benimseniyor. Şimdilerde Kelkit havzasında bir başka heyecan var... 
   
      
   
</TEXT>
</DOC>
