<DOC>
<DOCNO> 194346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/yazar/altan.html </URL>
<DATE> 2003/11/09/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Çimdik çimdik makarna... 
</HEADLINE>
<TEXT>

   
   Dünkü Hürriyet'in manşeti şöyleydi "Türbana tam dolandık" 
   Tartışmalar sürüp gidiyor 
   - Türban, siyasal bir simge mi yoksa bireyin, demokratik özgürlükleri kullanma hakkıyla ilgili bir konu mu 
   - ... 
   - Kadınlarımızın yüzde 70'inin kullandığı başörtüsü ayrı, türban ayrı... Başörtüsü, dinsel kökenli bir gelenektir bizde... 
   - ... 
   - Atatürk ilke ve inkılapları doğrultusunda kamu alanlarına, yasaların yasakladığı bir kılıkla girilemez. 
   - ... 
   - Bütün karışıklıklar "kamu alanı"nın tanımlanmamış olmasından çıkmada... Parklar, tren istasyonları, vapur iskeleleri de birer kamu alanı değil mi 
   - ... 
   - Dinsel kökenli geleneklerimiz arasında, erkeklerin 4 hanım alması ve hangisini isterse, yargı kararı olmadan boşayıvermesi de var. Bireyin demokratik haklarından mı sayılacak, erkeklerin 4 hanım alması ve hangisini isterse, o an boşayıvermesi de 
   
   Bu tür sosyo - politik sorunlar çıktığı zaman en sağlıklı çözüm, uzlaştırıcı toplumsal bir sentezde anlaşmaktadır. 
   Biliyorsunuz, paparazzi dünyasının genç hanımları da bikiniyle, çıplak bacaklarını iki yana ayırıp, ellerini "oraları"nın üstüne koyarak çektiriyorlar, fotoğraflarını. 
   Demek ki, bizim demokrasimizde kamu görevlileri, hanımların baş tarafıyla, paparazziler de alt taraflarıyla ilgileniyorlar... 
   Ve işte Türk demokrasisinde kadın özgürlüğüyle ilgili bir sentez 
   Bikinili, çıplak bacakları ayrık, elleri orasında, başı türbanlı yahut başörtülü bir hanım tipi... 
   
   Zaten Başkan Bush da ne demiş 
   - Türkiye, Sierra Leone, Nijer, Endonezya, Senegal ve Arnavutluk gibi Müslüman ülkelerde, demokratik gelişimler görülmüştür. 
   Demek ki Müslüman ülkelerdeki demokratik gelişimin de kadın kılığı, başı kapalı ve kıçı açık olacak... 
   
   Sık sık sorulan bir soru 
   - Neden hep biz Batı'yı model olarak almaya çalışıyoruz da Batı, bizi model olarak almıyor 
   Yanıtı basittir 
   - Christophe Colomb, Amerika'yı Kaptan Cook da, Avustralya'yı keşfetme seferlerinde atlara değil de, gemilere bindikleri için... 
   
   Irak'la igili olarak yürüttüğümüz politika, tüm dünya ülkelerine örnek olacak bir kıvraklıkta sürüyor. 
   Önce 
   - Komşudaki yangına ilgisiz kalamayız... 
   Sonra 
   - Irak'a yardım etmek, Irak halkının huzurunu sağlamak, Irak'ın altyapısını gerçekleştirmek boynumuzun borcu... 
   Daha sonra 
   - Irak'ın Geçici Yönetim Konseyi, bizim Irak'a asker göndermemizi engelleyemez onlar Washington'un emrinde. Biz ise stratejik ortağıyız ABD'nin... 
   Ve daha sonra 
   - Irak'a asker göndermeyeceğiz. Zaten çok da gönüllü değildik göndermeye... 
   Rigaux, diye nüktedan bir Fransız yazı adamı, olgun bir politikacının tanımını nasıl yapar bilir misiniz 
   "Ne söyleyeceğini bilmeden konuşmaya kalkan, ne söylediğini bilmeden konuşan ve ne söylemiş olduğunu bilmeden konuşmasını bitiren kişi"... 
   
   Kırk yılı aşkın Kıbrıs politikamızla da ilgili bir tekerlemeyle bitirelim yazıyı 
   Masal masal matitas 
   Kaynanamın kıçı tas 
   Çukura düştü çıkamaz 
   Pır pır eder uçamaz. 
   
      
   
</TEXT>
</DOC>
