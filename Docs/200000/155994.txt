<DOC>
<DOCNO> 155994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/soneko17.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hisarcıklıoğlu Doğalgaz zammı geri alınsın... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, 1 Mayıs 2003 tarihinden itibaren yürürlüğe giren yüzde 12 oranındaki doğalgaz zammının, geri alınmasını istedi. 
     Hisarcıklıoğlu, yaptığı açıklamada, konuya ilişkin olarak Başbakan Recep Tayyip Erdoğan'a bir mektup gönderdiğini, mektupta zammın geri alınması konusundaki gerekçelerini anlattıklarını kaydetti. 
     Son 2 yıldır olumsuz ekonomik şartlar dikkate alındığında, sanayicinin bu süre içerisinde ayakta kalabilmek için büyük mücadele ve fedakarlıklar yapmak zorunda kaldığını ifade eden Hisarcıklıoğlu, mektubunda şu görüşlere yer verdi 
     ''1 Mayıs 2003 tarihinden itibaren yürürlüğe giren yüzde 12'lik rekor düzeydeki doğalgaz zammı, henüz, bu ekonomik şartların etkisi ortadan kalkmadan, üretim maliyetlerini doğrudan artıracak yeni olumsuzluk olarak ortaya çıkmıştır. 
     Hükümetimiz tarafından reel sektörün desteklenmesine ilişkin olarak açıklanan politikalar ile taban tabana zıt olan ve haklı bir gerekçesi bulunmadığına inanılan son zamdan önce doğalgaz fiyatı Botaş tarafından, dolar kuru 1 milyon 650 bin lira olarak kabul edilerek belirlenmiş idi. Şu anda, dolar kuru 1 milyon 550 bin lira seviyesindedir bu son zam, mevcut ekonomik ortamda, ihracat sayesinde ayakta kalmaya çalışan, tüm sanayi sektörlerinde rekabet gücünü zayıflatacak ve ekonomik büyümenin itici gücü olan ihracatımızı olumsuz etkileyecektir. 
     İhracatçılarımızın yüksek girdi maliyetlerinden ve artık günümüz şartlarına uymayan kambiyo mevzuatından kaynaklanan sıkıntıları ortada iken ve hükümetin üretime ve ihracata verdiği önemi vurgulayan beyanlarına rağmen, Botaş tarafından yapılan bu zamda ısrar etmek Artık daha fazla ihracat yapmayın anlamına gelmektedir. 
     Bu nedenle, uluslararası ve ulusal piyasa koşullarıyla ve hükümetin beyan ettiği ekonomik hedef ve destek politikalarıyla kesinlikle bağdaşmayan, doğalgaz zammının geri alınması tüm sanayicilerimizin ortak dileğidir.'' 
     
</TEXT>
</DOC>
