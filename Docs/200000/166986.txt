<DOC>
<DOCNO> 166986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/siyaset/siy05.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Ordu AB'ye karşı değil 
</HEADLINE>
<TEXT>

Portekiz ziyareti süren Başbakan, "Nihai karar Meclis'in, attığımız adımlarda ordunun görüşünü alıyoruz" dedi 
     ELÇİN ERGÜN Lizbon 

     Başbakan Recep Tayyip Erdoğan, Avrupa Birliği'nin AB anayasasına "AB, Hıristiyan kulübüdür" yönünde madde koymaya çalışanları eleştirerek, "AB, Hıristiyan ya da coğrafi bir birlik değildir" dedi. Erdoğan, Portekiz'de dün Başbakan Jose Manuel Duroa Barroso ile bir araya geldi. Erdoğan, hükümetin sürdürdüğü AB'ye uyum yasaları çalışmalarından söz etti. Barroso ise 2004'te alınacak karar konusunda Türkiye'nin ülkesine güvenebileceğini belirterek, "Türkiye, İslam-Batı çatışmasının önlenmesinde örnektir. Türkiye, İslam ülkelerine model olacaktır" diye konuştu. 
     Basın toplantısında "AB, Hıristiyan birliği, coğrafi birlik değildir. AB siyasi değerler bütünüdür" diyen Erdoğan, "AB konusunda hükümet-ordu arasında fikir ayrılığı mı var " sorusunu ise şöyle yanıtladı 
     "Attığımız adımların müzakeresini orduyla yaptık. Rahatlıkla söyleyebilirim ki, Türk ordusu, Türkiye'nin AB'ye girmesine karşı değil. Özellikle ordu ile ilgili konularda kendilerinin görüşlerini alıp olgunlaştırıyoruz. Nihai kararı Meclis alıyor." Portekizli bir gazetecinin, "IMF'ye yapılan ödemelerde bazı gecikmeler oluyor" yorumuna Erdoğan, "Ödemelerde gecikme yok. Program olduğu gibi yürüyor" dedi ve Devlet Bakanı Ali Babacan'ı göstererek, "Ödeme bakanı da burada" diye konuştu. Erdoğan, Irak'taki alt ve üstyapı çalışmalarında Portekizli işadamalarıyla birlikte ortak yatırım yapabileceklerini kaydetti. 

</TEXT>
</DOC>
