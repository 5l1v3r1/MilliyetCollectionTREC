<DOC>
<DOCNO> 176017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur42.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den veto.. 
</HEADLINE>
<TEXT>

     Cumhurbaşkanı Ahmet Necdet Sezer, orman niteliğini yitiren alanların satışına olanak sağlayan Anayasa değişikliğine ilişkin yasayı, TBMM'ye iade etti. 
     Cumhurbaşkanlığı Basın Merkezi'nden yapılan açıklamada, Sezer'in, 4960 sayılı ''Türkiye Cumhuriyeti Anayasasının Bazı Maddelerinin Değiştirilmesi Hakkında Kanun''u, bir kez daha görüşülmek üzere TBMM'ye iade ettiği bildirildi. 
     Sezer, ayrıca kızılağaç ve kestaneliklerin orman alanı dışına çıkarılmasını öngören yasayı kısmen iade etti. 
     Cumhurbaşkanlığı Basın Merkezi'nden yapılan açıklamada, Sezer'in, 4965 sayılı ''Orman Kanununda Değişiklik Yapılmasına Dair Kanun''un 1 ve 13. maddelerini, bir kez daha görüşülmesi için TBMM'ye iade ettiği bildirildi. 
     Söz konusu düzenleme, kızılağaç ve aşılı kestaneliklerin orman alanı dışına çıkarılmasını, bu ağaçların bulunduğu özel mülkiyete ait 3 hektardan büyük alanlardaki sınırlamaların da kaldırılmasını öngörüyordu. 
     Veto edilen yasalar 
     TBMM'nin 22. Dönem Birinci Yasama Yılı'nda üçü Anayasa değişikliği olmak üzere toplam 12 yasa bir kez daha görüşülmesi için TBMM'ye geri gönderildi. 
     Alınan bilgiye göre, Cumhurbaşkanı Ahmet Necdet Sezer, bu yasama yılında, bir kez daha görüşülmek üzere TBMM Başkanlığı'na geri gönderdiği 12 yasadan altısının bazı maddelerini, altısının da tümünü uygun bulmayarak veto etti. 
     AK Parti, 3 Kasım 2002'de yapılan seçim sonrasında tek başına hükümeti kurmasının ardından, kamuoyunda ''Genel Başkan Recep Tayyip Erdoğan'ın siyasi yasaklarının kaldırılması'' olarak nitelendirilen Anayasa değişikliğini hazırladı. Sözkonusu düzenleme AK Parti Hükümeti'nin veto edilen ilk yasası oldu. Bu yasa, TBMM'de bir kez daha görüldükten sonra Cumhurbaşkanı Sezer tarafından onaylandı. 
     Birinci Yasama Yılı'nda orman vasfını yitirmiş alanların satışı ile seçilme yaşının 30'dan 25'e indirilmesini öngören Anayasa değişikliği de Sezer tarafından veto edildi. TBMM'ye iade edilen yasa değiştirilerek Cumhurbaşkanı'nın onayına sunuldu. Ancak Sezer, yasayı bir kez daha görüşmek üzere bugün ikinci kez TBMM'ye iade etti. 
     ''Mali Miladı'' kaldıran yasa, basın-yayın yoluyla işlenen suçların ertelenmesine ilişkin yasa, vergi barışı yasası, memurlarda emeklilik yaşını 65'den 61'i indiren yasa, 7. AB Uyum Paketi yasası, iş güvencesinin yürürlük tarihinin ertelenmesine ilişkin yasa, yoksul öğrencilerin özel okullarda okutulmasına olanak sağlayan yasa, kızılağaç ve aşılı kestanelikleri orman sınırı dışına çıkaran yasa, Cumhurbaşkanı Sezer'in bu yasama yılında TBMM'ye geri gönderdiği düzenlemeler arasında buluyor. 
     Sözkonusu bu yasalardan bazıları değiştirildikten sonra, bazıları ise değiştirilmeden yeniden onaya sunuldu ve onaylanarak yürürlüğe girdi. 
     
     SEZER'İN VETOLARI 

     Cumhurbaşkanı Ahmet Necdet Sezer'in bu göreve seçildiği tarihten itibaren veto ettiği yasaların sayısı ise 20 oldu. 
     Sezer, TBMM'nin 21. Dönemi'nde toplam 8 yasayı bir kez daha görüşülmek üzere TBMM'ye göndermişti. 
     
     CHP'NİN TEPKİSİ 

     Öte yandan CHP Grup Başkanvekili Haluk Koç, Anayasa değişikliği ve Orman Kanunu değişikliği öngören kanunların Cumhurbaşkanı Ahmet Necdet Sezer tarafından veto edilmesi konusunda, ''AKP, hukuk tokadı yemeye devam edecek'' dedi. 
     Koç, CHP'nin bu konudaki görüşlerinin kamuoyu tarafından bilindiğini belirterek, şöyle konuştu 
     ''AKP, yeni dönemde de hukuk tokadı yemeye devam edecek. Hukukla inatlaşmaya devam ediyorlar. CHP, ülkenin değerlerinin kaynak paket olarak görülmesini karşı çıktı ve karşı çıkacak. 
     Meclis'te, ahlak sınırlarını zorlayan yöntemler kullanarak anayasa değiştirecek çoğunluğa ulaştıklarını sanıyorlar. Yanılıyorlar... 
     Konu bir kez daha TBMM'ye geldiğinde bunu yeniden anlatma fırsatımız olacak. Sonunda referandum olursa, ülkenin ranta teslim edilmesini istemeyen başta sivil toplum örgütleri olmak üzere herkesle bunu anlatacağız. AKP'nin tehlikeli gidişini herkes bilecek.'' 
     
</TEXT>
</DOC>
