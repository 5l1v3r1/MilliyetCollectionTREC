<DOC>
<DOCNO> 158129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/guncel/gun06.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Spor alanı', 'turistlik tesis alanı' olunca 
</HEADLINE>
<TEXT>
Hazine sattı değeri yükseldi 
     Antalya'nın, imar planında "spor alanı" olarak yer alan ve Hazine tarafından bu şekilde satılan Lara bölgesi Kemerağzı mevkiindeki 28 dönümlük arazinin, satıştan sonra 'Turistik Tesis Alanı'na çevrilmesi tartışma yarattı. DYP İl Başkanı Ali Zeybek, Antalya Büyükşehir Belediyesi'nin önceki günkü Olağanüstü Meclis Toplantısı'nda görüşülerek karara bağlanan 12. gündem maddesinin, devleti zarara uğrattığı ve kişilere rant sağladığını öne sürdü. 
     
     DEĞERİ 50 KATINA ÇIKACAK 
     Kemerağzı bölgesinde 12 bin 861 ada ve 1 parsel üzerinde bulunan 28 dönümlük arazinin, imar planında "spor alanı" olarak yer aldığını ve bu şekliyle kısa bir süre önce Hazine tarafından satışa çıkarıldığını belirten Zeybek, imar planındaki şekliyle o gün 1 trilyon 25 milyar liraya satılan arazinin değerinin, mecliste alınan karar üzerine "turistik tesis alanı"na çevrilmesiyle 50, belki de 100 katına çıkacağını söyledi. 
     Karara itiraz edeceklerini belirten Zeybek, "Bu büyük rant, devletin kasasına girmek yerine maalesef özel bir şirketin kasasına girmiştir. Hakkaniyet ölçülerinden uzak bu meclis kararıyla, kamu yararı yerine kişisel çıkarlar gözetilerek birilerine trilyonlar kazandırılmıştır" dedi. 
     

</TEXT>
</DOC>
