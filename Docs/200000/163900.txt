<DOC>
<DOCNO> 163900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sondun30.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen "Her ne olursa olsun Kıbrıs AB'ye üye olacak" 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, Kıbrıs sorununun çözümü konusunda ''fırsat penceresinin hala açık'' olduğunu, birleşik bir Kıbrıs'ı AB'de görmek istediklerini söyledi. 
     Rum kesiminin öngörüldüğü gibi AB'ye üye olacağını bildiren Verheugen, KKTC'nin ürünlerinin, Kıbrıs Türk Ticaret Odası tarafından onaylandıktan sonra, Rum kesimindeki limanlardan ihraç edileceğini söyledi ve ''bu konuda başka bir çözüm olmadığını'' iddia etti. 
     Günter Verheugen, 2004 Mayıs'ına kadar Türkiye-AB ilişkilerinin netleşmesini beklemenin Kıbrıs sorunu açısından ''çok tehlikeli'' olacağını ifade ederek, ''Bizim için de, Türkiye için de, çok büyük zorluklar var. Kıbrıs meselesini de bunun üzerine koyarsak, her şey daha da zorlaşır. Bunun için Kıbrıs sorununu Mayıs 2004'ten önce çözmemiz gerekir. Bunun pazarlığı olamaz'' dedi. 
     Kıbrıs'ta iki gün süren temaslarını, Rum kesimindeki Hilton Otel'de düzenlediği basın toplantısında değerlendiren Verheugen, adayı, Rum kesiminin AB üyeliği, Kıbrıs Türklerine yönelik açıklanan paket ve siyasi sorun nedeniyle ziyaret ettiğini belirtti. 
     Adanın tümünü AB'nin geleceğinde düşündüklerini ifade eden Verheugen, Rum siyasilerde, sorunun çözümü ve bunun BM Genel Sekreteri Kofi Annan'ın planı çerçevesinde olması yönünde kararlılık gördüğünü söyledi. Rum kesiminin AB üyeliğinin iyi gittiğini, birleşik bir Kıbrıs'ın AB'ye girmesini istediklerini, böyle bir durumda iki tarafın da kazançlı olacağını savunan Verheugen, siyasi duruma bakılmaksızın 'Kıbrıs'ın Rum kesimi Mayıs 2004'te AB'ye üye olacağını söyledi. 
     
     ''KKTC'DE MUHALEFET ANNAN PLANINI SAVUNUYOR'' 
     KKTC'deki 5 siyasi partinin yetkilileriyle ''yapıcı'' bir görüşme yaptığını ve durumu değerlendirdiklerini belirten Verheugen, KKTC muhalefet partilerinin, Annan planını ve kendisinin görüşlerini kararlı bir şekilde savunduğunu, plan çerçevesinde görüşmelerin başlaması için ellerinden geleni yapacaklarını söylediklerini ifade etti. 
     Cumhurbaşkanı Rauf Denktaş ile görüşmesinde, Denktaş'ın, ''Annan planının masada olmadığını'' söylediğini belirten Verheugen, KKTC'nin hayat standartlarının yükseltilmesine katkıda bulunacak bir paket hazırladıklarını ve bu paketin uygulanmasını istediklerini söyledi. 
     AB'nin KKTC'ye yapacağı mali yardım konusunda, KKTC'de pek olumlu görüşler ortaya konulmadığını belirten Verheugen, kendilerinin bu mali yardımı vereceklerini ifade etti. Verheugen, adada temasların devam etmesinden yana olduklarını, ''son sorumlulukların adadaki toplulukların omuzunda olduğunu'' kaydetti. 
     AB Komisyonu üyesi, KKTC'deki siyasi parti yetkilileriyle görüşmesinde, ''Cumhurbaşkanı Denktaş'ın by-pass edilmesinin gündeme gelip gelmediği'' yolundaki bir soru üzerine, ''Sayın Denktaş'ın konumunu gündeme getirmedik'' dedi. 
     KKTC'de Aralık ayında yapılacak seçimler öncesi durumdan bahsettiklerini anlatan Verheugen, görüşlerini açıkladığını ve Rum kesiminin AB üyeliği ile diğer gelişmeleri değerlendirdiklerini kaydetti. ''Adanın yeniden birleşmesi konusunda iyimser olup olmadığı'' yönündeki bir soruya karşılık da Verheugen, adanın birleşmesindeki sorunun güven sorunu olmadığını, bir anlaşma sorunu olduğunu savunarak, ''Herkes, bir AB üyesinin bu şekilde olmasına inanmıyor'' dedi. 
     Esas sorunun, AB'ye Kıbrıs Rum kesiminin mi, yoksa Kıbrıs'ın birleşik olarak mı gireceği konusu olduğunu kaydeden Verheugen, Kıbrıs'ı tek bir ülke olarak kabul ettiklerini, ne olursa olsun ''Kıbrıs''ın AB'ye gireceğini, Kıbrıs Türklerinin de gelmesini beklediklerini söyledi. 
     
     TÜRKİYE'NİN AB ÜYELİĞİ 
     Verheugen, ''Türkiye'nin AB üyeliği ile Kıbrıs sorunu arasında bir bağlantı kurulup kurulmayacağı ve AB'nin KKTC'ye yönelik hazırladığı paket konusunda yeni bir gelişmenin olup olmadığı'' sorusunu yanıtlarken, şunları söyledi 
     ''2004 Mayıs'ına kadar Türkiye ile AB'nin ilişkilerinin netleşmesini beklemek Kıbrıs sorunu açısından çok tehlikelidir. Bizim için de, Türkiye için de çok büyük zorluklar var. Kıbrıs meselesini de bunun üzerine koyarsak her şey daha da zorlaşır. Bunun için Kıbrıs sorununu Mayıs 2004'ten önce çözmemiz gerekir. Bunun pazarlığı olamaz.'' Temasları sırasında Türkiye'nin AB üyeliğine hiç değinmediğini belirten Verheugen, Türkiye'nin AB üyeliği konusunda, Kopenhag kriterlerinin yerine getirilip getirilmeyeceğine bakılacağını, kriterlerin yerine getirildiğinin görülmesi halinde müzakerelere başlanacağını kaydetti. Verheugen, Türkiye'deki hükümetin de bu konuda olumlu çalışmalar yaptığını söyledi. 
     Günter Verheugen, AB'nin KKTC için açıkladığı paketin yeterli olduğunu dile getirerek, Kıbrıs Türk ürünlerinin ihracı konusunda Kıbrıs Türk Ticaret Odası'nı yetkilendireceklerini söyledi. Verheugen, KKTC'de üretilen ürünlerin, KTTO'nun onayıyla Rum limanlarından ihraç edileceğini belirtti ve ''bunun ellerindeki tek olanak, mümkün olan tek yol olduğunu'' iddia etti. 
     
     ''DİYALOG SÜRECEK'' 
     Verheugen, ''1960 anlaşmalarına göre AB'ye birleşik bir Kıbrıs'ın üye olması gerekmiyor mu '' sorusu üzerine, bu görüşü kabul etmediğini, AB'nin görüşünün adadaki iki toplumun birleşmesi yönünde olduğunu söyledi. 
     AB Komisyonu üyesi, ''Denktaş ile görüşmenizden hayal kırıklığıyla mı ayrıldınız '' diye sorun gazeteciyi, ''Hayır, böyle bir şey yok. Ben buraya belli bir beklentiyle gelmedim'' diye yanıtladı. 
     Verheugen, ''Denktaş ile diyalogunun devam edip etmeyeceğine'' ilişkin bir soru üzerine de, diyalogunun devam edeceğini, ancak ne zaman biraraya gelecekleri konusunda tarih belirlemediklerini kaydetti. 
     
</TEXT>
</DOC>
