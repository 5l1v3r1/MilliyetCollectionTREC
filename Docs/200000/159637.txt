<DOC>
<DOCNO> 159637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/yasam/yas03.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bunu atlatırsam doktor olacağım' 
</HEADLINE>
<TEXT>

Prof. Yaşargil'in 'hayat piyangosunun' vurduğu küçüklerden Ayşe, dün hayatını geri alacağı ameliyata girmeden önce, işte böyle konuşuyordu... 
     EZELHAN ÜSTÜNKAYA Ankara 

     İlk kez Milliyet'in 'Yaşargil piyangosu onlara vurdu' başlığıyla duyurduğu Nazlı Ergüven ve Ayşe Erdoğmuş adlı iki küçükten biri dün 'hayata' döndü. 
     Türkiye'de 'hocaların hocası' olarak anılan dünyaca ünlü beyin cerrahı Prof. Dr. Gazi Yaşargil, 9 yaşındaki Diyarbakırlı Ayşe Erdoğmuş'u ameliyat etti. Beyin sapı tümörü rahatsızlığı bulunan Erdoğmuş, Prof. Yaşargil'in ücret almadan Bayındır Hastanesi'nde dün sabah gerçekleştirdiği ameliyat öncesi, "Bunu atlatırsam Gazi Hoca gibi doktor olup benim gibi hastaları ameliyat edeceğim" diyordu. Eğitim amacıyla ücretsiz ameliyat yapmak için Türkiye'ye gelen Yaşargil, Bayındır Hastanesi'nde üçüncü operasyonunu küçük Ayşe'ye yaptı. Yaşargil, Türkiye'de ilk kez uygulanan interaktif sistem eşliğindeki ameliyatı genç beyin cerrahlarına anlatarak gerçekleştirdi. 
     Ameliyat öncesinde Yaşargil'e kendi yaptığı resimleri hediye eden ilkokul 3. sınıf öğrencisi Ayşe, "Dünyanın en iyi doktoru beni ameliyat ediyor. Çok şanslıyım" derken, ameliyatın bitmesini ağlayarak bekleyen genç anne Remziye Erdoğmuş ise duygularını şöyle özetliyordu "Yukarıda Allah, ameliyatta hoca var. İnşallah kızım bu ameliyatı atlatacak.." 
     
     Yaşargil'e resim yaptı 
     Prof. Yaşargil'in bugün ameliyat edeceği 41 yaşındaki Necla Topal da, şimdiye kadar şanslı olmadığını, bundan sonra şansının döneceğine inandığını ifade etti. Ameliyattan korkmadığını belirten Topal, boşandığı için tedavisi sırasında maddi sıkıntılarla karşılaştığından yakınarak, hükümetten boşanan kadınlara sosyal güvence sağlamasını istedi. 
     Bayındır Hastanesi Nörolojik Bilimler Merkezi Koordinatörü Prof. Dr. Haluk Deda, beyinlerinin riskli bölgelerinde tümör bulunan 25 özel vakayı, ABD'ye gönderdiklerini ve burada Yaşargil'in dört hastayı seçtiğini belirtti. 
     

</TEXT>
</DOC>
