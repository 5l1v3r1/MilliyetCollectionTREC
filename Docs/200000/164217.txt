<DOC>
<DOCNO> 164217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sontur18.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İzleyiciler, televizyon reklamlarından şikayetçi... 
</HEADLINE>
<TEXT>

     Radyo ve Televizyon Üst Kurulu RTÜK , yayın kuruluşlarını, televizyon reklamlarının halkın yoğun şikayetlerine neden olduğu ve yayın ilkelerine aykırılık taşıdığını belirterek uyardı. 
     RTÜK'ten yapılan yazılı açıklamada, 3984 Sayılı Radyo ve Televizyon Kuruluş ve Yayınları Hakkında Kanun'un Reklam Yayınlarına ilişkin 19, 20, 21 ve 22. maddelerinin, reklamın tanımı, biçimi ve sunuluşu, yerleştirilmesi ile belirli ürünlerin reklamlarının yasaklanmasına ait hükümler içerdiği anımsatıldı. 
     Üst kurulun yayıncı kuruluşların reklam yayınlarını da izleyip değerlendiği ve bugüne kadar genellikle ''Olumlu ve esnek bir yaklaşım sergilediği'' ifade edildi. 
     Açıklamada, şu görüşlere yer verildi 
     ''Ancak son aylarda bu yayın türü ile ilgili olarak 3984 sayılı Kanun hükümlerine uygunluk açısından Alo RTÜK 178 servisine ulaşan halkımızın yoğun şikayetlerine konu olan ihlallerin yapıldığı görülmüştür. 
     Reklam kuşakları, bant ve çerçeve reklamları, özel tanıtıcı reklamlar, doğrudan satış reklamları, GSM numaraları verilerek yapılan reklamlar ile diğer telefon numaraları verilerek yapılan reklam yayınlarının yerleştirilmesi, biçimi, sunuluşu, süresi ve içerikleri açısından 3984 Sayılı Kanun ile ilgili yönetmelik hükümlerini ihlal ettiği, ayrıca söz konusu kanunun 4. maddesinde yer alan yayın ilkelerine aykırılık taşıdığı da belirlenmiştir. 
     Çocuklara ve gençlere yanlış mesajlar veren, ailelere yoğun maddi külfet yükleyebilecek bilgi iletişim telefon reklamları, özellikle yayınlanma zamanı ve içeriği açısından dikkatle izlenmektedir. 
     RTÜK olarak tüm yayın kuruluşlarımızın, kamu hizmeti anlayışı ile reklam yayınlarını, kanun ve yönetmelik hükümlerine uygun olarak yapacaklarına inanmaktayız.'' 
     
</TEXT>
</DOC>
