<DOC>
<DOCNO> 180471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sondun02.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
1 yılda 10 milyon kişinin kredi kartı çalındı 
</HEADLINE>
<TEXT>

     ABD'de, son bir yıl içinde yaklaşık 10 milyon kişinin kredi kartı, sosyal güvenlik numarası ya da banka hesap numarasının çalındığı ortaya çıktı. 
     Son 5 yıl içinde hırsızlık kurbanı olan kişilerin sayısı ise 27 milyona ulaşıyor. 
     Bu arada çok sayıda kurbanın da çeşitli gerekçelerle kimlik ya da kredi kartlarının çalındığını ihbar etmekten kaçındığı ifade edildi. 
     Hırsızların bu kart ve numaraları kullanarak bankalardan çektikleri paranın miktarı ise milyarlarca doları buluyor. 
     ''New York Post'' gazetesinin haberine göre, sadece son bir yıl içinde bu yoldan çalınan paranın miktarı 5 milyar dolara, mali kurumların zararı ise 48 milyar dolara ulaştı. 
     Kredi kartı ya da kimlik numarası çalınan bir kişinin durumu düzeltmek, kredi kayıtlarını eski haline getirmek ve borcunu ödememiş durumuna düşmemek için en az 1180 dolar harcadığı ifade ediliyor. 
     Yetkililer, bu tür hırsızlıklar içinde en yaygınının kredi kartı hırsızlığı olduğuna dikkati çekiyorlar. Kredi kartı hırsızlığı, toplam içinde yüzde 42 ile ilk sıraya yerleşirken, kaçak telefon, elektrik ya da gaz kullanmak yüzde 22 ile 2. sırada, banka hesabında yolsuzluk yapmak ise yüzde 17 ile 3. sırada geliyor. 
     
     NASIL ORTAYA ÇIKIYOR 
     Kurbanların, kredi kartı ya da kimlik numaralarının çalındığını, en çok yüzde 52 banka hesaplarını kontrol ederken farkettikleri bildirildi. 
     Olayların yüzde 26'sında ise banka veya benzeri finansal kuruluşlar müşterilerini, hesaplarındaki şüpheli işlemlerden haberdar ediyor. 
     Yetkililer, yolsuzlukların önlenebilmesi için banka hesap ekstrelerinin en az yılda 2 kez kontrol edilmesini, kişisel belgelerin imha edilmesini ve eski faturaların tasfiye edilmesini tavsiye ediyorlar. 
     
</TEXT>
</DOC>
