<DOC>
<DOCNO> 172245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/siyaset/siy10.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilirkişi herkesi kusurlu buldu... 
</HEADLINE>
<TEXT>

   Ercan Arıklı'nın ölümüne neden olan trafik kazasıyla ilgili hazırlanan bilirkişi raporunda, otobüs şoförü ve Arıklı'nın yanı sıra reklam panosu da kusurlu bulundu 
      SEMRA PELEK İstanbul 

   
   Vatan Dergi Grubu Yönetim Kurulu Başkanı Ercan Arıklı'nın ölümüyle sonuçlanan trafik kazasına ilişkin hazırlanan bilirkişi raporunda, halk otobüsü şoförü Ramazan Aksu ve Arıklı 8'de 3'er, otobüs durağı karşısındaki reklam panosu da yayaların görüşünü engellediği için 8'de 2 kusurlu bulundu. 
   Mecidiyeköy Büyükdere Caddesi Esentepe Otobüs Durağı'nda 17 Temmuz'da yapılan keşif sonucu İTÜ öğretim üyesi Prof. Dr. Selman Bayoğlu'nun hazırladığı bilirkişi raporu, davanın görüldüğü Şişli 9. Asliye Ceza Mahkemesi'ne geldi. 
   Raporda, yaya geçidine yaklaşırken hızını azaltmadığı için otobüs şoförü Ramazan Aksu'nun 8'de 3, yaya geçidinden araç yoluna girerken gerekli dikkati göstermediği için Arıklı'nın da 8'de 3, görüşü engellediği için de reklam panosunun 8'de 2 oranında kusurlu olduğu belirtildi. 
   Bu arada, Arıklı'ya 3 Haziran'da çarparak ölümüne neden olan 34 AC 1552 plakalı halk otobüsünün şoförü Aksu'nun, 2 - 5 yıl hapis cezası istemiyle yargılanmasına bugün devam edilecek. 
   
   
</TEXT>
</DOC>
