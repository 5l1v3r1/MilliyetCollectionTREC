<DOC>
<DOCNO> 180322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sontur05.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya, Irak'a asker göndermeyi Türkiye'ye danıştı... 
</HEADLINE>
<TEXT>

     Pakistan'ın ardından Japonya'nın da Irak'a asker gönderme konusunda Türkiye'ye danıştığı öğrenildi. 
     Edinilen bilgiye göre, Irak'ın yeniden yapılandırılmasına yardım etmek amacıyla bu ülkeye asker gönderilmesini öngören yasa tasarısını onaylayan Japonya, Ankara'daki Büyükelçiliği aracılığıyla, konuya ilişkin Türkiye'ye başvurarak, görüşlerini istedi. 
     Ankara'nın ilk etapta Tokyo'ya, ''Türkiye'nin karar alması durumunda, bizim komutamızda Irak'a gelmenizde fayda var'' mesajı verdiği öğrenildi. 
     Bu çerçevede, 9 Eylül'de 10 kişilik bir Japon milletvekili heyetinin, Irak'a asker gönderilmesi konusunda temaslarda bulunmak üzere Ankara'ya gelmesi bekleniyor. 
     Japonya'nın, onaylanan yasa tasarısı uyarınca, Irak'ta yeniden yapılandırma çalışmalarında görev yapmak üzere, bu ülkeye kara birliği göndermesi bekleniyor. Japon askerleri, Irak'ta çarpışmalara katılmayacak. 
     Sadece ulaştırma ve lojistik hizmetlerde çalışacak yaklaşık 1000 Japon askerinin Ekim ayında bölgede olması planlanıyor. 
     
</TEXT>
</DOC>
