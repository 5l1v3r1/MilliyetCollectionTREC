<DOC>
<DOCNO> 186809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sonspo05.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli Futboldan memnun değilim... 
</HEADLINE>
<TEXT>

     İkinci Futbol Ligi A Kategorisi lideri Vestel Manisaspor'un teknik direktörü Mustafa Denizli, takımının Göztepe maçında ortaya koyduğu futboldan memnun olmadığını söyledi. 
     Mustafa Denizli, yaptığı açıklamada, seyircisiz oynanan karşılaşmada takımının istediği gibi bir görüntü sergileyemediğini kaydetti. Denizli, şöyle konuştu 
     ''Skor dışında oynanan futboldan memnun değilim. Futbol için iyi bir atmosfer değildi. Kendi çizgimize daha yakın bir oyun ortaya koyabilseydik, daha farklı bir görüntü oluşurdu. Bir deplasman maçını daha galibiyetle geride bıraktık. Yolumuza devam ediyoruz.'' Karşıyaka ve Göztepe'nin ligdeki durumlarını da değerlendiren Denizli, iki ekibin de aldıkları seyircisiz oynama cezaları nedeniyle seyirci avantajını kullanamadığını belirterek, ''İyi bir seri yakaladıklarında iddialı duruma geleceklerdir'' diye konuştu. 
     Göztepe maçında sakatlanan Vedat İnceefe'nin belinde bir problemi olduğunu belirten Denizli, geniş bir kadroya sahip olduklarını ve eksiklerin takımda sorun yaratmayacağını söyledi. 
     
</TEXT>
</DOC>
