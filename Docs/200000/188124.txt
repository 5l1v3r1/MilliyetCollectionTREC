<DOC>
<DOCNO> 188124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/yazar/sazak.html </URL>
<DATE> 2003/10/12/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Bu aşkı yaşatacağız 
</HEADLINE>
<TEXT>

   
   1930'lu yıllardan kalma fotoğrafı TEMA Vakfı Onursal Başkanı Hayrettin Karaca göstermişti 
   İlk bakışta Cumhuriyet kutlamalarında askerlerin 'tüfek omuzda' resmi geçit yaptıklarını düşünüyorsunuz. Düzenli askeri birlikler ve at üzerindeki komutan, hükümet konağı benzeri bir eski yapının önünden geçiyorlar. Anadolu'da tipik bir 29 Ekim töreni izlenimi uyandırıyor. 
   Oysa askerler silah taşımıyor. 
      Fidan omuzda .. 
   Genç Cumhuriyet'in yoklukla, yoksullukla boğuşan ülke sevdalısı kuşakları, 'Ağaçlandırma Bayramı'nda yüzlerce binlerce fidanla, resmi geçit yapıyorlar. 
   Yıl 1933. Yer Sivas. 
   TEMA Vakfı bu fotoğrafı çoğaltmış üzerine de 'Bu aşkı yaşatacağız ' diye not düşmüş. 
   80 yıllık Cumhuriyet'in aşındırılan, yozlaştırılan pek çok değeri gibi ormanlarımıza da sahip çıkamadık. 
   Son facia Burgazada'da yaşandı. 
   40 hektar kızılçam ormanı, ihmal mi, sabotaj mı olduğu hala kuşkulu yangın sonucu kül oldu. 
   Güzelim ada, yeşile bezenmiş bir medeniyet kül olduktan sonra valiler, belediye başkanları, orman müdürleri buyruklar çıkarttılar 'Derhal 100 bin fidan dikilsin ' 
   Orman yanar Türk bakar. 
   İstanbul'un yanı başında avuç içi kadar adadaki yangını seyrettikten sonra yüzlerce yıllık ağaçları emirle yerine koymak mümkün mü 
   Yangının çıktığı pazartesi günü, Ege ve Marmara'da 40 dereceyi bulan sıcaklık ve lodos fırtınası vardı. Fırın gibi havada, öncelikle orman alanları tehdit altındaydı. Nitekim Bandırma feribotuna binmeden kötü haber geldi. Burgazada yanıyordu Mevsim başında Orhaniye yangınına da uzaktan tanık olmuştuk. 
   Böyle havalarda yangın çıkması kaçınılmaz. Ancak yangına müdahalede gecikme hele Burgazada açısından bağışlanamaz bir ihmal. Vurdumduymazlık. İstanbul sözde depreme hazırlanıyor Olası Marmara depreminde korkulan şiddet yaşanırsa 50 bin konut yıkılacak aynı sayıda insan yaşamından olacak. 
   Burgazada'ya yetişemeyen yardım, bir deprem anında yıkık dökük İstanbul'da nasıl organize edilecek 
   Adalılar, çöp sorununun yıllardır çözülemediğinden yakınıyorlar. Sivil toplumun gücü ve etkinliği bu tür olaylarda öne çıkıyor. Yangında ormanlık alanın yarısı kül olduktan sonra sorunlar tartışılmaya başlandı. 
   İhmal, sabotaj, 2B hepsi yangına yol açmış olabilir. Sonuçta, Burgazada korunamadı, yaşatmaya çalıştığımız aşk küllendi. 
   O eski fotoğrafa bir daha bakalım 
   Fidan omuza .. 
   
      
   
</TEXT>
</DOC>
