<DOC>
<DOCNO> 179111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/spor/ygokce.html </URL>
<DATE> 2003/08/30/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Luce'nin sürprizleri 
</HEADLINE>
<TEXT>

   
   Lucescu bu... Oyunu savunmaya dayandırıp, tümüyle kontrolü altına almak temel alışkanlığı... Hücum düzenine değişik taktikler, çeşitlemeler yapmak, oyunu kadro zenginliği ile şova dönüştürmek onun işi değil... O nedenle Beşiktaş'ın oyununda sürprize rastlamıyorsunuz... Sanki sonu belli bir filmi seyretmeye gidiyorsunuz... 
   Yine de, Denizli deplasmanında bir sürpriz yaptı Lucescu... Sergen'siz, Tümer'siz, Zago'suz, Ahmet Dursun'suz bir on birle başladı maça... 
   Orta alanda Kaan Dobra, Tayfur, Giunti ve İbrahim klasik oyunlarını oynarken, ileri uçta Pancu - Ahmed Hassan ve Sinan üçlü forvet görüntüsü verdiler. Gerçi bunlardan biri orta alanın önünde, hücumda ikilinin arkasında görev alacaktı ama, Beşiktaş'ta çok sık görüldüğü üzere, üçü de forvet hevesine kaptırdı kendilerini... Beşiktaş, Kaan Dobra ile golü erken buldu. Bu golde, son haftaların formda oyuncusu İtalyan Giunti'nin derin pasındaki zekaya ve görüşe saygı duymak gerekiyor. Sonraki goller futbolun cilvelerinden doğdu. Beşiktaş - Denizli mücadelesi, konuk takımın daha etkili olduğu, ancak ev sahibinin de sık sık pozisyon bulduğu bir maç olarak sergilendi. Beşiktaş savunması Zago'nun oynamadığı bölümlerde üst üste sayısız tehlike atlattı. Bunda Ersen Martin, Timuçin ve Ömer Rıza'nın vuruş zamanlamasını kaçırmaları önemli etkendi. 
   Maçın ikinci yarısında Sergen'le Beşiktaş biraz daha renklendi. Hele süper solakın ayaklarını değil, yarım metre yükseklikten uçarak kafasını konuşturduğu üçüncü gol alkışlanacak bir hoşluktu. Beşiktaş'ta maçın en iyi oyuncuları Kaan Dobra, İbrahim ve Giunti idi. Savunmada Emre, Ahmet Yıldırım, Ronaldo ve sonradan oyuna giren Zago, orta alandan kopup gelen Denizli ataklarında Cordoba'yı güç durumlara düşürdüler. Hele Emre'nin bir hava topunda Ersen Martin'e boyunduruk takması vardı ki, bunun adı penaltı olmalıydı. 
   Denizlispor aradığı golleri çok geç buldu, Beşiktaş'ı kötü bir sürprizden Dereli'nin kronometresi kurtardı. 
   Denizlispor, yeni oyuncularla oluşturduğu kadroyu henüz olgunlaştıramamış. Giray Bulak'ın zamana ihtiyacı var. Beşiktaş ise ligin başından beri kanımca en dengesiz oyununu oynadı, ama yine de kazanmayı bildi. Ne var ki Şampiyonlar Ligi yaklaşırken, savunmada ortaya çıkan aksaklıklar endişe veriyor. Elbette Lucescu bu işin çaresini bulacaktır. Çünkü savunma onun uzmanlık alanı 
   Denizlispor taraftarlarını, Denizli seyircisini bu kadar gergin ve öfkeli görmemiştik. Selçuk Dereli'nin kafasında patlayan ayran kutusu Denizlispor ile ilgili anılarımızın en kötüsü olacak. Elbette anonsların bedeli de ödenecek. Dileyelim tekrarı olmasın. 
   
      
   
</TEXT>
</DOC>
