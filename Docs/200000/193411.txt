<DOC>
<DOCNO> 193411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/yasam/ayas.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Öğretmenim annem benim' 
</HEADLINE>
<TEXT>

   Önce üvey annesi, sonra üvey babasının istemediği Eray Türk'e, lisedeki İngilizce öğretmeni sahip çıktı. Öyle ki, Eray, öğretmenine 'anne' demeye başladı 
      Ümran Avcı 
   
   Göztepe İhsan Kurşunoğlu Lisesi son sınıfta okuyan 17 yaşındaki Eray Türk, yüzlerce örneği olan parçalanmış bir ailenin tek çocuğu. 
   Annesinin ikinci eşi olan üvey babası onu evden kovduğunda Ankara'da 7. sınıfa giden Eray, çaresiz İstanbul'daki babasının yanına yerleşti. Liseye devam ettiği yıl okul çıkışı gittiği evinde kendisini karşılayan kadın, kendisini 'Babanın yeni eşiyim' diye tanıtınca, Eray'ın hayatı k busa döndü. Eray, birkaç gün sonra da bu kadın tarafından evden kovuldu. Elinde bavuluyla sokağa çıktığında gideceği kimsesi yoktu. İngilizce öğretmeni Berna Şolt dışında... 
   
   Zili çalması yetti 
   Eray, öğretmeninin zilini çaldığında, 12 yıllık evli, bir çocuk annesi 33 yaşındaki Berna Şolt, ailesiyle akşam yemeğine oturmuştu. 
   Berna Öğretmen kapıyı açtığında, karşısında yaşam öyküsünü ezbere bildiği Eray'ı gördü. Olanları dinleyince, kararını verdi öğrencisini bu şekilde sokağa atamazdı. Berna Öğretmen eşiyle konuştu ve aile Eray'ın bir yıl kendileriyle yaşamasına karar verdi. Kısa süre sonra öğretmenine 'Anne' demeye başlayan Eray, ilk defa mutlu bir aile ortamıyla tanışmıştı. 
   Bu sevgi ortamında geçen bir yılın ardından da Berna Öğretmen Eray'a desteğini eksiksiz sürdürdü. Bu yılın başında Eray'a kiralık bir ev tuttu. 
   Eray'ın kirası ve cep harçlığı da yine 'Berna Annesi' ve diğer öğretmenlerince karşılanıyor. Eray bir yandan da dershanede üniversiteye hazırlanıyor. 
   
      'Tek dileğim ona kulüp bulmak...'    Fotoğraf BÜNYAMİN AYGÜN 
   "İnsanın çocuğu olması için doğurması şart değil" diyen Berna Öğretmen, "Futbol, Eray'ın tek hayali. Gaziantepspor istedi ancak kulübü Anadoluhisarı öyle yüksek paralar talep etti ki, hayalleri bir anda tükendi. Tek dileğim, Eray'a bir kulüp bulmak" derken, Eray ise duygularını şöyle özetledi "Öz annemden görmediğim ilgi ve şefkati o verdi." 
   
   
</TEXT>
</DOC>
