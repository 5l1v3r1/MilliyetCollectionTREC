<DOC>
<DOCNO> 154111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sontur42.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP İstanbul İl Başkanı istifa etti... 
</HEADLINE>
<TEXT>

     DYP İstanbul İl Başkanı Mücahit Türkkan, görevinden istifa etti. 
     Türkkan, Pera Palas Oteli'nde düzenlediği basın toplantısında, 5 Şubat 2003'de göreve atandığını belirtti. Türkkan, şunları söyledi 
     ''Partinin vizyonunda değişiklik yapabilir, gençler, kadınlar ve İstanbul'la ilgili projelerimizi gündeme getirebiliriz diye düşündüm. Ancak bazı problemler nedeniyle -ben bunu statüko olarak nitelendiriyorum- bunları gerçekleştiremeyeceğim göründüğünden dolayı istifa etmeyi uygun buldum ve dün il başkanlığından istifa ettim.'' Bir partili olarak hizmete devam edeceğini, partiyle ya da Genel Başkan Mehmet Ağar'la ilgili sorunu bulunmadığını anlatan Türkkan, il başkanlığına Ertan Uygun'un getirildiğini kaydetti. 
     Türkkan, bir soru üzerine, DYP Genel Başkanı Ağar'ın çok yakın dostu olduğunu bildirerek, ''Ayrılmam gerektiğini bildirdiğimde, kalmamı istedi. Ancak kalmamın projelerimi yapmama yetmeyeceğini savunarak, ayrılmam gerektiğini söyledim. Kendisi de anlayışla karşıladı'' dedi. 
     




</TEXT>
</DOC>
