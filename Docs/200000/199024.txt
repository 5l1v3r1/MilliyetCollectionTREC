<DOC>
<DOCNO> 199024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/soneko25.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sebzede bayram sonrası ucuzluk... 
</HEADLINE>
<TEXT>

     Turfanda üretim merkezi Antalya'da, bayram öncesi artan sebze fiyatları düşmeye başladı. 
     Antalya Büyükşehir Belediyesi Toptancı Hal Daire Başkanlığı'ndan alınan bilgiye göre, bayram sonrası toptancı haline ürün girişinde artış oldu. Bu nedenle fiyatlar geçen haftaya oranla düştü. 
     Toptancı Hali'nde, fiyatı 200 bin lira düşen dolmalık biber 1.5 milyon liradan, fiyatı 250 bin lira düşen domates ise 450 bin liradan alıcı buldu. 
     Geçen hafta 1 milyon 800 bin liradan satılan kabak, 1 milyon lira düşüşle 800 bin liradan, karnabahar 300 bin lira düşüşle 700 bin liradan, beyaz lahana 100 bin, kırmızı lahana 150 bin lira düşüşle 700 ve 800 bin liradan satıldı. 
     Adedi 100 bin lira düşen marul 500 bin liradan, bayram öncesi fiyatı 2 milyon liraya yükselen patlıcan da 500-900 bin lira arasında düşüşle cinslerine göre 900 bin ile 1 milyon 100 bin liradan işlem gördü. 
     Salatalık da 600 bin lira düşüşle, 800 bin liradan müşteri buldu. 
     İthal ve yerli kuru sarımsak, fiyatlarını koruyarak 3.5 milyon ile 5 milyon liradan satıldı. 
     
     FİYATI ARTANLAR 
     Öte yandan, birinci kalite sivri biberin fiyatı, geçen haftaya göre 100 bin lira arttı ve biber 1.5 milyon liradan satıldı. Kapya biber 800 bin lira artışla 4 milyon liradan, Macar biberi 300 bin lira artışla 1 milyon 600 bin liradan işlem gördü. 
     Taze fasulye 200 bin lira artışla 2 milyon liradan, taze yeşil soğan da 500 bin lira artışla 1 milyon 800 bin liradan müşteri karşısına çıktı. 
     
</TEXT>
</DOC>
