<DOC>
<DOCNO> 156626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/soneko27.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Coşkun Hükümet olanak biz dövize müdahale edemeyiz 
</HEADLINE>
<TEXT>

     Sanayi ve Ticaret Bakanı Ali Coşkun, Merkez Bankası'nın bağımsız bir kuruluş olduğunu, dövizle ilgili hareketlerin de Merkez Bankası'nın kontrolünde bulunduğunu belirterek, ''hükümet olarak, biz, şimdi, dövize müdahale etmiyoruz, edemeyiz de'' dedi. 
     Coşkun, ASO Sincan 1.Organize Sanayi Bölgesi'ni ziyaret ederek, Ankaralı sanayicilerin sorunlarını dinledi. Ali Coşkun, burada yaptığı konuşmada, son günlerde dövizdeki düşüşe değinerek, TL'nin döviz karşısında güçlenmesinin güzel birşey olduğunu, ancak, ekonominin istikrara kavuşması halinde bu güzelliğin söz konusu olacağını söyledi. 
     Dövizde iniş ve çıkışların yurtdışına para transferine neden olduğunu anlatan Bakan Coşkun, 3-5 ay önce 1 milyon 700 bin liradan döviz bozdurarak Hazine bonosu alan bir kişinin faiz ve anapara ile beraber kazandığı paranın çok yüksek olduğunu söyledi. 1000 dolar yerine şimdi 1600, 1700 dolar satınalabildiğini anlatan Coşkun, Türkiye'de döviz bazında yüzde 70'lere varan oranlarda rant elde edilmesinin mümkün olduğunu kaydetti. Coşkun, bu durumu eleştirirken, ''Türkiye, böyle soyuluyor'' dedi. 
     Merkez Bankası'nın 2001 yılı Kasım ayından bu yana bağımsız bir kuruluş haline geldiğini ifade eden Coşkun, ancak, Türkiye'de bağımsızlığın yanlış anlaşıldığını vurguladı. 
     Coşkun, şöyle dedi 
     '' Ben istedim mi yaparım ... Devlet içinde devlet oluyor. Dolayısıyla, hükümet olarak, biz, şimdi dövize müdahale etmiyoruz, edemeyiz de. Bankacılık Düzenleme Denetleme Kurulu'na, bankalara biz müdahale edemiyoruz. Şimdi Türkiye'de üst kurullar modası yerleşti. Bu ABD'den alındı, biz karşı değiliz ama ABD'de başkanlık sistemi var. Ben Şeker Fabrikası'ndaki muhasebe şefini tayin edemiyorum, görevden alamıyorum. Ama, ABD'deki başkan iki saniyede istediği üst kurulun başkanını değiştirebiliyor. 
     Onun için siyasi otoritenin dışına çıkarırken, bağımsız denetimden uzak kurumlar oluşturduk. Bunları söylediğimizde de, aman dokunmayın deniliyor, sonra da bu toplantılarda müdahale edin deniliyor.'' Ekonomi istikrara kavuşmadığı sürece suni tepkilerle bazıları kazanırken, bazılarının kaybettiğini anlatan Bakan Coşkun, hükümet ve Hazine olarak bu durumu dikkatli bir şekilde takip ettiklerini söyledi. 
     
     ''YEREL YÖNETİMLER YASASI'NA BAZI GÜÇ ODAKLARI KARŞI'' 
     Hükümetin ekonomiyle ilgili yaptığı icraatları da anlatan Bakan Coşkun, Yerel Yönetimler Yasası'nın yakında çıkarılacağını, bazı güç odaklarının bu yasaya karşı olduğunu söyledi. 
     Bakanlık olarak birçok yetkilerini odalara devrettiklerini de ifade eden Coşkun, bazı yetkilerin ise Odalar Birliği'ne devredileceğini vurguladı. 
     
     ASO BAŞKANI ÇAĞLAYAN 
     ASO Başkanı Zafer Çağlayan da, yaptığı konuşmada, son günlerde dolarda yaşanan düşmeye değinirken, Merkez Bankası'nın piyasalara geç müdahale ettiğini öne sürerek bu durumu eleştirdi. 
     Merkez Bankası'nın bu konuda geç uyandığını ve geç reaksiyon verdiğini ifade eden Çağlayan, ''iş bitti, testi kırıldı, sonra müdahale etmeye başladılar'' dedi. 
     Konuşmaların tamamlanmasının ardından, Bakan Coşkun ASO 1. Organize Sanayi Bölgesi'ndeki bazı tesislerde incemelerde bulundu. 
     
</TEXT>
</DOC>
