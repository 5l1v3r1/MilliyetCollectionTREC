<DOC>
<DOCNO> 152547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sondun08.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Julia Roberts'a kocasının eski eşinden kötü sürpriz.. 
</HEADLINE>
<TEXT>

     Hollywood'un en çok kazanan yıldızı Julia Roberts, özel hayatında ''kaybeden'' olmaya devam ediyor. Evliliğinde sıkıntılı günler yaşayan yıldıza, kocası Danny Moder'ın eski eşi Vera Moder üzerinde intikam dolu yazılar bulunan bir tişört gönderdi. 
     Internetteki ''peoplenews'' sitesinin haberine göre, Vera Moder, yuvasını yıkmakla suçladığı Roberts'tan ''kendi dizaynı'' tişörtle intikam aldı. 
     Tişörtün üzerine, ''Bakalım Şimdi Kim Ağlıyor '' yazan Moder, ''Bunun karşısına da Roberts'ın Moder'ın ikinci eşi olduğunu gösteren dev bir ''2'' sayısı koydu. Böylece, Julia Roberts'a evliliğinde yaşadığı sıkıntıları acımasızca hatırlatan Vera Moder, dağılan yuvasının intikamını güzel yıldızdan almış oldu. 
     Danny Moder'ın kendisine döneceği ümidini halen taşıyan Vera Moder, eski soyadını kullanmaya da devam ediyor. 
     Bu arada, Roberts'ın kameraman eşi Danny Moder da garip davranışıyla gittiği gece kulübünde dikkatleri üzerine çekti. 
     Gece kulübünde Julia Roberts'ın kendisiyle evlenmeden önce nişanlı olduğu Benjamin Bratt'e içki ısmarlayan Moder'ın aktör Bratt ile çizdiği samimi tablo görenleri şaşırttı. 
     Santa Monica'daki gece kulübünde bulunan bazı müşteriler, ''İkisi sanki kırk yıllık arkadaş gibiydiler. Danny, Benjamin'e iki bira ısmarladı ve sohbetlerinde kadınları çekiştirdiklerini duyduk'' açıklamasında bulundular. 
     Julia Roberts ile Danny Moder, 4 Temmuz 2002'de dünyaevine girmişti. 
     





</TEXT>
</DOC>
