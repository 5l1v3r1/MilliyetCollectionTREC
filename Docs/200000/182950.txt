<DOC>
<DOCNO> 182950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sonspo10.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor G.Saray maçını unutmak istiyor.. 
</HEADLINE>
<TEXT>

     Konyaspor'da, hafta sonu deplasmanda oynanacak Gençlerbirliği maçının hazırlıkları sürüyor. 
     Futbol Şubesi Sorumlusu ve Basın Sözcüsü İbrahim Kaplan, hazırlıkların günde çift antrenmanla devam ettiğini, takımın motivasyonunun yerinde olduğunu kaydetti. 
     Gençlerbirliği'nin oynadığı güzel futbolla izleyenlere zevk vermesinin yanı sıra, diğer takımların da korkulu rüyası haline geldiğini belirten Kaplan, kırmızı-siyahlıların kendini kanıtlamış iyi bir ekip olduğunu söyledi. 
     Kaplan, Gençlerbirliği maçının zor bir deplasman olacağını, bu nedenle Galatasaray galibiyetini bir an önce unutmaları gerektiğini ifade ederek, şunları söyledi 
     ''Büyük bir kulübü yenmenin mutluluğu yaşadık ancak bu geride kaldı. Galatasaray maçını unutmadan sahaya çıkarsak, Gençlerbirliği deplasmanından boynu bükük döneriz. Çünkü bizim için bu maç daha önceki maçlardan çok daha zor olacak. Şu anda, sıralamada istediği yere ulaşamayan kırmızı-siyahlı ekip, kazanmak için her şeyini ortaya koyarak, oynayacak.'' Takım içinde uyumun tam olarak sağlandığını ve artık hiçbir rakipten korkmadıklarını vurgulayan Kaplan, ''Sahaya kazanmak için çıkacağız. İyi mücadele edersek puanla döneceğimize inanıyorum. Ligdeki hedeflerimize ulaşmak için de Ankara'dan istediğimizi almalıyız'' dedi. 
     
     SEDAT ''KENDİMİZE GÜVENİYORUZ'' 
     Yeşil-beyazlı ekibin orta saha oyuncusu Sedat ise, Lig'in ilk 5 haftasında oynadıkları güzel futbol ile alınan puanların kendilerine olan güvenlerini artırdığını kaydetti. 
     Takımda uyum sorunu kalmadığını ve hazırlıkların oldukça keyifli bir havada geçtiğini ifade eden Sedat, ''Ankara'dan mutlaka puanla döneceğiz. Artık bizim için deplasman maçı veya İstanbul ya da Anadolu takımının bir önemi yok. Sahaya çıkıp kafamızdaki oyunu sergileyerek istediğimizi almak istiyoruz'' diye konuştu. 
     
</TEXT>
</DOC>
