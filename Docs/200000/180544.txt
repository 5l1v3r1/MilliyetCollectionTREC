<DOC>
<DOCNO> 180544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sonspo17.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dr. Bayrakçı Canaydın kalp krizi geçirmedi, yarın taburcu oluyor 
</HEADLINE>
<TEXT>

     Amerikan Hastanesi Dahiliye ve Kardiyoloji Uzmanı Dr.Sinan Özbayrakçı, bugün koroner anjiyografi geçiren Galatasaray Kulübü Başkanı Özhan Canaydın'ın sağlık durumunun iyi olduğunu açıkladı. 
     Konuyla ilgili olarak Amerikan Hastanesi Toplantı Salonu'nda basın mensuplarına açıklama yapan Dr.Sinan Özbayrakçı, başkan Özhan Canaydın'a başarılı bir koroner anjiyografi uygulandığını ve kalbinde müdahaleye gerek duyulacak bir rahatsızlığa rastlanmadığını söyledi. 
     Başkan Canaydın'ı yarın taburcu etmeyi planladıklarını anlatan Özbayrakçı, bu durumun speküle edilmemesini de isteyerek, ''Bu olay kesinlikle kalp krizi değil, rutin bir check-up'ın sonucudur. Biz operasyonda herhangi bir damar tıkanıklığına dahi rastlamadık'' diye konuştu. 
     Bu arada istirahatini sürdüren Özhan Canaydın'ı kimsenin ziyaret etmesine izin verilmezken, teknik direktör Fatih Terim'in operasyon öncesi moral ziyaretinde bulunduğu öğrenildi. 
     Diğer yandan sarı-kırmızılı kulübün resmi internet sitesinde yayınlanan mesajda da, ''Galatasaray camiasının tüm fertleri adına, başkan Özhan Canaydın'a geçmiş olsun dileklerimizi iletiyoruz'' denildi. 
     
</TEXT>
</DOC>
