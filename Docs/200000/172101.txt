<DOC>
<DOCNO> 172101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sondun17.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerleri Irak sokaklarında rastgele ateş açmaya başladı.. 
</HEADLINE>
<TEXT>

     Amerikan askerlerinin dün gece, Irak'ın devrik lideri Saddam Hüseyin'i bulmak amacıyla Bağdat'ın Mansur semtindeki bir eve baskın düzenledikleri sırada, bir grup askerin de oradan geçen arabalara rasgele ateş açtığı bildirildi. 
     Görgü tanıkları, akşam saatlerinde bölgeye 75 kadar Amerikan askerinin geldiğini, askerlerin anayolu kapattıklarını, ancak masum sürücülerin operasyon bölgesine girmesini önleyemediklerini söylediler. 
     Görgü tanıklarından biri, Reuters'a yaptığı açıklamada, ''Otomobiller yolun yukarısından geldiler. Amerikalıların burada olduklarını bilmiyorlardı. Bunlar evlerine giden normal insanlardı. Amerikan askerleri doğruca uzağa ateş açtılar'' diye konuştu. 
     Bir görgü tanığı, ''Burayı tellerle çevirmeliydiler. Böylece insanlar burada operasyon yapıldığını bilirdi. Burası bir yerleşim bölgesi. Sivillere dikkat etmeliler. Burada çocuklar da yaşıyor'' dedi. 
     Görgü tanıkları, askerlerin bir Humvee zırhlı aracından bir otomobile ateş açtığını, daha sonra ikinci bir aracı taradığını belirterek, ''Bu rasgele bir ateşti'' dediler. 
     Kurşunlardan birinin park halindeki bir aracın benzin deposuna isabet ederek otomobilin yanmasına yol açtığı belirtildi. 
     Görgü tanıkları, Amerikan askerleri çekilirken, Iraklı itfaiyecilerin yangınları söndürmeye geldiğini anlattılar. 
     Mansur'da bu sabah Amerikan askerleri görünmezken, yanmış ya da kurşunla delik deşik olmuş 4 otomobilin götürüldüğü belirtildi. 
     Mansur sakinlerinden Muhammed, ''Bu tür olaylar insanların Amerikalılardan nefret etmesine yol açıyor. Başlangıçta Irak halkı Amerikalıların gelmesinden memnundu, ancak şimdi onlar kendileriyle Irak halkı arasına bir duvar ördüler'' dedi. 
     Amerikan askerlerinin dün Mansur'daki villaya yaptıkları baskından sonra hastaneye, biri onlu yaşlardaki bir çocuğa ait 5 ceset getirildiği bildirilmişti. 
     Amerikalı bir askeri sözcü, baskının Saddam ile yakın yardımcılarının yakalanması için görevlendirilmiş Görev Gücü 20 tarafından yapıldığını bildirdi. 
     
</TEXT>
</DOC>
