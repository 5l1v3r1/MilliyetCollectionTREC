<DOC>
<DOCNO> 183330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/yazar/pulur.html </URL>
<DATE> 2003/09/19/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Rüşvet vukuat - ı adiye olursa... 
</HEADLINE>
<TEXT>

   
   TOPLUM, istisnaları bir kere genelleştirdi mi, iflah olmaz. Bu, şu demektir "rüşvet" istisnai bir olgudur, rüşvet vardır ama, herkes rüşvet almaz, devlet de rüşvet alanın yakasına yapışır, hesabını sorar. 
   Ama rüşvet ayrıcalık değil, doğal bir olgu, bir vak'a halini alırsa, kimse rüşveti yadırgamaz, olağan kabul eder, hatta rüşvet almayana "istisnai bir mahluk" gözüyle bakılır. 
   Geçenlerde bir trafik polisi, iki meslektaşını öldürdü, ilk ifadesine göre, öldürdükleri rüşvet yiyordu, onu da buna zorluyorlardı. 
   Bu ifadenin, ne kadar gerçek olduğu, yargılama sonunda anlaşılacak, bugünden doğru veya yanlış demek mümkün değil... 
   Lakin, cinayetten sonra, kimse aksini söylemedi, suskunluk, adeta, arkadaşlarını öldüreni haklı bulur gibiydi, öldürmesini değil de, söylediklerini... 
   
   İŞTE, tehlikeli olan budur, rüşveti olağan bir olgu gibi kabullenmek. 
   Bir Yargıtay başkanını "Vicdanla, cüzdan arasında sıkıştık kaldık " dediği bir memlekette bu da yadırganamaz. 
   Ve maalesef asıl, yadırganacak olan nedir bilir misiniz 
   Şimdi anlatacağımız bir olay... 
   
   OLAY, bir ilçede geçer, karı koca, o gece bir arkadaşlarına yemeğe davetlidirler, yemekte yenilir, içilir, geç saatte evden çıkılır, ilk kavşakta trafik ekibi çevirme yapar... 
   Arabayı kullanan adamın, alkol kontrolü yapılır, limiti, bir hayli değil biraz aşmıştır, ceza kesilecek, ehliyete el konulacak, araç o gece bağlanacaktır. 
   Otomobilin sahibi ve sürücüsü "içkili araba kullanmanın mazereti olamaz " diye söze başlar 
   "Biz iki yıldır, amansız hastalığa yakalanan bir yakınımızı geçenlerde kaybettik, kendimize gelelim, diye karımla kısa bir tatile çıktık, buradaki arkadaşımıza uğradık, o da bizi bırakmadı, yemekte şarap içtim.... Bunları mazeret diye anlatmıyorum." 
   Ekip şefi "size inanıyorum " dedi 
   "Ehliyetinize el koymayacağım, yalnız sizi, bu halinizle arabaya bindirip gönderemem, anahtarı bize verin, biz arabanızı güvenilir, bir yere çekelim, siz de taksiyle otele dönün... Bir daha da bunu yapmayın, bizi de unutun " 
   
   OLAYI bize anlatana sorduk 
   "Rüşvet istese verir miydin " 
   "Elbette, ama ima bile etmedi " 
   Rüşvetin olağan bir olgu gibi kabul edildiği bir memlekette böyleleri de var, maalesef ki istisna 
   Şimdi bazıları diyecekler ki 
   "O polis de görevini yapmamış " 
   Olabilir ama, rüşvet de yememiş ya 
   Rüşvet mi, görevini yapmamak mı 
   Bir düşünün... 
   
      
   
</TEXT>
</DOC>
