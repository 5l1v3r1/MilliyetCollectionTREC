<DOC>
<DOCNO> 161157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/yasam/yas04.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul yolunda ürküten rapor 
</HEADLINE>
<TEXT>

Her gün çocuklarımızı emanet ettiğimiz servis şoförlerinin yarısı depresyonda, üçte ikisi de tehlikeli araç kullanıyor... Beşte biri ise araca bile bindirilmemeli 
     NESLİHAN CUYAR İstanbul 

     Uzmanlar tarafından yapılan son araştırma, her gün çocuklarımızın canını emanet ettiğimiz servis şoförlerinin büyük kısmının ciddi psikolojik problemler yaşadığını ortaya çıkardı. 
     Servis şoförlerinin mutlaka psikoteknik ve psikiyatrik muyaneden geçmeleri gerektiğini gösteren araştırmayı, Bakırköy Psikoteknik Değerlendirme ve Trafik Danışmanlık Merkezi'nden Psikiyatr Doktor Ayhan Akcan yaptı. Akcan, bazı özel okulların talebiyle 152 servis şoförünün psikolojik durumunu inceledi. Ve uygulanan trafik agresyon testi sonucu, 2001 - 2002 yılları arasında yaşları 23 ile 58 arasında değişen şoförlerin yüzde 20'sinin kesinlikle servis şoförülüğü yapamayacağı belirlendi. 
     
     Polis varsa sorun yok 
     Servis şoförleriyle ilgili bu araştırmanın diğer ürkütücü sonuçları ise şöyle sıralandı Yüzde 40'ı depresyonda ve yüzde 15'inde sosyal fobi var. Yüzde 33'ü araç kullanırken etrafı kontrolde zorlanıyor. Yüzde 66'sının kural ihlali yapma potansiyeli yüksek. Yüzde 20'si engellendiğinde tepki gösteriyor. Yüzde 66'sı tehlikeli araç kullanıyor. Yüzde 33'ü öfkesini hemen dışa yansıtıyor. Şoförlerin tamamı ancak trafik polisi varsa kurallara uyuyor. 
     
     Psikolojik test zorunlu olmalı 
     Bu ürkütücü sonuçları değerlendiren Doktor Akcan, okul servislerinin sürücülerine mutlaka psikolojik testler uygulanması gerektiğini belirtiyor ve "Bazı özel okullar kendi servis şoförlerine bu testleri zorunlu kılıyor. Devlet okullarından böyle bir talep almadık" diyor. 
     Özel Okullar Derneği Başkanı Rüstem Eyüboğlu da, bu testleri talep eden özel okul sayısının da çok sınırlı kaldığını belirterek, "Biz de ısrarla bunu istiyoruz. Her araçta 20 yavrunun hayatı ellerinde. Gerek fizyolojik, gerek psikolojik bakımdan ehliyetleri sağlıklı olmalı" diye konuşuyor. 
     
'Hastane raporu yeterli olmamalı'      Okul servis araçlarının şoförlerinin 'ruh durumlarıyla' ilgili ürkütücü sonuçları ortaya çıkaran Psikiyatr Doktor Ayhan Akcan, araştırmanın, bu meslek için zorunlu tutulan tam teşekküllü hastanelerin sağlık kurulu raporlarının yetersiz kaldığını açıkça ortaya koyduğu görüşünde. Akcan, uyguladıkları psikoteknik testleri ise şöyle anlattı "Sürücü davranış analizinde şoförün trafikte davranış boyutu, kişilik ve narsist kişilik boyutu araba kullanma sırasında kontrolsüz, dikkatsiz ve içinden geldiği gibi dürtüsel araç kullanma özelliği psikiyatrik hastalık ve psikolojik yakınmaları belirleniyor. Ve bu doğrultuda karar veriliyor." 
     
     

</TEXT>
</DOC>
