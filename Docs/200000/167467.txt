<DOC>
<DOCNO> 167467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/yazar/akyol.html </URL>
<DATE> 2003/07/05/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
7. pakette iki çözüm 
</HEADLINE>
<TEXT>

     Her iki konuda da Dışişleri ve Adalet Bakanlığı teknisyenleri çözüme ulaştılar. 
     Önce MGK Genel Sekreteri... Tıpkı MİT Müsteşarı nasıl atanıyorsa, MGK Genel Sekreteri de aynen öyle atanacak. Metin şöyle 
     "Genel Sekreter, Milli Güvenlik Kurulu'nda görüşüldükten sonra, Başbakan'ın inhası ve Cumhurbaşkanı'nın onayı ile atanır." 
     Esas yetki Başbakan'da yani... 
     Dikkat ederseniz "birinci sınıf devlet memuru" falan gibi bir niteleme de yok... Öyle bir niteleme bir generalin atanmasına engel olurdu. Veya o kapıyı açık tutmak için "bir general ya da amiral" diye askeri terimler kullanmak gerekirdi. 
     Şimdi kim uygun görülürse o MGK Genel Sekreteri olarak atanabilecek. 
     
     ŞİDDET meselesine gelince... Terörle Mücadele Yasası'nın 8. maddesi tamamen kaldırılmakla, sadece bölücü fikirler değil, "şiddete teşvik" içeren propagandalar da serbest kalıyordu. 
     Bu köşede 18 Haziran tarihli yazımda buna dikkat çekmiştim. 
     Sezer'in veto gerekçesi de buydu. 
     7. pakette bu boşluk dolduruluyor. TMY'nin 7. maddesindeki "terör örgütlerinin propagandasını yapmak" suçuna, şimdi "şiddete teşvik" de eklendi ve madde şöyle yazıldı 
     "Örgüt mensuplarına yardım edenlere, örgüt propagandası yapanlara veya şiddete başvurmayı teşvik edecek şekilde propaganda yapanlara bir yıldan beş yıla kadar hapis..." 
     Böylece siyasi düşünce gerçekten serbest bırakılırken, "şiddete başvurmayı teşvik" niteliğindeki beyanlar, yazılar suç olacak olmalı da elbette... 
     Sezer'in veto gerekçesi de yerine gelmiş oluyor böylece. 
     
     DİKKAT çekici bir husus, "terör" değil, "şiddet" kavramının kullanılması... Müzakerelerde diplomatlarla hukukçuların vardığı sonuç şu 
     - Terör siyaseten tartışmalı bir kavram... Hamas kimine göre terör örgütü, kimine göre ulusal kurtuluş savaşı veriyor. Ama herkes kabul eder ki, şiddet uyguluyor. 
     Yasa metninde "şiddet" kavramının kullanılmasıyla, terör örgütlerinin kendilerini siyasi amaç ifadesiyle bazı çevrelerde meşrulaştırma çabalarına imkan verilmiyor. Yasada "şiddet" teriminin tercih edilmesi daha isabetli olduğu gibi, AİHM kararları da uygun... 
     Mehdi Zana, PKK'yı öven tek laf etmemişti bu yüzden "terör örgütü propagandası" yaptı diye mahkum edilemezdi. "Şiddet" propagandası yaptığı için mahkum edilmiş, AİHM de bunu doğru bulmuştu. 
     Her iki düzenleme de isabetlidir 
     "Şiddete teşvik" serbest bırakılamazdı, elbette cezalandırılmalıydı. Bunun TMY'nin 7. maddesinde düzenlenmesi kanun tekniği bakımından da isabetli olmuştur. 
     MGK'ya gelince... MİT Müsteşarı'nın atama usulüne ve atama makamına Başbakan'a güveneceksin ama aynı şekilde MGK Genel Sekreteri'nin atanmasına güvenmeyeceksin Olur mu öyle şey 
     Demokratikleşen Türkiye, elbette "YÖK'ün sultanlarını" da aşacaktır 
     
     

</TEXT>
</DOC>
