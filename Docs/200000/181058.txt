<DOC>
<DOCNO> 181058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sonspo01.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol Federasyonu Başkanı Demirel "Hakemler yetersiz" 
</HEADLINE>
<TEXT>

     33. Avrupa Erkekler Basketbol Şampiyonası'nda bu akşam Hırvatistan'ı yenerek ilk tur D Grubu'nu 2. sırada tamamlayan A Milli Takım'ın Başantrenörü Aydın Örs, ''Evimiz Boras'da oynamak büyük avantaj'' dedi. 
     Aydın Örs, Hırvatistan maçı sonrası düzenlediği basın toplantısında, artık tek hedefin yarın yapılacak Sırbistan-Karadağ maçını kazanmak olduğunu söyledi. 
     Hırvatistan maçını da değerlendiren Örs, şöyle konuştu 
     ''Ben her 2 takımı da kutlamak istiyorum. Çok büyük bir maç oldu. Dün ne kadar ufak farklarla maçı kaybettiysek de bugün de aynı farkla kazandık. Adam adamadan alan savunmasına dönmemiz maçın anahtarı oldu. Çok etkili dış adamlara sayı şansı vermedik. Ribaunt zaafımız çok olmasına rağmen, hücumda akıllı oyunumuz ve kaptığımız toplarla bu açığı kapatmaya çalıştık. Bizim kazandığımız birşey yok. Sadece baraj maçını Boras'ta oynama şansını elde ettik. Çünkü biz Boras'ı artık evimiz olarak kabul ettik. Yarın için her 2 takıma da başarılar diliyorum.'' Basketbol Federasyonu Başkanı Turgay Demirel ise ''FIBA'nın finallerdeki hakemleri, maalesef bu tip amtosferleri kaldıracak seviyede değil'' dedi. 
     Demirel, Avrupa Şampiyonası'ndaki en büyük handikapın uluslararası deneyimleri az olan hakemlerin FIBA tarafından finallerde görevlendirilmesi olduğunu ifade ederek, ''Bu hakem hataları sadece bizim grubumuzda oynadığımız karşılaşmalarda değil, diğer gruplarda da aynı şeyler geçerli. Ben burada İngiliz ve Alman hakemin art niyetli olduklarını düşünmüyorum, ama uluslararası maç tecrübelerinin noksan oluşu bu tip hataların yapılmasına neden oluyor'' diye konuştu. 
     Bugün çok zor bir rakiple çok zorlu bir mücadele verdiklerinin altını çizen Demirel, konuşmasını şöyle tamamladı 
     ''Kazandığımız için öncelikle mutluyum. Sahada varını yoğunu ortaya koyan oyuncularımızı teker teker tebrik ediyorum. Yarın son Avrupa ve Dünya Şampiyonu Sırbistan-Karadağ ile çok daha önemli bir başka karşılaşma oynayacağız. Efes Pilsen İstanbul World Cup 2'de Sırbistan-Karadağ'ı yenmiştik. Rakibimize finaller öncesi ise deplasmanda 2 kere yenilmiştik. Ama ben bunları mağlubiyet olarak görmüyorum. Yarın Sırbistan-Karadağ karşısında da bundan daha iyi oynayıp, onları yendikten sonra çeyrek finale yükselmek istiyoruz.'' 
     
</TEXT>
</DOC>
