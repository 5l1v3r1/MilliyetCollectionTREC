<DOC>
<DOCNO> 189268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sondun32.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen'den Türkiye'ye övgü Reformlar çok başarılı 
</HEADLINE>
<TEXT>

     Başbakan Recep Tayyip Erdoğan, Türkiye'de yapılan reformların iyi niyet, değişim ve AB'ye giriş iradesini ortaya koyduğunu, 2004 yılında uygulamananın daha net biçimde görüleceğini söyledi. 
     AB zirvesi ve Hükümetlerarası Konferans çerçevesinde Brüksel'de bulunan Başbakan Erdoğan, AB Komisyonu'nun genişlemeden sorumlu üyesi Günther Verheugen ile görüştü. 
     Görüşmeden sonra düzenlenen ortak basın toplantısında konuşan Erdoğan, Türkiye'de yapılan reformların iyi niyet, değişim ve AB'ye giriş iradesini ortaya koyduğunu, Türk kamuoyu ve sivil toplum örgütlerinin birlikteliğiyle bunların gerçekleştirildiğini anlattı. Bu reformların uygulanmasının öneminin bilincinde olunduğunu kaydeden Erdoğan, 2004 yılında uygulamanın daha net biçimde görüleceğini ifade etti. 
     Erdoğan, bir soru üzerine, Türkiye'nin garantör ülke olarak Kıbrıs'ta çözümsüzlük üretmek değil, sorunu çözmek arzusunda olduğunu, Annan planının doğruları ve yanlışlarıyla karşılıklı görüşmek suretiyle müzakere edilebilir olduğunu söyledi. 
     Verheugen ise Türkiye'deki reform çalışmalarını çok başarılı bulduklarını, şimdi bu reformaların uygulanmasının önemli olduğunu söyledi. 
     AB Komisyonu'nun Kasım başında açıklayacağı Türkiye ilerleme raporunun çok kapsamlı olacağını belirten Verheugen, 2004 raporunda da Türkiye ile tam üyelik müzekerelerinin başlayıp başlamayacağı konusunda Komisyon görüşünün yansıtılacağını kaydetti. 

     
</TEXT>
</DOC>
