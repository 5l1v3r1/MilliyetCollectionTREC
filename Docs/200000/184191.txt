<DOC>
<DOCNO> 184191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sontur36.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK Adana Hastanesi doktoru, bıçak parası için gözaltında 
</HEADLINE>
<TEXT>

     SSK Adana Hastanesi'nde görevli bir doktor, ameliyat ettiği çocuğun babasından ''bıçak parası'' aldığı iddiasıyla tutuklandı. 
     Alınan bilgiye göre, Abdullah Satık, bir yaşındaki oğlu Adem Kağan'ın fıtık rahatsızlığını tedavi ettirmek amacıyla yaklaşık 15 gün önce SSK Adana Hastanesi Çocuk Cerrahisi Servisi'nden randevu aldı. 
     Çocuğunu hastaneye götüren ve doktorun verdiği karar doğrultusunda ameliyat ettiren Abdullah Satık, operasyonu gerçekleştiren Süleyman Cemil Tüysüz hakkında ''bıçak parası'' istediği gerekçesiyle suç duyurusunda bulundu. 
     Abdullah Satık, Adana Emniyet Müdürlüğü'nde seri numaraları alınan 30 milyon lirayla Dr. Süleyman Cemil Tüysüz'ün hastanedeki odasına gitti. Daha sonra odada arama yapan polis, Dr. Tüysüz'ün çekmecesinde seri numaraları alınan parayı ele geçirdi. 
     Gözaltına alınan Dr. Tüysüz, Emniyet Müdürlüğü'nde yapılan sorgulamasının ardından sevk edildiği adliyede, nöbetçi mahkemece tutuklandı. 
     
</TEXT>
</DOC>
