<DOC>
<DOCNO> 173500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/soneko19.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin kredi notu yükselebilir... 
</HEADLINE>
<TEXT>

     Kredi derecelendirme kuruluşu Standard and Poor's'un, Türkiye'nin kredi notunu B - 'den B'ye yükseltmesinin ardından, diğer uluslararası kuruluşlar Japon JCR ile Fitch reyting kuruluşları da Türkiye'nin not yükselişine olumlu bakıyor. 
     Japon reyting kuruluşu JCR'nin Türkiye analisti Yoshihiko Tamura, Türkiye ile gelişmeleri çok yakından takip ettiklerini söyledi. 
     Tamura, Türkiye ekonomisinde olumlu gelişmeler bulunduğunu, hükümetin önemli kararlar aldığını belirterek, ''Olumlu gelişmeler nedeniyle, Ağustos ayı içinde, Türkiye'yi yakın izlemeden çıkartarak, pozitif izlemeye alabiliriz'' yorumunda bulundu. 
     JCR, son olarak Türkiye'ye B notu verirken, ekonomik görünümünü de ''negatif'' olarak açıklamış ve muhtemel bir not indirimi için Türkiye'yi yakın izlemeye almıştı. 
     JCR'nin, Türkiye'nin görünümünü negatife indirmesinde, Irak savaşı ve ekonomideki belirsizlikler etkili olmuştu. 
     
     FITCH DE NOT YÜKSELTEBİLİR... 
     Öte yandan, reyting kuruluşu Fitch'in de, Uluslararası Para Fonu IMF heyetinin, 5. Gözden Geçirme'yi onaylamasının ardından, Türkiye'nin görünümünü ''olumlu''ya yükseltmesi bekleniyor. 
     Görünümün yükseltilmesinde, sadece IMF'nin onayı değil, Avrupa Birliği'ne uyum yasalarının da çıkarılmasının etkili olacağı belirtiliyor. 
     Fitch yetkilileri, ekonomik programda olumlu gelişmeler olduğunu, IMF ile programın sürdürüldüğünü, makro ekonomik hedeflerin gerçekleştirilmesinde ilerleme sağlandığını vurguluyorlar. 
     Fitch, Mart ayında, Türkiye'nin uzun vadeli döviz ve Türk Lirası cinsinden notlarını, B'den B - 'ye düşürmüş ve bütün kredi notlarına ''negatif'' görünüm verildiğini açıklamıştı. 
     Reyting kuruluşlarının, ekonomik görünümü, ''olumlu''ya çıkartmalarının ardından, kredi notu yükseltilebiliyor. 
     Standard and Poor's, not yükseltilmesinin ''yeni hükümetin, bazı gecikmeler ve aksamalar olmakla birlikte, IMF destekli ekonomik programı uygulamada gösterdiği ilerlemeyi yansıttığı'' belirtmişti. 
     Türkiye'nin kredi notundaki bir yükseliş, dış borçlanma maliyetini azalttığı gibi, yabancı sermaye açısından da teşvik edici bir katkısı bulunuyor. 
     
</TEXT>
</DOC>
