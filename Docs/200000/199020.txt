<DOC>
<DOCNO> 199020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/soneko21.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzmanlardan borsa yorumları... 
</HEADLINE>
<TEXT>

     Terör olaylarının ardından ilk işlem gününe tepki alımlarıyla başlayan İstanbul Borsası, patlamalardan önceki seviyelere yaklaştı. 
     Patlamaların gerçekleştiği 20 Kasım'da 1. seansa 15,817.67 puandan başladıktan sonra saldırıların duyulmasıyla hızlı bir düşüş yaşayan Borsa, 14,617. puan seviyesinde işleme kapatılmıştı. 
     Saat 11.30 itibariyle Ulusal 100 Endeksi, 15,623.49 puan seviyesinde bulunuyor. Önceki kapanışa göre, 1.005 puan yükseliş kaydedilirken, hisse senetlerinin ortalama değer artışı yüzde 6.88 olarak gerçekleşti. 
     Piyasadaki gelişmeleri değerlendiren Gedik Yatırım Uluslararası Sermaye Piyasaları Müdürü Işıl Soyhan, ilk etapta hızlı satışların görüldüğü Borsa'nın geçen hafta işleme kapatılmasının yatırımcının sakin düşünmesini sağladığını kaydetti. 
     Soyhan, açık olan para piyasalarının olaylardan etkilenmemesinin hisse senetleri piyasasının sert tepki vermemesine neden olduğunu ifade etti. 
     Aralık ayının yabancı yatırımcıların pozisyon kapatma ayı olduğuna dikkat çeken Işıl Soyhan, ''İstanbul'da yaşanan olaylarla bunun bir miktar daha artması bekleniyor. Ancak piyasayı çok derinden etkilemeyecek'' görüşünü dile getirdi. 
     
     KREDİLİ İŞLEMLER 
     Global Yatırım Araştırma Direktör Yardımcısı Yavuz Uzay ise geçen haftaki panik satışların yerine tekrar alışların geldiğini bildirdi. 
     Uzay, olayların ardından yaşanan satışlarda açığa satışların etkili olduğu ve bugün geri alındığı yönünde iddiaların anımsatılması üzerine ise, ''Çok kesin böyle bir şey var diyemiyoruz. Ama kredili işlemler yapanların geçen haftaki düşüşte zora girdiği kesindi. Ancak sadece açığa satışlar, sadece kredili işlemler piyasayayı böyle çıkaramaz'' değerlendirmesinde bulundu. 
     Finans Yatırım Araştırma Müdürü İsmail Erdem de, patlamalardan sonrakilerin panik satışları olduğuna işaret ederek, Borsa'nın ilk seansta patlamalardan önceki seviyelere yaklaştığını kaydetti. 
     Erdem, ''Patlamalar devam etmezse piyasalarda ciddi bir etkisi olacağını tahmin etmiyoruz'' dedi. 
     
</TEXT>
</DOC>
