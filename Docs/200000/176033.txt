<DOC>
<DOCNO> 176033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/ekonomi/eko03.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Boyner'le Advantage rekabette çekişiyor 
</HEADLINE>
<TEXT>

   Boyner Holding, Rekabet Kurulu'na başvurarak Boyner mağazalarında sadece HSBC - Advantage Kartı kullanılma şartının kaldırılmasını istedi 
   ANKARA Milliyet 
   
   Rekabet Kurulu, Advantage Kart'ın Boyner Holding'den HSBC Bank'a devri aşamasında üye işyerlerine yönelik tek kartla çalışma şartının sürdürülmesi hakkında yürütülen soruşturmada iki şirketten sözlü savunma aldı. Boyner Holding, Rekabet Kurulu'ndan Çarşı, Benetton ve Beymen gibi mağazalarında sadece HSBC - Advantage Kart kullanılabileceği yönündeki sınırlamanın kaldırılmasını talep etti. 
   HSBC Bank vekili Avukat Gamze Özçelik, Advantage Kart hizmetini yürüten Benkar Kart Hizmetleri'nin Boyner Holding'ten satın alındığını anımsatarak, bu nedenle üye işyerleri ile yeniden sözleşme yapılmaya başlandığını anlattı. Rekabet Kurulu'nun, Boyner Holding'e ait olduğun dönemde Advantage Kart'ın üye işyerleri ile yaptığı sözleşmeden münhasırlık tek kartla çalışma şartını kaldırmasını talep ettiği hatırlatan Özçelik, soruşturmanın yaşanan gecikme nedeniyle açıldığını vurguladı. HSBC Bank'ın Rekabet Kurulu'nun talebini yerine getirdiğini belirten Özçelik, bu nedenle soruşturma sonucunda hiçbir cezai işlem yapılmamasını istedi. 
   
   'Tek kartla çalışma kalktı' 
   Bu arada Advantage Kart'ın eski sahibi Boyner Holding temsil eden Prof. Dr. Arif Esin ise, cezai işlem yapılmaması istemine katıldıklarını ve Rekabet Kurulu'nun münhasırlık ile ilgili talebinde sadece gecikme yaşandığını söyledi. Geçmişte sadece Advantage Kart'ın geçtiği birçok işyerinde artık WorldCard, Maximum, Bonus gibi kartlar da geçtiğini anlatan Esin, ancak HSBC Bank'ın arasındaki devir dolayısıyla Boyner Holding mağazalarında sadece HSBC - Advantage Kart'ın kullanılabildiğini belirtti. Esin sözlerini şöyle bitirdi 
   "Tüm Türkiye'de münhasırlık kalkmışken sadece Boyner mağazalarında bu sistem sürüyor. Rekabet Kurulu'ndan talebimiz, 2003'te işyerlerinde tüm taksitli kartların geçerli olabileceği tüketici lehine pazar yapısının kurulmasıdır." 
   Bu talep üzerine üzerine HSBC Bank temsilcisi Özçelik, Boyner Holding ile aralarındaki devir sözleşmesinde iki yıl boyunca söz konusu mağazalarda Advantage Kart lehine münhasırlık şartı bulunduğunu söyledi. Kuruldan Boyner Holding'in soruşturma kapsamı dışındaki bu talebini değerlendirmemesini isteyen Özçelik, münhasır şartlı devir sözleşmesinin Rekabet Kurulu'ndan onaylı olduğunu da anımsattı. 
   
   
</TEXT>
</DOC>
