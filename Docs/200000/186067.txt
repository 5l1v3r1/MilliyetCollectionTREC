<DOC>
<DOCNO> 186067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sontur12.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay'dan Anayasa değişikliği önerisi 
</HEADLINE>
<TEXT>

     Danıştay, Anayasa'da yargıyla ilgili bir dizi değişiklik yapılmasını istedi. Yüksek mahkeme, "Yüce Divan" görevinin Anayasa Mahkemesi'nden alınarak, ceza ve idari yargıçlarından oluşacak mahkemelere verilmesini talep etti. 
     Danıştay Başkanlığı, Anayasa'nın yargıyla ilgili hükümler içeren 79, 104, 125, 129, 140, 144, 146, 148, 152, 155 ve 159'ncu maddelerinde değişiklik yapılmasını içeren öneri hazırladı. 
     Danıştay Genel Sekreteri Salih Er, söz konusu öneri paketini Devlet Bakanı ve Başbakan Yardımcısı Mehmet Ali Şahin'e bugün sundu. 
     Danıştay'ın Anayasa'yla ilgili önerileri şöyle 
     "- Yüksek Seçim Kurulu'nun YSK yüksek mahkemeler arasına alınması gerekir. 
     - Cumhurbaşkanı'nın bir kısım Anayasa Mahkemesi üyeleri ile Danıştay üyelerinden kamu görevlilerine ayrılan kadrolara atama yetkisi dışında kalan yargı ile ilgili yetkileri kaldırılmalı. 
     - Cumhurbaşkanı'nın 'idari işlem' niteliği taşıyan işlemleri ve Yüksek Askeri Şura'nın YAŞ idari kararları, yargı denetimi kapsamına alınmalı. 
     - Yürütmenin durdurulması kararı verilebilmesi için, 'işlemin açıkça hukuka aykırı olması' koşulu yeterli olmalıdır. 
     - Memurlara verilen uyarma ve kınama cezaları da yargı denetimine alınmalıdır. 
     - Olağanüstü hallerde, sıkıyönetim ve savaş hallerinde çıkarılan kanun hükmünde kararnamelerin KHK Anayasa'ya aykırılığı iddiasıyla Anayasa Mahkemesi'nde dava açılamayacağına ilişkin hüküm kaldırılmalıdır. 
     - YSK'ya, itiraz yoluyla Anayasa Mahkemesi'ne başvurma olanağı tanınmalıdır. 
     - Anayasa Mahkemesi'nin verdiği ret kararlarının, 10 yıl geçmedikçe aynı hükmün Anayasa'ya aykırılığı iddiasıyla tekrar başvuruda bulunulamayacağı hükmü kaldırılmalıdır. 
     - Hakimler ve Savcılar Yüksek Kurulu'nun kararlarına karşı yargı yolu açılmalıdır. 
     - Hakim ve savcılarının denetimi ve bunlar hakkındaki soruşturma, Adli Yargı Hakim ve Savcılar Yüksek Kurulu ile İdari Yargı Hakim ve Kanun Sözcüleri Kurulu tarafından atanacak müfettişlerce yapılması gerekir" 
     
</TEXT>
</DOC>
