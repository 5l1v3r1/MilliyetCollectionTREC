<DOC>
<DOCNO> 166711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/ekonomi/eko01.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümetten ilk altı ay için yüzde 4 zam 
</HEADLINE>
<TEXT>

Hükümet, ikinci altı ay için yüzde 7, üçüncü ve dördüncü altı aylar için de yüzde 5 zam önerirken Türk-İş oranların artırılmasını istedi 
     ANKARA Milliyet 

     Hükümet, kamu toplu iş sözleşmeleri çerçevesinde işçi ücretleri için teklif ettiği sıfır zam önerisinden vazgeçti. Hükümet, Türk - İş'e birinci altı ay için yüzde 4, ikinci altı ay için yüzde 7, üçüncü ve dördüncü altı aylar için de yüzde 5 zam önerdi. 
     Başbakan Yardımcısı Mehmet Ali Şahin ile Çalışma ve Sosyal Güvenlik Bakanı Murat Başesigoğlu, Türk - İş Genel Başkanı Salih Kılıç ve yönetimi konfederasyon genel merkezinde ziyaret etti. 
     İki saat süren toplantıdan sonra açıklama yapan Şahin, getirdikleri öneriyle sonuca daha yakın olduklarını söyledi. Kılıç ise "16 Haziran'daki toplantıya göre iyi gelişme var. Yeni öneriyle, sıfır zam tartışması ortadan kalkmış oluyor. Önümüzdeki günlerde inşallah olumlu sonucu alacağız. Yeni gelen teklifi de biz kurullarımızda değerlendireceğiz." 
     Toplantının basına kapalı bölümünde Şahin, Türk - İş'e ilk 6 ay yüzde 4, ikinci 6 ay yüzde 7, üçüncü ve dördüncü 6 aylarda yüzde 5'er zam önerdi. Rakamların esnekleştirilebileceğini belirten Şahin'in sözleşmeyi 5. gözden geçirmeden önce imzalamak istediklerini Türk - İş'e iletti. 
     
     'IMF'yi ikna etmeliyiz' 
     Türk - İş ise, üçüncü ve dördüncü 6 aylar için ücretlere gerçekleşen enflasyon kadar zam yapılması birinci ve ikinci 6 aylara ilişkin önerilen zammın ise daha yukarıya çıkarılmasını talep etti. Türk - İş'in bu talebine Şahin, "IMF'yi ikna etmemiz gerekiyor. Tüm olanakları zorluyoruz. Taleplerinizi Başbakana ileteceğim" dedi. Kılıç ise "Ekonomi işçilere gelince mi batıyor" değerlendirmesini yaptı. 
     Bu arada Başbakan Erdoğan Portekiz'e hareketinden önce Atatürk Havalimanı'nda işçi ücretleriyle ilgili olarak, "Olmayan imkanları verecek halimiz yok. Şu anda biz, olan imkanları veriyoruz" değerlendirmesinde bulundu. 
     

</TEXT>
</DOC>
