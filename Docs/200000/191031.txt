<DOC>
<DOCNO> 191031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sonspo10.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergin Ataman'ın Siena'sı yenilmiyor 
</HEADLINE>
<TEXT>

     İtalya Basketbol Birinci Ligi'nde Serie A 4. hafta maçları sonunda Skipper Bologna ve Montepaschi Siena, yenilgisiz 2 takım olarak kalırken, Skipper Bologna, 8 puan ve averajla zirvede yer alıyor. 
     Erkekler Avrupa Ligi'nde Euroleague bu sezon B Grubu'nda mücadele verecek olan Skipper Bologna, 4. haftada sahasında Sicilya Messina takımını 98-75 yenerken, Bologna'nın Belçikalı pivotu Van Den Spiegel, 20 sayı ve 9 ribauntla galibiyetin mimarı oldu. Bologna ekibinde Sırp forvet Vujaniç de 16 sayıyla Belçikalı oyuncuya eşlik etti. Messina'da ise ABD'li oyuncular Matt Borner 17 sayı ve 4 ribaunt, Marlon Garnett da 14 sayı ve 8 ribauntla oynadı. 
     Ligin yenilgisiz diğer ekibi, Ergin Ataman'ın eski takımı Montepaschi Siena da Breil Milano önünde sahasında 75-69'luk skorla güldü. 
     Euroleague'de bu sezon Ülkerspor ile birlikte A Grubu'nda ilk kez yer alacak olan Lottomatica Roma, Pompea Napoli'ye deplasmanda 80-77 yenilerek, 3. yenilgisi aldı. Euroleague'in açılış maçında 3 Kasım Pazartesi günü sahasında FC Barcelona ile karşılaşacak olan Roma'da Myers 27 sayı, Sloven pivot Tusek de 16 sayı ve 8 ribauntla oynamalarına karşın yenilgiyi önleyemezlerken, eski Ülkersporlu Allen, 25 sayı, 3 ribaunt ve 4 asistle evsahibi ekibe galibiyeti getiren isim oldu. 
     Yine Euroleague'de Efes Pilsen'in C Grubu'ndaki rakiplerinden UC Benetton Basket Treviso da sahasında Pallacanestro Trieste'ye tam 58 sayı fark yaparak 104-46 galip geldi. 
     Ligdeki 2. galibiyetini alan UC Benetton Basket Treviso'da, ABD'li oyunculardan Evans, 29 sayı ve 8 ribaunt, Edney de 18 sayı ve 5 asistle galibiyette başrolü oynarlarken, 2. yenilgisini alan konuk ekipte eski Ülkersporlu Sloven oyuncu Goljoviç, 5 sayıda kaldı. 
     
</TEXT>
</DOC>
