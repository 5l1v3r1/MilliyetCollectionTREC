<DOC>
<DOCNO> 164720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sondun03.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
11 yaşındaki çocuk babasını kurşun yağmuruna tuttu 
</HEADLINE>
<TEXT>

     ABD'nin Colorado eyaletinde, 11 yaşındaki bir çocuk, angarya ev işleri yüzünden tartıştığı babasını kurşun yağmuruna tuttu. 
     Fountain kentinde dün meydana gelen olayda, polis memuru baba Steve Worley, göğsünden hafif yaralandı. 
     Worley, oğluyla tartıştıktan sonra evden çıktı, döndüğünde çocuğun iki el ateşiyle karşılaştı. Bunlardan biri ıskalarken, diğeri göğsüne isabet etmekle beraber, muhtemelen kurşundaki bozukluk nedeniyle vücuda saplanmadı. Çocuk, hafif yaralı olarak evden kaçan babasının arkasından üç el daha ateş etti, ancak isabet ettiremedi. 
     Çocuk, öldürmeye teşebbüs etmek ve küçük yaşta silah bulundurmaktan dolayı ıslahevine gönderildi. Silahın, Worley'in beylik tabancası olmadığı, ancak babanın oğluna atış eğitimi verdiği kaydedildi. 
     
</TEXT>
</DOC>
