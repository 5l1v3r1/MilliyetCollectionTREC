<DOC>
<DOCNO> 150004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sonspo13.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Turkcell Ayın Değeri Ödülü' Beşiktaş'ın... 
</HEADLINE>
<TEXT>

     Turkcell tarafından organize edilen ''Turkcell Futbol Ödülleri''nin ilk aşaması olan Mart ayının futbol değeri, yüzde 62 puanla Beşiktaş Kulübü seçildi. 
     Turkcell Plaza'da gerçekleştirilen, televizyon ve gazete spor müdürlerinden oluşan 15 kişilik jüri toplantısının ardından belirlenen Mart ayının futbol değeri, düzenlenen basın toplantısıyla açıklandı. 
     Jüri başkanı Cumhuriyet Gazetesi Spor Müdürü Abdülkadir Yücelman, 22. haftada 100. yıl için özel hazırlanan formalarıyla, kulübü kuranlara ve forma için ter döken 700 oyuncuya vefa gösterdiği için aday gösterilen Beşiktaş Kulübü'nün, yüzde 62 puanla birinci olduğunu söyledi. 
     Galatasaray-Fenerbahçe derbi maçında Serhat'ın ağzını kapatarak kart görmesini engellediği için sarı-kırmızılı futbolcu Arif Erdem yüzde 60.42 puanla ikinci, Elazığspor-Fenerbahçe maçında milli kaleci Rüştü'ye yaptıkları tezahürat nedeniyle Elazığspor taraftarları yüzde 56.74 puanla 3. ve hakemlerle ilgili yaptığı açıklamalar nedeniyle Gençlerbirliği futbolcusu Ümit Bozkurt ise yüzde 20.12 puanla 4. oldu. 
     15 kişilik jürinin belirlediği 4 adayın, 9-14 Nisan tarihlerinde kısa mesaj ile halk oylamasına sunulduğu, bugün noter huzurunda gerçekleştirilen jüri toplantısında, SMS oylaması sonuçları ile jürinin son değerlendirme sonucunda, eşit oy dağılımı ile Mart ayının futbol değerinin seçildiği bildirildi. 
     Organizasyonda SMS kampanyasının tüm gelirinin Türkiye Milli Olimpiyat Komitesi'nin organize ettiği ücretsiz spor okullarına bağışlandığı, oylamaya katılan sporseverlerin arasından bazılarına çeşitli hediyeler verileceği bildirildi. 
     Ayın futbol değeri yarışmasının Birinci Süper Ligi'nin bitimine kadar her ay devam edeceği ve sonunda yılın futbol değerinin seçileceği kaydedildi. 
     





</TEXT>
</DOC>
