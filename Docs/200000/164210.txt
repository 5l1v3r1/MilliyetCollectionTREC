<DOC>
<DOCNO> 164210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sontur11.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Çelik "Öğretmenler asli görevine döndürülecek" 
</HEADLINE>
<TEXT>

     Milli Eğitim Bakanı Hüseyin Çelik, öğretmenlerin asli görevlerine döndürülmesi için çalışma başlattıklarını belirterek, "Öğretmenevlerinin idarecilerini öğretmenliğe çevirerek ve okullardaki müdür muavinlerini azaltarak, en az 10 bin öğretmen kazanabiliriz" dedi. 
     Çelik, konuya ilişkin Başbakanlığa yazı yazdıklarını belirterek, özelleştirme kapsamındaki kuruluşlardan bu tür işlerde çalıştırılabilecek işletmeci talep ettiklerini söyledi. 
     Bakan Çelik, "Öğretmenlerin büyük bir kısmı bürokratik işlerle uğraşıyor. Mesela İngilizce öğretmeni, Bakanlıkta masa memurluğu yapıyor. Halbuki bizim 18 bine yakın İngilizce öğretmeni açığımız var. Bununla ilgili bir çalışma yaptırıyorum" diye konuştu. 
     Öğretmen açığının büyük ölçüde "yığılmadan" da kaynaklandığını dile getiren Çelik, Ankara'da 5 bin öğretmen fazlası bulunduğuna işaret etti. Ülkedeki toplam öğretmen sayısı ile öğrenci sayısı oranlandığında öğretmen başına 23 öğrenci düştüğünü ifade eden Çelik, öğretmen açığını "norm kadro" sisteminin oturtulamamasına bağladı. Çelik, Doğu illerinde görev yapacak öğretmenlerin maaşında yaratılacak farkla sorunu çözmeye çalışacaklarını kaydetti. 
     
</TEXT>
</DOC>
