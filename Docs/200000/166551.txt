<DOC>
<DOCNO> 166551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/yasam/yas09.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sosyal tesisin atık suyu Boğaz'a 
</HEADLINE>
<TEXT>

Baltalimanı'ndaki İstanbul Üniversitesi Sosyal Tesisleri'nin atık suları Boğaz'a boşaltılıyor. Tesis müdürü ise "Kanalizasyon denize değil dereye akıyor" diyor 
     MEHMET DEMİRKAYA İstanbul 

     Konuklar da gördü 
     BALTALİMANI'NDAKİ İstanbul Üniversitesi İ.Ü. Sosyal Tesisleri'nin kafeterya bölümünün atık suları, gecenin ilerleyen saatlerinde Baltalimanı Deresi'nin İstanbul Boğazı ile birleştiği noktadan boşaltılıyor. Suyun rengini değiştiren atık su, pis kokusuyla çevrede bulunanların keyfini kaçırıyor. Sosyal Tesisler Müdürü Namık Kaya'ya bu durumu sorduk. 
     
     Yolda biriken sular 
     SOSYAL Tesisler Müdürü Kaya, denize boşaltılan atık suların kanalizasyon suyu olmadığını öne sürdü ve şunları söyledi "Boşaltılan su, tesislerin ön tarafındaki yolda biriken sular. İGDAŞ bir kazı yapıyor. Sarı kum bu sulara karışarak rögarlara doluyor. O nedenle akan su bulanık geliyor. Kanalizasyon sistemimiz, biraz ilerimizdeki Baltalimanı Deresi'ne bağlı." 
     
     Denize boşaltılmaz 
     İSKİ yetkilileri ise kanalizasyon sistemi yok diye atık suların denize boşaltılamayacağını vurguluyor ve "Kanalizasyon olmadığı yerlerde atıksular için fosseptik çukurları açılır. Sular burada toplanır. Çukur doldukça vidanjörlerle boşaltılır" diyor. Yetkililer, bölgenin atık sularını kollektöre bağlayacak kanalizasyon çalışmalarının yakında tamamlanacağını söylüyor. 
     
     

</TEXT>
</DOC>
