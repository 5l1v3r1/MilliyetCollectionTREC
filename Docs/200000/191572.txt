<DOC>
<DOCNO> 191572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sondun33.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Günlük Aspirin kullanımı kadınlarda pankreas riskini artırıyor 
</HEADLINE>
<TEXT>

     Günlük aspirin kullanımının, kadınlarda pankreas kanseri riskini artırabileceği bildirildi. 
     Harvard Tıp Okulu ve Brigham Kadın Hastanesi'nin ortaklaşa yürütüğü araştırma, günlük aspirin kullanımının, sigaradan sonra pankreas kanserine yol açan birkaç etkenden biri olabileceğini ortaya koydu. 
     Bulguları Amerikan Kanser Araştırmaları Derneği'ne sunan bilimadamı Eva Schernhammer, 88,378 hemşire üzerinde yapılan araştırmada, 20 yıldır veya daha uzun süre haftada 2 ya da daha fazla aspirin alanların pankreas kanserine yakalanma riskinin almayanlardan yüzde 58 fazla olduğunun saptandığını söyledi. 
     Araştırma kapsamında, 18 yılı aşkındır haftada 2 ya da daha fazla aspirin alan 161 hemşirenin, pankreas kanserine yakalandığı, haftada 14 veya daha fazla aspirin kullananların hastalığa yakalanma riskinin, kullanmayanlara oranla yüzde 86 daha fazla olduğu belirlendi. 
     Haftada 6 ila 13 aspirin alan kadınların pankreas kanserine yakalanma riskinin almayanlardan yüzde 41, 1 ila 3 aspirin alanların yüzde 11 olduğu belirtildi. 
     Hemşirelerin, aspirini kalp krizi riskini önlemek değil başağrısı gibi şikayetlerinden kurtulmak amacıyla aldığı kaydedilirken, Schernhammer'ın araştırmasında kadınların sigara tiryakiliği ve kilo durumları gibi etkenlerin göz önüne alınmadığı bildirildi. 
     Pankreas kanseri, hastalığa yakalanan kişilerin hemen hemen hepsinin 3 yıl içinde ölümüne yol açıyor. 
     
</TEXT>
</DOC>
