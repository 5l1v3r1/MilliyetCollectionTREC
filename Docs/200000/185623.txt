<DOC>
<DOCNO> 185623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sontur20.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç Parti de seçimlerin iptali istemiyle YSK'ya başvurdu 
</HEADLINE>
<TEXT>

     Genç Parti GP , 3 Kasım milletvekili genel seçimlerinin iptali ve yenilenmesi istemiyle, Yüksek Seçim Kurulu'na YSK başvurdu. 
     GP Genel Başkan Yardımcıları Şükrü Karadağ ve Mithat Yümlü ile Genel Sekreter Mehmet Ali Akgül, başvuru dilekçelerini YSK'ya verdiler. 
     Akgül, YSK'dan ayrılırken gazetecilere yaptığı açıklamada, Yargıtay 6. Ceza Dairesi'nin kararıyla 3 Kasım seçimlerine hile karıştırıldığının resmen belgelendiğini söyledi. 
     Böylece, TBMM'nin meşruiyetinin tartışılır hale geldiğini savunan Akgül, ''Demokrasilerde, hiçbir meclis, meşruiyet tartışmasının gölgesinde kalamaz. Bunun çözümü, seçimlerin tekrarlanmasıdır'' dedi. 
     Doğruyu bulmak için milletin önüne sandığı koyma mecburiyeti olduğunu kaydeden Akgül, şöyle konuştu 
     ''Yargıtay 6. Ceza Dairesi'nin kararıyla, DEHAP'ın aldığı 1 milyon 960 bin geçerli oyun, kimlere ve hangi partilere verileceği belli olmadığı, verilmediği ya da verildiği takdirde ülke barajının TBMM'deki temsilci sayılarının değişeceği açıkça ortaya çıkmıştır. Bu nedenle 3 Kasım seçimleri hukuken butlan yaptırımıyla sakattır ve bütünüyle iptal etme zorunluluğunu doğurmuştur. Ortaya çıkan maddi hatayı giderme işi, YSK'nın görevidir. YSK, mutlaka seçimlerin tekrarlanmasına karar vermek zorundadır.'' Akgül, DEHAP'a oy veren kişilerin de seçimlerin iptali istemiyle YSK'ya başvurmaları gerektiğini ifade etti. 
     
     VATANDAŞTAN DİLEKÇE 
     Bu arada, kendisinin ANAP'ın eski Ankara il yönetiminde olduğunu ifade eden Metin Mehmet Yıldız isimli bir vatandaş, gazetecilere, seçimlerin iptali istemiyle dilekçe verip veremeyeceğini sordu. Dilekçe verebileceğini öğrenmesinin ardından Yıldız, YSK önünde dilekçesini ayaküstü yazdı ve YSK'ya verdi. 
     Yıldız, YSK'dan ayrılırken, gazetecilerin neden dilekçe verme ihtiyacı duyduğunu sorması üzerine, ''Benim içimden öyle geldi, uyuyamadım. Bir vatandaş olarak, gelip dilekçe verdim'' dedi. Yıldız, seçimlerin iptal edilmesini ve yeniden yapılmasını istediğini kaydetti. 
     
</TEXT>
</DOC>
