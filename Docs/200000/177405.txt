<DOC>
<DOCNO> 177405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sondun05.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
New York açık hava film seti gibi.. 
</HEADLINE>
<TEXT>

     New York'un adeta bir açık hava film stüdyosu haline dönüştüğü ve kentte çevrilen filmlerin oranının son bir yıl içinde yüzde 31 arttığı bildirildi. 
     New York'un yeniden filmcilerin gözdesi olmasında, Kanada'nın Toronto kentini vuran SARS salgınının önemli rol oynadığı belirtiliyor. Filmciler SARS'tan önce, maliyetlerin düşük olması nedeniyle film çevirmek için Toronto'yu tercih ediyorlardı. Sanayi çevrelerinin verdiği bilgiye göre, bu yılın Ocak-Haziran döneminde New York'ta çevrilen film sayısı 1200'ü buldu. Bu sayı geçen yılın aynı döneminde 918 idi. TV çekimlerinin ise 2085'ten 3164'e yükseldiği bildiriliyor. 
     
     HANGİ FİLMLER ÇEVRİLİYOR 

     New York'ta halen çevrilmekte olan filmler arasında, başrollerini Pierce Bosnan ile Julianne Moore'un paylaştıkları ''Law of Attraction'' Çekim Kanunu ile HBO kanalının en çok ilgi gören dizilerinden ''Sopranoların'' bir bölümü bulunuyor. Ayrıca, başrolünü ünlü şeflerden Rocco Dispirito'nun üstlendiği ''The Restaurant'' adlı bir dizi ile emlak kralı Donald Trump'un rol aldığı ''The Apprentice'' Çırak filmi de yine New York sokaklarında çekiliyor. 
     Çevrilen diğer filmler arasında ''Sex and the City'' ve kentin ünlü Grand Central tren istasyonunun plato olarak kullanıldığı ''Kinsey'' de bulunuyor. Bu arada Britney Spears'in eski sevgilisi Justin Timberlake de kentte ''I'm Loving it'' adlı şarkısına klip çekiyor. 
     New York Film ve Tiyatro Komisyonu yetkilisi Katherine Oliver, olayı ''şov devam eder'' sözleriyle özetlerken, ''kenti vuran büyük elektrik kesintisinin bile çalışmaları aksatmadığını'' söyledi. Bu arada reklam filmi çekimlerinin de yüzde 25 arttığı ve 928'ten 1.162'ye çıktığı kaydedildi. 
     
</TEXT>
</DOC>
