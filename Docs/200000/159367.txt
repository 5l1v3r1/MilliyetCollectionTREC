<DOC>
<DOCNO> 159367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/magazin/mag05.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sertab, devletle tanıştı 
</HEADLINE>
<TEXT>

     ANKARA Milliyet 

     Eurovision'da Türkiye'nin 28 yıllık özlemini bitiren Sertab Erener ve ekibi, zaferini dün devletin zirvesiyle paylaştı. Erener ve ekibini önce TBMM Başkanı Bülent Arınç, ardından Cumhurbaşkanı Ahmet Necdet Sezer, akşam saatlerinde de Başbakan Recep Tayyip Erdoğan kabul etti. Arınç, birçok ülkeden oy alınmasını, güçlü bir ülke olmaya başlayan Türkiye'nin yeni konumuna bağladı. Erener ise "Konuşmak işim değil, ben şarkı söylerim. Herkese çok teşekkürler" demekle yetindi. Cumhurbaşkanı Sezer'in Erener ve ekibini kabulü ise 15 dakika sürdü. Başbakan Erdoğan, Erener'i kabulünde, "Bize az puan veren ülkelere biraz daha gitmemiz gerekir" dedi. Sanatçıya altın bir bileklik hediye eden Erdoğan, "Evdekilerin size karşı özel bir muhabbeti var. Ailem sizi alkışladı" dedi. TRT'nin Sertab Erener'in Eurovision'da kazandığı başarı nedeniyle Hilton Oteli'nde verdiği resepsiyona AKP'li 5 bakan da katıldı. 
     

</TEXT>
</DOC>
