<DOC>
<DOCNO> 171720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/guncel/gun20.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Malavi'de yakalanan 2 Türk serbest bırakıldı    Malavi'de El Kaide üyesi oldukları gerekçesiyle geçen ay yakalanarak Amerikalı yetkililere teslim edilen ikisi Türk beş kişi Sudan'da serbest bırakıldı. Malavi Başsavcılığı'ndan bir yetkili, söz konusu kişilerin serbest bırakıldığını söyledi. Bu kişilerin aklandığını ve kendi ülkelerine gönderileceklerini belirten yetkili, Amerikalı yetkililere teslim edilen zanlıların ne zaman Sudan'a götürüldükleri hakkında ayrıntı vermedi. Lokantacı Arif Ulusam ile okul müdürü İbrahim Habacı adlı Türklerin yanı sıra Suudi Fahd El Behli, Sudanlı Mahmud Serdar İsa ve Kenyalı Halife Abdi Hasan, Malavi'nin ekonomik başkenti Blantir'deki evlerinde geçen ay gözaltına alınmışlardı 
   
   Bursa Emniyeti'nde rüşvet operasyonu    Bursa Emniyet Müdürlüğü Bölge Trafik Denetleme Şube Müdürlüğü'nde görevli bir başkomiserle 7 polis memuru, rüşvet aldıkları iddiasıyla açığa alındı. Karacabey İstasyon Amiri Başkomiser Yılmaz K, polis memurları Fikret K, Ali K, İsmail O. ile isimleri öğrenilemeyen dört polis memuru, rüşvet aldıklarının belirlenmesi üzerine Valilik kararıyla açığa alındı. Bursa Emniyet Müdürü Reşat Altay, polislerin "Görevi kötüye kullanma, haksız menfaat temin etmek"le suçlandığını kaydetti. Altay, "Geniş çaplı açıklama yapacağız. O zaman bu olayın ne kadar ciddi boyutta olduğunu herkes anlayacak. Türkiye'de bu olayın bir benzeri daha yok. Teşkilatın içinden bu tür insanlar temizlenecek" dedi. 
   
   Düzce 4.3'le korktu    Düzce'nin Yığılca ilçesinde dün sabah saat 10.21'de Richter ölçeğiyle 4.3 büyüklüğünde bir deprem meydana geldi. Kandilli Rasathanesi, depremin merkez üssünü Yığılca olarak belirledi. Çok kısa süren deprem çevrede az hissedildi. Yığılca Kaymakamı Ahmet Süheyl Üçer, "Deprem herhangi bir hasara ve paniğe neden olmadı. Çok az hissedildi" dedi. 
   
   
</TEXT>
</DOC>
