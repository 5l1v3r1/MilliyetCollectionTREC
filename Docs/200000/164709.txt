<DOC>
<DOCNO> 164709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/yazar/myilmaz.html </URL>
<DATE> 2003/06/22/ </DATE>
<TIME>  </TIME>
<AUTHOR> Mehmet Y. YILMAZ  </AUTHOR>
<HEADLINE>
Seven gözlerin görmeyip de bildikleri 
</HEADLINE>
<TEXT>

     Bugün de bir "istek yazısı" okuyacaksınız, geçen yazının tersini. Konu bu kez erkeklerin kadınlarda en çok nefret ettikleri "şeyler" olacak. Amerikan gazetesindeki makalenin konseptine uygun olarak daha çok "yüzeysel şeyler"le ilgili bir yazı. 
     Hemen belirteyim ki bu yazıda okuyacağınız "şeyler"in bir bölümü benim fikrim değil. Bunlar erkek arkadaşlarım arasında yaptığım küçük bir anketin neticesidir, önceden söyleyeyim ki her şey bana mal edilmesin 
     Erkeklerin kadınlarda en çok nefret ettikleri şeyin başında mevsime uygun olarak "terlik" geliyor. 
     Plaja giderken giyilen değil, sokakta, alışverişte, eğlence ve işyerlerinde giyilen terlikten söz ediyorum. 
     Ayaklar ne kadar bakımlı ve güzel olursa olsun terlik giymiş bir kadın, erkeklerde tebeşirin tahtaya ters sürtülmesinin yarattığına benzer bir etki yaratıyor. 
     Aynı şekilde son yıllarda moda olan sipsivri burunlu, arkası açık ayakkabı mı, terlik mi olduğu ayırt edilemeyen "hünsa şeyler" de erkekleri "irrite ediyor." 
     Terlik kadar olmasa bile, ona benzer bir etki yaratan şey de şeffaf naylon sutyen askıları Konuştuğum erkeklerin onda dokuzu bu "naylon şey"i görünce şeytan görmüş gibi olduğunu söylüyor, haberiniz olsun. 
     Naylon çoraplarla açık ayakkabı giymek de öyle. 
     Erkek arkadaşlarımın çoğuna göre insanlığın son yüzyılda yarattığı en önemli buluş mini etek İkinci en önemli buluş ise göbeği açıkta bırakan düşük belli pantolon ve yüksek belli bluzlar, kazaklar. 
     Erkeklerin nefret ettiği şeyler listesinin üst sıralarında bu iki giysiyi giymemesi gerekenlerin giymesi geliyor. Özellikle de düşük pantolonun yanlarından ve kemer tokasının üstünden taşan fazlalıklar kötü etki yaratıyor, hanımlar haberiniz olsun 
     Ter kokusu, aşırı ve ağır parfüm, gömleklerin koltuk altlarının terle ıslanması ve bunun izlerinin dışarıdan bakıldığında görülmesi, bluzların kenarından görünen beyaz sutyen askıları da erkeklerin görmekten hoşlanmadıkları şeylerden. 
     Bunu nasıl söylemeliyim bilmiyorum ama bir de "ağda zamanının geçirilmesinden" şik yet edenler var. 
     Manikür ve pedikür görmemiş gibi duran bakımsız tırnaklar da büyük çoğunluğun "nefret" listesinde yer alıyor. 
     Bir de kilolu hanımların çok dar pantolon giymesinden nefret edenlerin olduğunu belirteyim. 
     Geçen sefer de söylemiştim, bu kez de tekrarlayayım. 
     Erkek arkadaşlarımın "nefret ediyorum" dediği şeylerin bir bölümü kendi kız arkadaşları tarafından da yapılan şeyler. Terlik giymek, naylon sutyen askısı, düşük belli pantolonun kenarından ve kemerin üstüne taşan yağlar gibi. 
     Demek ki kadınlar için söylediğimiz "seven göz kusur görmez" sözü erkekler için de geçerli. 
     Ve zaten aslına bakarsanız önemli olan da budur. İnsanın geçinmeye gönlü olsun, nelere katlanmaz ki 
     
     

</TEXT>
</DOC>
