<DOC>
<DOCNO> 192378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/spor/spo04.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Geciken yumruk 
</HEADLINE>
<TEXT>

   Trabzon yönetimi, kongrenin iptalinin ardından başlayan tartışmalara el koydu. Mehmet Ali Yılmaz ve Ahmet Ağaoğlu eleştirildi, Aybaba'ya güven mesajı verildi 
      
   'Bütün halindeyiz' 
   APAR topar dün bir basın toplantısı düzenleyen yönetim, Trabzonspor'un sahipsiz olmadığının altını çizdi. Asbaşkan Erol Tuna, devam kararını alırken hiçbir dış güçten etkilenmediklerini belirtip, "Yaşanan sürecin kulübün imajını lekelemek, kendi çıkarlarına ve popülaritesine hizmet etmek isteyenler tarafından kullanılmasına izin verilmeyecek. Trabzonspor mevcut yönetimi ile bir bütün halinde ve gücünden hiçbir şey kaybetmeden yoluna devam etmektedir" dedi. 
   
   'Cesur değillerdi' 
   YÖNETİM, yazılı açıklamada Ahmet Ağaoğlu ile Mehmet Ali Yılmaz'a da tepki gösterdi. Erol Tuna, "Öncelikle Trabzonspor'un kendi yaşamsal kaynağında yer alan mertlik, cesaret, dinamizm ve mücadeleciliğin izleri adaylarda bulunmamaktaydı. Eski başkanların da her fırsatta kendilerine Trabzonspor'a sahip görüntüsü vermesi, kulübümüzü kamuoyu nezdinde küçük düşürecek şekilde ithamlarda bulunmaları tamamen popülarite fırsatçılığı olarak algılanmıştır" diye konuştu. 
   
   Menajer gündemde 
   ASBAŞKAN Tuna, Samet Aybaba ile önceki akşam bir araya gelerek, kendisine görevlerinin başında olduklarını hatırlattıklarını belirtip, şöyle devam etti "Tüm gücümüzle kendisine destek olduğumuzu ve her türlü sıkıntıyı aşmasına her zamankinden daha fazla yardımcı olacağımızı anlattık. Salı günkü toplantıda yönetim ile teknik kadro arasında köprü olacak bir menajer getirilmesi fikri görüşülecek. Kongrenin ne zaman olacağına da bu toplantıda karar vereceğiz". 
   
   Aybaba rahatsız 
   KARADENİZ ekibinin teknik patronu, kongre tartışmalarının devam etmesinin kendilerini olumsuz etkilediğine işaret etti. Samet Aybaba, "Uzun süredir kongre Trabzon'un bir numaralı gündemi oldu. Oysa takımımız önemli bir süreçten geçiyor. Camianın kongre tartışmalarını bir kenara bırakarak, takımla ilgilenmesini bekliyoruz. Futbolcuların motivasyonu için bu şart" diye konuştu. Bordo - Mavili takım, İstanbulspor maçının hazırlıklarını dün yaptığı tek antrenmanla tamamladı ve akşam İstanbul'a giderek, kampa çekildi. 
   
   Gökdeniz öfkesi 
   ARA transferin yaklaşmasıyla birlikte başta Fenerbahçe ve Galatasaray olmak üzere bazı kulüp yöneticilerinin yeniden Gökdeniz'in transferiyle ilgili açıklamalar yapması Trabzonspor'un sabrını taşırdı. Bordo - Mavili yöneticiler, "Bir takım kulüpler, Gökdeniz hayali görüyor, sonra da buna gerçek gibi inanıyorlar. Yakasını bıraksınlar, ismini ağızlarına sakız yapmasınlar" dediler. Gökdeniz ise hiçbir kulüple görüşme halinde olmadığını belirterek "Hiçbir takıma imza atmam söz konusu değil. Ancak kulüp menfaatleri doğrultusunda beni satmak isterlerse, ben de kendimi feda ederim" diye konuştu. 
   
   
</TEXT>
</DOC>
