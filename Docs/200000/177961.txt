<DOC>
<DOCNO> 177961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/yazar/gunes.html </URL>
<DATE> 2003/08/25/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
14 yıldır sadece hayalkırıklığı var 
</HEADLINE>
<TEXT>

   
   İlçeden ile devşirilen her bölge böylece kalkınacağını sanır. Sonra hayaller gerçekleşmez. 14 yıl önce il olan Bayburt'ta da bunlar yaşanmış. Doğu Anadolu'nun çoğu yoksul yöresi gibi Bayburt da hayvancılıkla geçiniyor. Bunun yanı sıra biraz arıcılık, biraz da pancar üretimi var. Bu kadar faaliyetle Bayburt'un daha yoksul olması gerekir ama bereket "Alamancı akrabalar" var. Onlar para yolluyormuş. Bayburt'ta önce Vali Osman Dıraçoğlu'nundan bir brifing aldık. Vali bir çok projeden söz etti. Bunların ikisi çok önemliymiş. 
   
      18 PROJE VAR AMA...    Biri Atatürk Üniversitesi'ne bağlı Eğitim Fakültesi kurulması, diğeri de Organize Sanayi Bölgesi. Gerçekten üniversite Bayburt'un çehresini değiştirebilir. Ama bu fakülteden çok daha büyüğü meslek yüksekokulu olarak uzun süredir var. Ama Bayburt h l aynı yerde. Her ilde olduğu gibi, organize sanayi bölgesi tamamlanır tamamlanmaz fabrikalar dolacak sanılıyor. Hayal işte. Altyapısı tamamlanmış boş sanayi arsaları yıllarca kalıyor. Kaldı ki, bu alanlara hangi sanayinin geleceği de planlanmamış. Vali 18 projeden söz etti. Demirözü sulama barajı önemli. 36 km ötede Kelkit'ten bağlanacak doğalgaz boru hattı da katkı sağlar. 
   Ancak demiryolu bağlantısı tam bir kaynak israfı olur. Fayans ve seramik de öyle. Bayburt taşına gelince daha etkin çalışmalar yapılabilir ama taşla bölge kalkınacak değil ya Yine ehram, arıcılık, alabalık, ceviz ya da çilek gibi ürünlerin teşviki elbette önemli. Yalnız bunlarla il zenginleşemez. Bayburt'ta hayvancılık da inişte görünüyor. 1999'da 162 bin olan büyükbaş ve 69 bin olan küçük baş hayvan sayısı, şimdi sırasıyla 97 bin ve 58 bine inmiş durumda. Kısacası, durum vahim. 
   
   IMF'YE TEPKİ BÜYÜK    Bayburt'ta şehir meydanında vatandaşlarla görüştük. Herkes en büyük sorunun işsizlik olduğu konusunda hemfikir. IMF'ye büyük tepki var. Hatta Irak'a asker gönderilmesine de. Ormanların satışı konusunda da Cumhurbaşkanı yanlış yapmamalı diyorlar. Eken Demiray, hükümete tepkili. "Bunlar kadar Amerika'nın emrine giren olmamıştı" diyor. Ama itiraf ediyor ki kendisi DYP'li. İsmail Köse işsiz. "Herşey yasak, bir birahane bile yok, insanlar cami avlularında içiyor, bu reva mı " diyor. Kısacası halk işsiz ve umutsuz. 
   
      
   
</TEXT>
</DOC>
