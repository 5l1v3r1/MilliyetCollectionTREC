<DOC>
<DOCNO> 156685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sontur09.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamyonun kasası yayaların üzerine düştü, 1 kadın öldü... 
</HEADLINE>
<TEXT>

     İzmir Bornova'da, aşırı hızla viraja giren kamyonun kasasının menteşeleri tutmayan arka kapağı savrulup yol kenarında yürüyen yayalara çarptı. İnanılmaz kazada 40 yaşındaki bir kadın can verirken, arkasında yürüyen Edebiyat Fakültesi öğrencisi Osma Duymaz ağır yaralandı. 
     Kaza, dün saat 18.15 sıralarında Osmangazi girişindeki düğün salonunun karşısında meydana geldi. Cafer Genç 28 , yönetimindeki 35 AF 228 plakalı damperli kamyonla Osmangazi'den Bornova yönüne giderken, görgü tanıklarının ifadesine göre aşırı hızla daralan yolda viraja girdi. Kasislere de sert giren kamyonun kasasının menteşeleri tutmayan arka kapağı sağa doğru savrulup yol kenarında yürüyen yayalara çarptı. 
     Hızını alamayan kamyon, Eyüp Gezer in kullandığı park halindeki 35 T 7614 plakalı taksiye çarparak durabildi. Feci kazada, yayalar 40 yaşındaki Nuriye Karcı ile arkasından yürüyen Ege Üniversitesi Edebiyat Fakültesi Türk Dili ve Edebiyatı Bölümü 1'inci sınıf öğrencisi 20 yaşındaki Osman Duymaz, Ege Üniversitesi Hastanesi Acil Servisi'ne kaldırıldı. 
     Nuriye Karcı yaşamını yitirirken, ağır yaralanan öğrenci Duymaz, ameliyata alındı. Yaralıları çevreden yardıma koşanlarla birlikte hastaneye götürdüğü ileri sürülen kamyon şoförü Cafer Genç kayıplara karıştı. 
     . 
     
</TEXT>
</DOC>
