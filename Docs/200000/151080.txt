<DOC>
<DOCNO> 151080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/ekonomi/aeko.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni müsteşarla yüzde 100 görüş birliğinde olmalıyız 
</HEADLINE>
<TEXT>

Devlet Bakanı Ali Babacan'ın Hazine Müsteşarı kriteri Ekonomik konularda yüzde 100 görüş birliğinde olacağımız bir aday arıyoruz 
     MURAT SABUNCU 

     Vekaleten Ferhat Emil, kısa sürede atama... 
     Pazartesi gününden itibaren Hazine Müsteşarlığı'na bir süre Müsteşar Yardımcısı Ferhat Emil vekalet edecek. Dün, gazetelerin ekonomi müdürlerinin katıldığı bir basın toplantısı düzenleyen Devlet Bakanı Ali Babacan, Faik Öztrak'ın istifasıyla boşalan bu makama kısa sürede atama yapılacağını söyledi. Babacan'ın verdiği bilgiye göre mevcut birkaç aday ile yoğun mülakat yapılıyor. Gazetelerde çıkan adayların bir kısmını kendilerinin de tanımadığını belirten Babacan, Başbakan'ın kendisine 'kim bu isimler' diye sorduğunu belirtiyor. Edindiğimiz izlenim bu makam uzun süre boş kalmayacak. Bu arada bazı müsteşar adayları için Çankaya ile üstü kapalı istişareler yapıldığını belirtelim. 
     
     Değişiklik siyasetin doğal sonucu olarak gündeme gelir 
     Faik Öztrak'ın görevden alınmasıyla ilgili sorulardan biri de 'gerek kamu bankalarına yaptığınız, gerek Hazine'ye yapacağınız atamaların ideolojik yönü olduğu kuşkusu var' şeklindeydi. Bakan bunun doğru olmadığını söyledi. 'Atamaların genelde faizsiz bankacılık yapan kesimlerden' yapıldığına dikkat çekildiğinde de 'özel finans kurumları da sistemin bir parçasıdır' cevabını verdi. 
     Bu arada Öztrak'a ilgili olarak 'Faik Bey ile iyi bir çalışma dönemi oldu. Bilgisinden ve programa hakimiyetinden yararlandık' dedi. Görevden almayı 'siyasetin doğal süreci olarak' tanımladı. 
     Yeni müsteşar adayı için 'tecrübeli, çalışma şekli itibariyle daha uyumlu çalışacağımız kişilerle görüşüyoruz' dedi. 'Öztrak da ne eksikti sorusuna ise şu yanıtı verdi 'Konularda ve vizyon olarak yüzde 100 görüş birliği arıyoruz' 
     
     Yayın yönetmenleri göreve gelince kadroları değiştirmiyor mu 
     Bakan Ali Babacan'a Hazine Müsteşarlığı'ndaki görev değişimiyle ilgili yoğun sorulara esprili, adeta kontratak bir cevap verdi Sizlerin yayın yönetmenleriniz değiştiğinde kadroları değiştirmiyor mu 
     
     19 Nisan 2003 saat 12.50, şu an itibariyle revizyon yok 
     Bakan Ali Babacan'ı piyasalar karşısında en güç durumda bırakan olay, tezkere görüşmeleri sırasında CNN Türk'te Erdal Sağlam'a yaptığı açıklamaydı. Hazine'nin borçlanacağı gün sabah saatlerinde ekrana çıkan Babacan '26 milyar dolarlık ABD kredisinin geçerliliğini koruduğunu' söylemişti. Böylece o günkü ihalede iyi bir faizle, rahat borçlanılmıştı. Ama ertesi gün paranın gelmeyeceği ortaya çıkmış, 'bakana güvensizlik açıklamaları olmuştu 
     Babacan, o konuşmasını 'her şey saatlik değişiyordu. O andaki durum buydu' diye savunsa da dün o günlerin tecrübesiyle farklı bir uslup benimsemişti. Kendisine sorulan hedeflerin revizyonu ile ilgili bir soruya şu yanıtı verdi 'Bugün 19 Nisan 2003, saat 12.50. Şu an itibariyle bir revizyon yok. Ama önümüzdeki mayıs ya da haziranda Irak'ın, Suriye'nin durumu, Ortadoğu'daki gelişmelere göre hedefleri yeniden gözden geçirebiliriz. 
     
     Faizlerde yıllık ortalama maliyet hedefi yüzde 45'ler seviyesinde 
     Bakan Babacan, savaş ortamı ve 58. hemen devamındaki 59. hükümetler zamanında yapılan 'güven sarsıcı' bazı uygulamalar nedeniyle ocak mart ayları arasında bir ara yüzde 76'ları gören faizlere rağmen bu yılki faiz hedeflerinin pek değişmediğini söyledi. Hatta ilk üç aydaki faizlerin program hedefinin çok fazla dışına da çıkmadığını belirtti. Sadece mart ayında biraz zorlandıklarını ama yıllık ortalama faizlerin yüzde 45'ler düzeyinde olacağını ifade etti. 
     
     Üslubu Başbakan Tayyip Erdoğan'la Maliye Bakanı Unakıtan'a benzemiş 
     Babacan'ı seçim öncesi demeçlerinden beri izleyen biri olarak tespitim şu ki 'uslubunda değişiklik olmuş'. Babacan gerek bitirdiği okullar gerekse yurtdışı tecrübesi itibariyle Erdoğan ve Unakıtan'dan farklı bir ekonomi söylemi içindeydi. 
     Dünkü uslubu parti içindeki 'ağabeylerine' yaklaşmıştı. Hükümete güvenle ilgili soruya 'ticarette güvenmediğin adamın çekini kabul etmezsin', 'müşteri ilk geldiğinde önce az mal satarsın, borcunu düzenli öderse malı artırırsın' gibi yanıtlar verdi. 7 yaşında fatura keserek ticaret hayatına atıldığını söyledi. 
     
     Yatırımcıya bedava arsa, vergi teşviği 
     Devlet Bakanı Ali Babacan verdiği en çarpıcı mesajlardan biri yatırımlar üzerine olandı. Bakan Babacan 'Türkiye'de yatırımın cazip hale getirilmesi için bedava arazi ve vergi teşvikleri' üzerine çalıştıklarını söyledi. Hem yerli hem yabancı yatırımcı için sağlanacak bu teşviklerin önümüzdeki günlerde hızlı bir şekilde gündeme alınacağını söyledi. 
     


SİYASET 


















</TEXT>
</DOC>
