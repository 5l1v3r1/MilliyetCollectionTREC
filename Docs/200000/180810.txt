<DOC>
<DOCNO> 180810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/spor/aspo.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜĞÜNÜMÜZ KADIKÖY'DE 0-3 
</HEADLINE>
<TEXT>

   A Milli Takım son sırada yer alan rakibi karşısında fazla zorlanmadı, sahadan farklı galip ayrılarak maç fazlasıyla grup liderliğini bırakmadı. Ay-Yıldızlı ekibimiz ilk yarıda rakibin işini bitirdi, gol perdesini Tümer açtı, Okan akıl dolu bir aşırtmayla farkı ikiye çıkardı. Hakan Şükür'ün şık plasesi skoru noktaladı 
      
   90 dakika    BİLAL MEŞE 

   Teknik Direktör Şenol Güneş, ilk kez bir maç öncesinde "korku" kelimesini ağzına dolarken bir çok kesimden, "hadi canım sende" yorumları da birlikte geldi. Aslında Güneş bir doğruya parmak basmıştı bizce. Futbolda rakibi küçümseyen takımların nasıl hüsrana yelken açtığını biliyoruz. Güneş, denizden geçip, derede boğulmak istemiyordu. Bunun içindir ki "korku" kelimesini sık sık kullandı maç öncesinde. 
   Ne var ki Güneş'in korktuğu başına gelmedi... Ay - Yıldızlı futbolcular hem rakibi küçümsemedi, hem de bir saniye olsun oyun disiplininden uzaklaşmadı. Bu olumlu tablo, Hakan Şükür'ün attığı üçüncü gole kadar sürdü. Farkın getirdiği "rahatlık" oyunun geri kalan 40 dakikalık bölümünde Ay - Yıldızlı futbolcularımızı etkiledi 
   İstanbul'da 5-0 gibi farklı skorla yendiğimiz Liechtenstein'in çok adamla savunma anlayışı, doksan dakikalık oyun içinde futbolcularımıza az da olsa sıkıntı yaşattı. Maça 4-1-2-1-2 taktik anlayışıyla çıkan Ay - Yıldızlı ekibimizde ön liberoda Tugay'ın "maestro" gibi takımı yönetmesi, orta alanda Okan'ın zaman zaman hareketli futbolu, sahanın "yıldızı" Tuncay'ın müthiş futbolu Liechtenstein "duvarını" ilk yarıda aşmaya yetti de arttı bile. İlk 45 dakikalık bölümde Ümit Davala sağ kulvarda etkisiz kalırken, golcü futbolcumuz Hakan Şükür, kalabalık savunma arasında kaybolup gitti. Ancak golcü futbolcumuz ikinci yarıda açıldı, attığı golle hem moral buldu, hem de maçı "garantiye" aldı. 88'de direkten dönen şutu da şanssızlığıydı. 
   Tüm hatlarıyla rakip kaleye yüklenen Millilerimiz 14'te gol perdesini açtı. Tümer, sağdan hareketlenen Tuncay'ın koşu yoluna topu yuvarladı. Tuncay sağdan indi, topu penaltı noktası üzerine çıkardı, pozisyonu iyi takip eden Tümer soluyla kalabalık savunmanın arasında topu filelere gönderdi 0-1 
   Tümer'in golüyle rahatlayan Ay - Yıldızlılar, 32.dakikada ikinci gole çok yaklaştı. Bu dakikada Alpay sağdan indi, cezaalanına kesti. Ergün gelişine sert vurdu, top önce Tuncay'a çarptı, ardından kalecinin kucağını gitti. 
   41. dakikada sahneye yine Tuncay çıktı. Bu dakikada yıldız futbolcu, sağdan hareketlenen Okan Buruk'u gördü. Tecrübeli oyuncu önce arkadaşlarına baktı, ardından kalecinin öne çıktığı fark edip aşırtma bir vuruşla ilk yarının skorunu belirledi 0-2 
   İlk yarıda pozisyon bulamayan Hakan Şükür, 48.dakikada Okan'ın pasıyla topla sağda buluştu. Tecrübeli futbolcu gelişine sert vurdu, kaleci uçarak topu köşeden kornere tokatladı. 
   50. dakikada Hakan Şükür klasını konuşturdu. Bu dakikada Rüştü'nün uzun degajıyla cezaalanı yayı üzerinde topla buluşan Hakan Şükür, Ritter'i geçti, soluyla fileleri gördü 0-3 
   Şükür'ün golünden sonra katı savunma anlayışını bir kenara iten Liechtenstein'in ilk tehlikeli atağını 55. dakikada geliştirdi. Sağdan kazanılan korner atışını Thomas Beck kullandı, topa iyi yükselen Martin Stocklasa kafayla nefis vurdu, Rüştü topu üstten kornere tokatladı. 
   Karşılaşmanın bundan sonraki bölümlerinde yine topa daha fazla sahip olan Ay - Yıldızlı ekibimiz çok adamla rakip kaleye inmesine karşın, başka gol üretemedi. Bunun da temelinde 3-0'ın verdiği "rahatlık" ön plandaydı. 
   
   Güneş Yarış sürüyor    Milli Takım Teknik Direktörü, elde edilen üç puanın sevindirici olduğunu söyledi, "Artık İngiltere maçını bekliyoruz" dedi 
   'Skor çok etkiledi' 
   AY - Yıldızlı ekibin teknik patronu Şenol Güneş, Liechtenstein karşısında favori olmanın baskısını sürekli hissettiklerini açıkladı. Güneş, "90 dakikaya zor konsantre olduk. Ancak korktuğum başıma gelmedi. Kazanılması gereken bir maçtı. Skor nedeniyle oyun içinde bazı kopuş dakikalarımız vardı. Sonuç olarak 3 puanı aldık. Yarış sürüyor. Futbolcularımızı kutluyorum" diye konuştu. 
   
   'Hedefimiz belli' 
   GÜNEŞ, artık İngiltere ile oynayacakları kritik sınavı düşünmeye başladıklarını belirtti. Tecrübeli hoca, "Bu aşamada tek düşüncemiz evimizde İngiltere'yi yenip, gruptan lider olarak çıkmak. 11 Ekim çok başka olacak" diye konuştu. Bu arada Şenol Güneş ve Can Çobanoğlu'nun, Manchester'a giderek, çarşamba günkü İngiltere - Liechtenstein maçını izleyeceği bildirildi. 
   
   Ulusoy Lider biz oluruz    LİECHTENSTEİN karşısında net bir skorla alınan galibiyet, Futbol Federasyonu Başkanı Haluk Ulusoy'u çok mutlu etti. Milli Takımımız'a olan güvenini her zaman tekrarlayan Ulusoy, sözlerine şöyle devam etti "Bu maçı tecrübe kazandı. Karşımızda çok koşan bir takım vardı. Futbolcularımız da kazanmaları gerektiğini biliyordu, bunu başardılar. İngiltere'nin galibiyeti ise bizi ilgilendirmiyor. Kadıköy'den sağ çıkamazlar. Lider biz oluruz." 
   
   Türk istilası    5 bin nüfuslu Vaduz kenti dün tarihi günlerinden birini yaşadı. Türkiye'nin Liechtenstein ile oynadığı karşılaşmaya büyük ilgi gösteren gurbetçiler, Almanya, İtalya ve İsviçre'den maça akın etti. Takımımıza destek vermek isteyen vatandaşlarımız, Rheinpark Stadı'na girmek için büyük çaba gösterdi. Stadın küçük olması nedeniyle büyük bir sıkıntı yaşanırken, biletlerin karaborsada 150 Euro'ya satıldığı görüldü. Bu arada gurbetçiler nedeniyle Ay - Yıldızlı futbolcular stada girmekte güçlük çekti. 
   
   Raşit Çetiner gurur dolu    Ümit Milli Takım'ın teknik patronu, futbolcularıyla övündüğünü söyledi 
   AVRUPA Şampiyonası 7. Grup elemelerindeki 7. sınavında Portekiz'i deplasmanda 2 - 1 yenen Ümit Milli Takımı'nda büyük sevinç yaşanıyor. Dün İstanbul'a dönen Ay - Yıldızlı ekibimizde yüzler gülerken, Teknik Direktör Raşit Çetiner, "Avrupa'nın en iyi ve yıldız oyuncularını kadrosunda bulunduran bir takıma karşı mükemmel bir futbolla galip gelmenin mutluluğunu yaşıyoruz. Hedefe adım adım ilerliyoruz" dedi. 
   ÖNCELİKLE gruptan çıkmayı amaçladıklarını, bunu da başardıklarını hatırlatan başarılı çalıştırıcı, "Futbolcularım insanüstü bir mücadele verdiler" ifadesini kullandı. Oyuncularını tebrik eden Raşit Çetiner, "Kendileriyle ne kadar övünsek azdır. Şimdi oynayacağımız eleme maçını kazanarak, Avrupa finallerine kalabilmeyi planlıyoruz. Bunu gerçekleştireceğimizden kuşku duymuyorum" açıklamasını yaptı. 
   
   Maçın hakemi 
   Egmond'dan ders 
   Hollandalı tecrübeli hakem, dört dörtlük bir maç yönetti, kararlarında yanılgıya düşmedi. Faulleri iyi süzdü, oyunun hızını kesmeden başarılı bir yönetim gösterdi. Oyuncularla iyi bir diyalog kuran Dick Van Egmond, mücadele sonunda iki tarafın da taktirini topladı. 
   
   Göze çarpanlar 
   TUGAY Ön liberoda mükemmel oynadı. Sık sık savunmanın yardımına koşan tecrübeli futbolcu, hem oyun kurdu, hem ofansa isabetli toplar attı. 
   OKAN Attığı gol, tecrübe ve tekniğin ürünüydü. Orta alanda zaman zaman tempoyu yükseltti, pres yaptı, ileri çıkarak ofansa destek verdi. 
   ÜMİT DAVALA Savunmanın sağında görev yaptı, maç boyunca vasatın üstüne çıkamadı, bulunduğu kulvara verimlilik getiremedi. 
   TÜMER Forvetin arkasında gizli golcülük görevini üstlendi. Attığı ilk gol de tekniği ön plandaydı. Ölü toplarda forvete etkili paslar attı. 
   
   Rakamlar diyor ki 
   Ay - Yıldızlı ekibimizin en golcü ismi Hakan Şükür, dün 39. golünü attı. 
   Liechtenstein ile Türkiye'de oynanan maçta golü bulunan Okan Buruk dün de rakip filelere topu bıraktı. Başarılı oyuncu, milli forma altındaki gol sayısını da 7'ye yükseltti. 
   Üçüncü kez A Milli Takım formasını giyen Tümer, dün Liechtenstein maçıyla ilk golünü buldu. 
   
   Maçtan notlar 
   Milliler Zürih'te 
   MİLLİ Takım, maçın ardından karayoluyla Zürih'e geçti. Burada sabah bir antrenman yapacak olan Ay-Yıldızlı ekibimiz, 9 Eylül'deki İrlanda Cumhuriyeti maçı için öğleden sonra Dublin'e gidecek. Millilerimiz, yarın akşam da Landsdowne Road Stadı'nda son çalışmasını yapacak. 
   
   Dazlaklara önlem 
   ALMANYA ve İsviçre'den, dazlaklar konusunda ihbar alan Liechtenstein, adeta seferberlik ilan etti. Stat çevresinde güvenlik barikatı kurulurken, karşılaşmaya gelen gurbetçileri de tepeden tırnağa aradılar. Kimlik soruşturması da yapan polis, köpekli olarak stat içinde ve dışında görev yaptı. 
   
   Son dakika 11'i 
   TEKNİK Direktör Şenol Güneş, Liechtenstein karşısına çıkacak kadroyu, maça yarım saat kala soyunma odalarında açıkladı. Güneş, takımla birlikte kalan yöneticilere bile kadro konusunda sır vermedi. 
   
   Tayfun tribünde 
   ŞENOL Güneş, Espanyol'da top koşturan Tayfun ile üçüncü kaleci Zafer'i 18 kişilik kadroya almadı. İki futbolcu da, cezalı Emre Belözoğlu ile birlikte tribüne çıktı. 
   
   Prim 20'şer bin dolar 
   LİECHTENSTEİN galibiyeti, Millilerimiz'e 20'şer bin dolar yaklaşık 28 milyar lira kazandırdı. Futbol Federasyonu, deplasmanda alınan bu galibiyet nedeniyle 20 bin dolar prim takdir etti. 
   
   'Mükemmeller' 
   TÜRKİYE'YE karşı prestij mücadelesi veren Liechtenstein'in Teknik Direktörü Walter Hormann, Avrupa'nın en iyi takımlarından biriyle oynadıklarını vurguladı. Hormann, "Rakibimizin mükemmel tekniği var. İngiltere maçında onlara başarılar diliyorum" dedi. 
   
   
</TEXT>
</DOC>
