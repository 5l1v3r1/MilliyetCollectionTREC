<DOC>
<DOCNO> 172152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sonspo05.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolcular 'dirseklik' taksa ne olur İşte yanıtlar... 
</HEADLINE>
<TEXT>

     Tanınmış Spor Hekimi ve Ortopedik Cerrah Bülent Zeren, futbol karşılaşmalarında aldığı dirsek darbesi nedeniyle çok sayıda oyuncunun sakatlandığına dikkat çekerek, maçlarda dirseklik kullanılmasının zorunlu hale getirilmesi gerektiğini söyledi. 
     Bülent Zeren, yaklaşık 20 yıldır spor müsabakalarında oluşan sakatlıklar konusunda çalıştığını belirterek, Şota, Baliç, Abdullah Ercan, Ceyhun Eriş, Tolga Doğantez, Hüseyin Beşok gibi çok sayıda ünlü sporcuya cerrahi müdahalede bulunduğunu kaydetti. 
     Sporcu sakatlıklarının önemli bir kısmının ''önlenebilir'' olduğunu kaydeden Zeren, önlenebilir sakatlıkların alt düzeye indirilmesi üzerine de çalışmaları bulunduğunu ve bunu katıldığı ulusal ve uluslararası bilimsel konferanslarda dile getirdiğini söyledi. 
     
     DİRSEKTEKİ SİVRİLİK, RAKİP OYUNCU İÇİN TEHLİKELİ 
     Futbol karşılaşmalarında, alınan dirsek darbesiyle oluşan yaralanma ve sakatlıkların da ''önlenebilir sakatlıklar grubu''na dahil olduğunu tespit ettiğini kaydeden Zeren, sözlerini şöyle sürdürdü 
     ''Futbol karşılaşmalarında, dirsek kemiğindeki sivrilik rakip oyuncu için zaman zaman tehlike oluşturabiliyor. Bir Dünya Kupası'nda yaptığımız tespitlere göre, yalnızca dirsek darbesiyle 30'a yakın sporcu sakatlandı. Ani dirsek darbesi alan oyuncunun yüzünde, burnunda ya da kaburgasında kırık oluşabiliyor.'' Oyuncuların dirseklerine takılacak pedle, bu tür sakatlıkların önüne geçilebileceğini kaydeden Zeren, tekmelikler gibi bu uygulamanın da zorunlu hale getirilmesi gerektiğine inandığını belirterek, ''Bu uygulama için yıldız bir oyuncunun gözünün çıkması beklenmemeli'' diye konuştu. 
     
     DENGE EĞİTİMİ 
     ''Sporda önlenebilir sakatlıklar ve koruyucu spor hekimliği'' konuları üzerinde çalıştığını anlatan Dr. Zeren, altyapıdan itibaren ''denge'' eğitiminin sporculara mutlaka verilmesi gerektiğini kaydetti. 
     Dr. Zeren, ''Eskiden Türk oyuncular düşmesini bilmez, paldır küldür düşerdi. Şimdi bu konuda aşama kaydedildiğini söylemek mümkün ama yeterli düzeyde değil'' dedi. 
     Zeren, gol ve maç sonrası yapılan sevinç gösterilerinde de çok sayıda oyuncunun sakatlandığına dikkat çekerek, bu konuda dikkatli olunması gerektiğini belirtti. 
     
</TEXT>
</DOC>
