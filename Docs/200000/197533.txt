<DOC>
<DOCNO> 197533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/siyaset/siy01.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye laiktir laik kalacaktır' 
</HEADLINE>
<TEXT>

   İngiliz televizyonunda konuşan Erdoğan, Türkiye'nin laik olduğunu ve eylemlerin bunu değiştirmeyeceğini söyledi 
      Nevsal Elevli 

   
   Başbakan Recep Tayyip Erdoğan, İngiliz yayın kuruluşu BBC1 televizyonunun canlı yayınında, terör saldırılarının Türkiye'yi yolundan döndüremeyeceğini söyledi. 
   David Frost'un haftalık "Frost'la Kahvaltı" programına İstanbul'dan canlı bağlantıyla konuk olan Erdoğan, Türkiye'nin laik, demokratik ve sosyal devlet olarak kalmaya devam edeceğini vurguladı. Erdoğan sorulara şu yanıtları verdi 
   
   Teröristlerin Türk olmalarından utanç duyduğunuzu dile getirdiniz. Sizce bunlar kimlerle çalışıyordu Kimler planladı 
   Uluslararası bağlantıları olan bu olayda maalesef ülkemizden dört vatandaşımız taşeron, tetikçi olarak kullanılmıştır. Bu noktadan hareketle, uluslararası bağlantıyı araştırıyoruz. İstihbarat örgütlerimizin uluslararası ortak çalışmaları, bu bağlantıların tespitine yarayacaktır. Teröre karşı küresel mücadeleyi hep birlikte hiçbir şey istemeden yapmalıyız. Terörün dini, ırkı yok. Bu ancak ortak mücadeleyle önlemek mümkün. 
   
   El Kaide bağlantısı tam olarak ispatlanmış sayılabilir mi 
   Şu anda bu konuda henüz kesin tespitler yok. Altında dini duyguların yattığına yönelik bulgular var. Dini duygularla yapılmış bir eylem. Ama bu El Kaide Holdingi midir, yoksa bir başka terör örgütü müdür, şu anda onu kesin olarak bilmiyoruz. 
   
   Türkiye'ye seyahat etmeyi düşünen İngilizlere tavsiyeniz nedir 
   Biz 11 Eylül'den sonra bir an bile, vatandaşlarımızın ABD'ye gidişini engellemeyi aklımızdan geçirmedik. Şu anda İngiltere kendi vatandaşlarını rahatlıkla Türkiye'ye gönderebilir. Canımıza ne kadar değer veriyorsak, ülkemize gelen yabancı dostlarımıza da aynı hassasiyeti gösteririz. Eğer bu endişeleri taşırsak, o zaman evimizden dışarı çıkmamamız gerek. 
   
   ABD, İngiltere dostluk siyasetinizde değişiklik olacak mı Laik yapınızda bir değişiklik düşünüyor musunuz 
   Asla. Türkiye bu saldırılardan dolayı asla yolunu değiştirmez. Demokratik, laik ve sosyal bir hukuk devletidir. Türkiye'nin seçilmesi manidar. Burada ortaya anlamlı bir şey çıkıyor. Yıllardır medeniyetler çatışmasını özleyenler oldu. Bu noktada Türkiye'nin AB'ye üyeliğinin önemi daha da artmıştır. Biz AB'yi medeniyetler çatışmasının adresi ve bir Hıristiyan Kulübü olarak değil, medeniyetlerin uzlaştığı bir adres olarak görüyoruz. Türkiye demokrasi ve İslam kültürünü buluşturmuş bir model ülkedir. 
   
   
</TEXT>
</DOC>
