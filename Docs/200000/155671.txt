<DOC>
<DOCNO> 155671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sontur11.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremzede öğrencilere psikolojik destek... 
</HEADLINE>
<TEXT>

     Milli Eğitim Bakanlığı ve UNICEF işbirliğiyle Bingöl'de kurulacak ''psikososyal çadırlarda'', 8. ve 11. sınıf öğrencilerine psikolojik destek sağlanacak. 
     Alınan bilgiye göre, Bingöl depreminin ardından Bakanlık yetkililerince bölgede durum tespiti yapıldı ve UNICEF ile gerçekleştirilen kriz değerlendirme toplantılarında da konuya ilişkin bazı kararlar alındı. 
     Buna göre, 12-13 Mayıs tarihlerinde Bingöl'de 8. ve 11. sınıfların açılması dolayısıyla, Milli Eğitim Müdürlüğü personeli, rehber öğretmenler, öncelikle Çeltiksuyu YİBO öğretmenleri başta olmak üzere öğretmen ve ailelere yönelik, ''psikolojik bilgilendirme ve anlamlandırma oturumları'' yapılacak. 
     Bu oturumlarda, Prof. Dr. Ayşe Yalın, Çocuk Psikiyatristi Hakan Erman, Dr. Nedret Öztan, Şube Müdür Vekili Bergin Levent ve 2 rehber öğretmen ile bir UNICEF temsilcisi görev alacak. 
     14-16 Mayıs günleri arasında Elazığ'da, ''8. ve 11. Sınıf Psikososyal Müdahale Programı''na ilişkin Diyarbakır, Muş, Elazığ ve Bingöl illerinde belirlenen 40 rehber öğretmene seminer verilecek. 
     Bu öğretmenler de, 21 Mayıs-13 Haziran tarihleri arasında UNICEF tarafından temin edilecek ''psikososyal çadırlarda'', 8. ve 11. sınıf öğrencilerine yönelik psikososyal müdahale programı uygulayacak. Program, haftada 3 gün gerçekleştirilecek. 
     İhtiyaçlar doğrultusunda uzman ekip ve formatörler, öğretmenler ve aileler için ''Psikolojik Bilgilendirme ve Anlamlandırma Oturumları''nı sürdürecekler. 
     Psikososyal çalışmalarda kullanılacak eğitim materyalleri, kitaplar ve diğer giderler, UNICEF tarafından karşılanacak. Proje giderlerini karşılamak amacıyla UNICEF tarafından daha önce ayrılan 35 bin 740 dolara ek olarak, Bingöl için 5 bin dolar daha aktarıldı. 
     
     PROJENİN İÇERİĞİ 
     Psikososyal Okul Projesi, 17 Ağustos ve 12 Kasım depremlerinin ardından yakınlarını yitirmiş, konutları yıkılmış sorunlu insanlara ulaşabilmek amacıyla geliştirildi. 
     ''İnsanların normalleşmesini hızlandırmak, stres tepkisini en aza indirmek ve psikolojik destek sunmak'' amacına yönelik proje, 1999-2000 eğitim-öğretim yılında Bolu, Düzce, Yalova, İstanbul-Avcılar, Eskişehir, Bursa, Sakarya, Kocaeli ve Çankırı'da başlatıldı. Projeye, 2001-2002 eğitim-öğretim yılında 7, bu yıl 9 il dahil edildi. 
     Bu depremin etkisiyle Bingöl'ün yanı sıra Muş ve Elazığ illeri de proje kapsamına alındı. 
     
</TEXT>
</DOC>
