<DOC>
<DOCNO> 165938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/dunya/dun05.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
HAMAS, İsrail’le ateşi durdurdu 
</HEADLINE>
<TEXT>

     DIŞ HABERLER SERVİSİ 

     Ortadoğu’da barışın sağlanması amacıyla sarf edilen çabalar çerçevesinde İsrail ile Filistinli gruplar arasında dün ateşkese gidilirken, İsrail askerlerinin Gazze Şeridi ve Beytüllahim’den çekilmesi konusunda da ilkesel olarak anlaşmaya varıldığı bildirildi. 
     Taraflar arasında yapılan görüşmeler sonunda, İslami Direniş Hareketi HAMAS , İslami Cihad ve Yaser Arafat’ın El Fetih Örgütü’nün İsrail’i hedef alan saldırılara ara verme konusunda anlaştığı açıklandı. HAMAS’ın üst düzeydeki yetkililerinden ve bir süre önce İsrail’in füze saldırısından kurtulan Abdülaziz Rantisi, Fransız Basın Ajansı "AFPöye verdiği demeçte, saldırıların durdurulması konusunda üç örgüt arasında dün anlaşma sağlandığını söyledi. Ancak HAMAS’ın ruhani lideri Şeyh Ahmed Yasin, saldırılarını askıya alma kararlarının belirli koşullar ve zaman çizelgesi içerdiğini bildirirken, koşullar ve ateşkesi ne zaman ilan edecekleriyle ilgili ayrıntı vermedi. 
     İsrail TV’si, geri çekilme konusuyla ilgili, anlaşmanın, Gazze’nin kuzeyinden ve Batı Şeria’daki Beytüllahim’den çekilmeyi içerdiğini, bu işlemin en erken pazartesi veya salı günü başlayacağını kaydetti. ABD destekli "yol haritası"nda, İsrail’in 33 aydır süren çatışmalar sırasında yeniden işgal ettiği bölgelerden çekilmesi koşulu bulunuyor. 

</TEXT>
</DOC>
