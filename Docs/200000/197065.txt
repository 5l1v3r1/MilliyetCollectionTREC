<DOC>
<DOCNO> 197065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sonspo13.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'da ara transfer arayışları... 
</HEADLINE>
<TEXT>

     Hem ligde, hem de Türkiye ve UEFA Kupası'nda başarılı olmak isteyen Gaziantepspor'da, ara tranfser çalışmaları büyük bir gizlilikle sürdürülüyor. Belçika, Almanya, Hollanda ve Brezilya'da transfer arayışlarını sürdüren Gaziantepspor'da rota şimdi de Slovenya'ya çevrildi. 
     Uzun zamandan beri Brezilya, Belçika, Hollanda ve Hırvatistan'da transfer çalışması yapan kırmızı-siyahlı kulübün yönetimi, son olarak da teknik direktör Nurullah Sağlam'ı Hırvatistan-Slovenya milli maçlarını izlemek üzere bu ülkeye gönderdi. 
     Slovenya'ya giden Gaziantepspor Teknik Direktörü Nurullah Sağlam, Slovenya-Hırvatistan maçını izleyip, oyuncu beğenmeye çalıştı. 
     Sağlam, A.A muhabirine yaptığı açıklamada, UEFA Kupası ve ligde başarılı olmak istediklerini, hedefe ulaşabilmek için kadronun mutlaka güçlendirilmesi gerektiğini söyledi. 
     Sağlam, Slovenya çalışmasının, çok yararlı geçtiğini ve 4 isim belirlediğini belirterek, şunları söyledi 
     ''Slovenya'ya, belirli bir futbolcu izlemek için gitmedim. Amacım, milli maçı izleyip Gaziantepspor'a yararlı olabilecek futbolcuları tespit edebilmekti. Bunu da yaptım. Gerçekten Slovenya Milli Takımı'nda, Gaziantepspor'da başarılı ve yararlı olabilecek çok önemli isimler var. 
     Şu anda isimlerini açıklamak istemiyorum ama, yönetime transfer için 4 isim bildirdim. Bu futbolcuları renklerimize bağlamaya çalışacağız. Transfer konusunda, UEFA Kupası'ndaki RC Lens maçı sonrasında somut adımlar atılmış olacak.'' Sağlam, Malatyaspor maçı hazırlıklarını da en iyi biçimde tamamladıklarını kaydederek, şöyle devam etti 
     ''Milli maç nedeniyle takımdan ayrılan 7 as futbolcumuz da kadromuza dahil oldu ve Malatyaspor maçı hazırlıklarını en iyi şekilde tamamladık. Lens maçı öncesinde, yeni bir başarıya daha imza atmak istiyoruz. Hırslı ve istekliyiz, zorlu deplasmandan galibiyetle dönmek istiyoruz. 
     Lens maçı öncesinde, Malatyaspor maçı bizim için ayrı bir önem taşıyor. Alacağımız 3 puan, Lens maçını da olumlu yönde etkileyecektir.'' 
     
</TEXT>
</DOC>
