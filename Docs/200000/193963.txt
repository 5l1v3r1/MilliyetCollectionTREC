<DOC>
<DOCNO> 193963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sondun07.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta ABD helikopteri düştü 
</HEADLINE>
<TEXT>

     Irak'ın kuzeyindeki Tikrit kenti yakınında düşen Amerikan Black Hawk helikopterinin mürettebatından kurtulan olmadığı bildirildi. 
     ABD askeri komutanlığı sözcüsü binbaşı Jossyln Aberle, yaptığı açıklamada, helikopterdeki 6 askerin de öldüğünü söyledi. 
     Sözcü, askerlerin 101. hava tümenine bağlı olduklarını belirtti. 
     Sözcülük, kazada ilk belirlemelere göre 4 askerin öldüğünü, 2'sinin yaralandığını bildirmişti. 
     Tikrit'te Amerikalıların üs olarak kullandığı devrik Devlet Başkanı Saddam Hüseyin'in eski sarayının yaklaşık bir kilometre uzağında nehir kenarında düşen helikopterin, vurularak mı yoksa teknik arıza nedeniyle mi düştüğü henüz bilinmiyor. 
     Irak'ın Felluce yakınlarındaki Amariye'de geçen hafta sonunda Chinook tipi helikopterin düşürülmesi sonucu 16 Amerikan askeri ölmüş, 20 asker de yaralanmıştı. 
     Musul'da ABD askeri öldü 
     Irak'ın kuzeyindeki Musul kentinde, Amerikan konvoyuna düzenlenen roket saldırısında bir Amerikan askeri öldü, 7 asker yaralandı. 
     Musul'daki Amerikan üssü sözcüsü Binbaşı Hugh Cate, saldırının bu sabah Musul'un doğusunda düzenlendiğini belirtti. 
     ABD Başkanı George Bush'un Irak'ta esas savaşın bittiğini ilan ettiği 1 Mayıs'tan bu yana ölen Amerikan askeri sayısı 140'ı geçti. 
     Öte yandan, Irak'ın kuzeydoğusundaki Mukdadiye'de evine havan mermisi düşmesi sonucu Iraklı bir kadının öldüğü bildirildi. 
     Yunus İbrahim Hatim adlı Iraklıya göre, Bağdat'ın kuzeydoğusundaki Mukdadiye'deki karakola dün gece 4 havan mermisi atıldı. 
     Mermilerden birinin Amerikan askerlerinin de görev yaptığı karakol yanındaki evine düştüğünü belirten Hatim, eşinin hayatını kaybettiğini söyledi. 
     
</TEXT>
</DOC>
