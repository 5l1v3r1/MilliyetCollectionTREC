<DOC>
<DOCNO> 196662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sontur25.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Zebari Irak'a asker göndermeme kararınız yerinde oldu 
</HEADLINE>
<TEXT>

     Talabani ile birlikte Ankara'ya gelen Irak Dışişleri Bakanı Hoşyar Zebari Irak'ta durumun değişken olduğunu, işlerin yoluna girmesinin zaman alacağını, ancak şu anda ulusal birliğin sağlandığını söyledi. 
     Irak'ın parçalanmasını bekleyenlerin hayal kırıklığına uğradıklarını ifade eden Zebari, ABD'nin şu anda Irak'ta bazı zorlukları olmakla birlikte yakın zamanda Irak'ı bırakıp kaçmayacağını, Baas Partisi'nin iktidara dönmeyeceğini ifade etti. 
     Zebari, Geçici Hükümet Konseyi'ni oluşturan güçlerin Irak'ın geleceğinde de etkili olacağını, tüm Irak halkı olmasa bile Irak'ın bütünlüğünü temsil ettiklerini anlattı. 
     Zebari, Geçici Konsey üyelerinin ve Irak halkının Türk dostu olduklarını, Türk hükümetine, halkına ve ordusuna saygı duyduklarını, Türkiye'nin Irak'a asker göndermeme kararının yerinde olduğunu, bu karardan dolayı da Türkiye'yi tebrik ettiklerini ifade etti. 
     Bu düşüncelerinin, Türk ordusuna yönelik özel bir tavırdan kaynaklanmadığını, asker gönderilmesi halinde Türk-Irak halkı arasında oluşması muhtemel gerilimleri önlemeye dönük olduğunu belirten Zebari, Türkiye'nin Irak'a asker göndermemesini ''iki halkın düşmanlığına yol açmayacak'' bir karar olarak değerlendirdi. 
     Zebari, ilke olarak komşu ülkelerin Irak'a asker göndermesini istemediklerini söyledi. 
     
</TEXT>
</DOC>
