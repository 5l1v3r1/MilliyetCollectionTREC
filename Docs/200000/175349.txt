<DOC>
<DOCNO> 175349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/guncel/gun05.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Meksika'ya Ata heykeli 
</HEADLINE>
<TEXT>

   TİSK'in yaptırdığı Atatürk heykeli, 29 Ekim'de törenle Meksika'nın başkenti Mexico City'de bir meydana dikilecek 
      ANKARA Milliyet 

   
   Türkiye İşveren Sendikaları Konfederasyonu'nun TİSK yaptırdığı Atatürk heykeli, Cumhuriyet'in kuruluşunun 80. yıldönümü olan 29 Ekim'de törenle Meksika'nın başkenti Mexico City'de bir meydana dikilecek. Heykelin dikilmesi, Meksika bürokrasisinin Türkiye'yi andırır yapısı nedeniyle yaklaşık üç yıl sürdü. TİSK Başkanı Refik Baydur, 27 Nisan 2000'de OECD Ticaret ve Sanayi İstişari Komitesi toplantısı için Mexico City'ye gittiğinde, dünyaca ünlü liderlerin heykellerinin sergilendiğini gördü. Bunun üzerine Dışişleri Bakanlığı ile birlikte Mexico City'ye Atatürk heykeli dikilmesi için girişimde bulundu. Meksikalıların olumlu yanıt vermesi üzerine Azeri heykeltıraş Sait Rüstem, 3.5 metre uzunluğunda ve 1.5 ton ağırlığındaki heykeli aynı yıl tamamladı. 
   
   SAVAŞ ENGELİ 
   Bu kez devreye Meksika bürokrasisi girdi. İlk başta uzun yazışma ve onay süreci heykelin dikilmesini geciktirdi. Daha sonra Meksika'da yapılan yerel ve genel seçimler süreyi uzattı. Bürokratlar ve siyasiler değişince yazışma ve onay süreci tekrarlandı. Yaklaşık iki yıl boyunca Ankara'da bir depoda bekletilen heykelin açılışının 23 Nisan'da yapılmasına karar verildi. Heykel, gemiye yüklenerek Meksika'ya gönderildi. Bu sırada Irak Savaşı çıktığı için tören ertelendi. Sonunda 29 Ekim için Meksikalılardan tarih alındı. Törene Türkiye'den bakanların da davet edileceği belirtildi. 
   
   
</TEXT>
</DOC>
