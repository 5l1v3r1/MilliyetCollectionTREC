<DOC>
<DOCNO> 197520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/guncel/gun07.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide uyarısı ağustosta yapıldı 
</HEADLINE>
<TEXT>

   İstihbarat müdürlüklerine gönderilen yazıda, El Kaide hücrelerinin harekete geçebileceği, Türkiye'de eylem hazırlığında oldukları bildirildi 
   TOLGA ŞARDAN Ankara 
   
   İstanbul'daki saldırılar üzerine başlayan "istihbarat zaafiyeti" tartışmalarına son noktayı koyacak belgeyi Milliyet ele geçirdi. Emniyet Genel Müdürlüğü İstihbarat Daire Başkanlığı'nın ağustostaki uyarısına karşın, yerel birimlerin eylemleri gerçekleştirmesi beklenen "uykucu hücreleri" bulamadığı ortaya çıktı. 
   MGK'da da gündeme gelen ve eylemlerin önceden bilinememesinde zaafiyet olduğu yönündeki görüşler sıcaklığını korurken, El Kaide üyesi Ebu Nasır Mahmud'un "uykucu hücrelere eylem yapma talimatı verdiği" açıklamasına karşın "yeterli" istihbarat çalışması yapılmadığı belirlendi. 
   
   'Gizli' yazı 
   İstihbarat Daire Başkanı Sabri Uzun'un imzasıyla 23 Ağustos'ta yerel istihbarat birimlerine gönderilen "kriptolu" yazıda, uykucu hücrelerin harekete geçebileceği vurgulandı. Yazıda, El Kaide'nin dünya genelinde ABD ve İsrail çıkarlarına yönelik bombalı intihar saldırıları gerçekleştirmeyi hedeflediği belirtildi. 81 ilin istihbarat şube müdürlüklerine gönderilen "gizli" yazıda, Ebu Nasır Mahmud'un "Hıristiyan ve Yahudiler'i hedef alarak Türkiye, Yemen ve Suudi Arabistan'da intihar saldırlarının düzenleneceği, diğer kökten dinci örgütlerin de eylem hazırlığında olduğu" yönündeki açıklamalarına yer verildi. 
   Yazıda şu değerlendirme yapıldı "Örgütün geçmişteki eylemleri göz önüne alındığında, söz konusu açıklamanın bazı ülkelerde saldırı gerçekleştirmek için konuşlandırılan, 'uykucu hücre' olarak adlandırılan eylem gruplarını harekete geçirmek eylem talimatı vermek amacıyla yapılmış olabileceği değerlendirilmektedir. Geçmiş dönemlerden beri ülkemizde eylem yapacağı duyumlarıyla gündeme gelen örgütün ilk defa saldırı gerçekleştireceği hedef ülkeler arasında ülkemizi de sayması dikkat çekici bulunmuştur." 
   Yazıda, yerel istihbarat birimlerine şu talimat da verildi 
   "Önümüzdeki dönemde, özellikle ABD, İngiliz, İsrail ülke temsilcilikleri ve hedefleri başta olmak üzere, gerçekleştirilebilecek muhtemel eylemlere karşı müteyakkız bulunulmasını, El Kaide ile bağlantılı olabilecek şahıslara yönelik istihbari ve operasyonel çalışmalara ağırlık verilerek ilgili birimlerin uyarılmasını ve kaydedilecek gelişmelerden bilgi verilmesi. 
   Van'da 2002'de yakalanan kişilerden elde edilen bilgilere göre, İmamlar Birliği örgütüyle ülkemizden irtibatlı kişilere yönelik yapılan operasyonlarda 26 kişi yakalanarak yargıya sevk edilmiştir. Yakalananların genellikle Afganistan, Çeçenistan gibi bölgelerde meydana gelen çatışmalara katıldıkları, buralarda dini - askeri eğitim aldıkları, bazı kişilerin sahte pasaport sağlamak ve kurye olarak faaliyet gösterdikleri anlaşılmıştır." 
   
   Uykucu hücre nedir    "Uykucu hücre" ve "uykucu eleman" diye nitelendirilen grup ya da kişiler, aldıkları eğitimler sonrası görev yerlerine gönderildikten sonra örgüt yönetiminden gelecek talimatları beklemeye başlar. "Uykucu"lar uzun süre kendilerini belli etmeden ön çalışmalar yürütüp sessizliğe bürünür. Kendilerine eylem talimatı geldiğinde de harekete geçerler. 
   
   
</TEXT>
</DOC>
