<DOC>
<DOCNO> 190297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/siyaset/asiy.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Köşk' kamu alanı başörtü takılamaz 
</HEADLINE>
<TEXT>

   29 Ekim resepsiyonu için farklı davetiyeler gönderen Cumhurbaşkanı Sezer, Anayasa Mahkemesi'nin yerleşik kararlarını hatırlattı 
      Serpil Çevikcan 

   
   29 Ekim Cumhuriyet Bayramı nedeniyle vereceği resepsiyon için TBMM üyelerine farklı davetiyeler göndererek türbana geçit vermeyen Cumhurbaşkanı Ahmet Necdet Sezer'in, "Cumhurbaşkanlığı cumhuriyeti temsil eder, kamu alanıdır. Kamusal alanda da başörtüsü takılamaz" görüşünde olduğu öğrenildi. 
   Türban konusundaki hassasiyetini Çankaya Köşkü'nde verdiği yemeklerde de gösteren Sezer'in 29 Ekim resepsiyonuna türbanla katılımı önlemek amacıyla aldığı tavra ilişkin tartışmalar sürüyor. Laiklik konusunda bugüne kadar toplumda gerginlik yaratacak açıklamalar yapmaktan kaçınan ve aldığı kararlarla mesajlar veren Sezer'in davetiye tartışmalarıyla ilgili şu görüşte olduğu öğrenildi 
   "Cumhurbaşkanlığı, cumhuriyeti temsil eden makamdır. Cumhuriyetin temelinde laiklik ilkesi vardır ve Cumhurbaşkanlığı kamu alanıdır. Anayasa Mahkemesi aldığı kararla, kamusal alanda başörtüsü takılamayacağına hükmetmiştir. Avrupa İnsan Hakları Mahkemesi ve Danıştay kararları da bu yöndedir. Cumhuriyetin temsil edildiği, cumhurbaşkanının ev sahipliğinde resepsiyonun verileceği Cumhurbaşkanlığı makamı da bir kamu alanıdır ve başörtüsü takılmasına izin verilemez." 
   
   SÜRPRİZ DEĞİL 
   Başörtüsünün özel alanda özgürlük kapsamına girdiğini kaydeden Sezer, Anayasa Mahkemesi'nin yerleşik kararlarına göre kamusal alanda aksi bir uygulamaya geçit verilmesinin mümkün olmadığını da söyledi. 
   Çankaya'ya yakın kaynaklar, Sezer'in "resepsiyon" tavrının sürpriz olmadığını ve "Köşk çatısı altında türban istemediğini" vurguladı. Kaynaklar, Sezer'in TBMM Başkanı Bülent Arınç'ın eşi Münevver Arınç'ın havaalanında kendisini türbanla uğurlamasıyla başlayan tartışma sırasında görüşlerini açıkladığını da hatırlattı. 
   Sezer'in Münevver Arınç'ın eşiyle birlikte "ev sahibi" göründüğü Meclis'teki 23 Nisan resepsiyonuna da katılmadığı, AKP'nin iktidar olduğu günden bu yana Çankaya Köşkü'nde yabancı konuklar için verilen yemeklerde de türban hassasiyetinin sürdüğünü anımsattı. Çankaya'daki yemekler için eşleri türbanlı olan Başbakanı Recep Tayyip Erdoğan ve Dışişleri Bakanı Abdullah Gül'e gönderilen davetiyelerin de "eşsiz" olduğuna dikkat çekildi. 
   
   
   
   
</TEXT>
</DOC>
