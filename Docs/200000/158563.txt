<DOC>
<DOCNO> 158563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sontur28.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
DEP'liler yeniden yargılanıyor... Mahkeme tahliye isteğini reddetti 
</HEADLINE>
<TEXT>

     Kapatılan DEP'in eski milletvekilleri Leyla Zana, Hatip Dicle, Selim Sadak ve Orhan Doğan'ın yeniden yargılandıkları davada, hükümlülerin tahliye edilmeleri istemleri reddedildi. 
     Ankara 1 No'lu DGM'deki bugünkü üçüncü duruşmanın öğleden sonraki oturumunda, savcı Dilaver Kahveci'nin, ''hükümlü avukatlarının dava konusuyla ilgili olmayan sorularının tanıklara sorulmaması'' yönündeki talebi karara bağlandı. Mahkeme Başkanı Mehmet Orhan Karadeniz, hükümlü avukatlarının tanıklara yönelttiği sorulara, savcının itirazı olursa, mahkeme heyetince soruların yöneltilip yöneltilmeyeceği konusunda ara karar alınacağını bildirdi. 
     Daha sonra, tanık Mehmet Temelli'ye, hükümlü ve avukatlarınca yöneltilen sorulardan bazıları mahkeme heyetince kabul edildi, bazıları ise savcının talebi doğrultusunda reddedildi. 
     Avukat Yusuf Alataş, tanık beyanlarını kabul etmediklerini, savunmalarında detaylı değerlendirme yapacaklarını söyledi. 
     Hükümlü Selim Sadak, tanık anlatımlarının hayal ürünü olduğunu ileri sürdü. Kendilerinin tutuklandığı dönemde Türkiye için yararlı olacağını söyledikleri şeylerin bugün tartışıldığını ifade eden Sadak, ancak 10 yılın kaybedilmiş olduğunu savundu. Sadak, milletvekili seçildikten sonra bölgede aralarında kan davası olan aşiretleri barıştırmak için çaba gösterdiklerini, bunun yasadışı örgüte yardım olarak değerlendirildiğini öne sürdü. 
     Hatip Dicle de Kürt sorununa yaklaşımları, düşünceleri dolayısıyla mahkum edildiklerini söyledi. Tanık anlatımlarını kabul etmeyen Dicle, haklarında tanık beyanlarıyla uydurma deliller yaratıldığını iddia etti. Dicle, ''İtiraf etmek lazım. Devletin Kürt sorunu konusundaki uygulamasına muhalefet ediyorduk. Biz kurban seçildik. Dava, bir Susurluk imalatıdır'' diye konuştu. 
     -''SEVİNÇLİ GELİŞMELER OLUYOR''- Leyla Zana da kan davasının ilkellik olduğunu, çatışma, öfke ve kinin kimseye bir şey kazandırmayacağını söyledi. Zana, ''Bir bölge milletvekili bir anne olarak bunu ifade etmek istiyorum'' dedi. 
     Aşiret kavgalarını durdurmak, barışa katkı vermek amacıyla köylere gittiklerini anlatan Zana, tanık beyanlarının gerçeği yansıtmadığını savundu. Zana, Kürt sorununun çözümü için halkın taleplerini bir platforma taşıdıklarını ifade ederek, artık yasal düzenlemeler yapıldığını, geçmişte suç olarak görülen şeylerin bugün yasal güvenceye kavuşturulduğunu kaydetti. Zana, ''Bu ülkenin çıkarı toplumun tüm kesimleriyle barışmaktır. Sevinçli gelişmeler oluyor. Demek ki 10 yıl bedel ödemek gerekiyormuş, ödüyoruz da. Bu konuda bir şikayetim yok. Türkiye bir anahtar, Kürtler de kilittir. Anahtar ve kilit biraraya gelirse sorunlar aşılır. Kinleri diri tutmanın bir anlamı yok'' diye konuştu. 
     
     ''İKİNCİ YANLIŞ YAPILMASIN'' 

     Orhan Doğan da, Adalet Bakanı Cemil Çiçek'in hakimlerin karar verirken Avrupa İnsan Hakları Sözleşmesi hükümlerine dikkat etmeleri konusunda, ''Geçmişte yanlış hesap Bağdat'tan dönüyordu, artık Strasbourg'dan dönüyor'' şeklinde ifadelerini hatırlatarak, ''Şimdi bir yanlış Avrupa'dan döndü geldi. İkinci bir yanlış yapmaya hakkımız yok'' diye konuştu. 
     Geçmişin unutulmasını isteyen Doğan, barış, demokrasi ve kardeşlik için herkesin çaba göstermesi gerektiğini söyledi. 
     Avukat Yusuf Alataş, savunma tanıkları olduğunu ifade ederek, buna ilişkin listeyi mahkemeye sundu. Soruşturmanın genişletilmesi yönünde bazı taleplerde de bulunan Alataş, hükümlülerin mahkumiyetlerinin infazının durdurularak tahliyelerine karar verilmesini istedi. 
     Mahkeme Başkanı Karadeniz, gelmeyen 3 tanığın yeniden ihzaren celplerine, hükümlülere ait ses ve görüntü kasetlerinin istenmesi halinde çoğaltılarak avukatlara verilmesine, soruşturmanın genişletilmesi ile infazın durdurulması taleplerinin reddine karar verildiğini bildirdi. 
     Duruşma, 20 Haziran 2003 tarihine ertelendi. 
     
</TEXT>
</DOC>
