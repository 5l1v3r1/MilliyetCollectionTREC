<DOC>
<DOCNO> 164638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/dunya/dun04.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Iran'a operasyon seçenekler arasında 
</HEADLINE>
<TEXT>

     DIŞ HABERLER SERVİSİ 

     Irak Savaşı sonrasında İran'a yönelik baskılarını artıran ABD, ilk kez resmi bir yetkilinin ağzından, bu ülkeye karşı askeri operasyon yapılmasının seçenekler arasında yer aldığını bildirdi. 
     BBC Radyosu'nun "Today" adlı programında konuşan ABD Dışişleri Bakanı'nın uluslararası güvenlik ve silahsızlanma konusundaki yardımcılarından John Bolton, İran'ın nükleer silah geliştirme çalışmalarına karşı hareketsiz kalınmayacağının altını çizdi, bu konuda öteki önlemlerin yanı sıra askeri müdahele yapma hakkını saklı tuttuklarını belirtti. 
     "Ancak askeri seçenek en son başvurulacak bir yöntem, şu anda aklımızda böyle bir şey yok" diyen Bolton, yine de İran'ın nükleer silahlara sahip olmasına izin verilmeyeceğini vurguladı. 
     John Bolton, nükleer silahların çok tehlikeli olduğunu belirterek, İran'ın bu tür silahlara sahip olmasının ötesinde balistik füzelerinin menzilini de artırması durumunda ABD'nin dostlarına çok ciddi tehdit oluşturacağına dikkat çekti. Bolton, "Amacımız, İran'ı böyle bir noktaya gelmeden önce durdurmak" diye konuştu. 

</TEXT>
</DOC>
