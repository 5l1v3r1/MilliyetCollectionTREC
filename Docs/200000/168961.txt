<DOC>
<DOCNO> 168961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sonspo01.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin yeni transferi Luciano İstanbul'da... 
</HEADLINE>
<TEXT>

     Fenerbahçe'nin dün 3 yıllık sözleşme imzaladığı Brezilyalı futbolcu Fabio Luciano, İstanbul'a geldi. 
     Asbaşkan Mahmut Uslu ve yönetici Hakan Bilal Kutlualp ile Brezilya'dan Hollanda'ya geçen Luciano, Hollandalı Pierre Van Hooijdonk'un transferi için burada bulunan kulüp başkanı Aziz Yıldırım, teknik direktör Christoph Daum ve futbol takımı idari işler sorumlusu Volkan Ballı ile biraraya geldi. 
     Hollanda'dan özel bir uçakla Sabiha Gökçen Uluslararası Havaalanı'na gelen Başkan Yıldırım, Daum, Luciano ve yöneticileri, yönetici Ali Yıldırım, dış ilişkiler müdürü Turgut Acar, kulüp müdürü Serkan Acar ve Daum'un yardımcısı Murat Kuş karşıladı. 
     Yönetici Hakan Bilal Kutlualp, burada yaptığı açıklamada, transfer yapmış olmak için oyuncu almadıklarını, istedikleri bir futbolcuyu transfer ettiklerini söyledi. 
     Transferlerinin 31 Ağustos'a kadar devam edeceğini vurgulayan Kutlualp, ''Bu sene transferleri bitirmeden açıklama yapmıyoruz. Çünkü daha önce açıklarsak, transferi etkiliyor. Transfer bittiği zaman gerekli açıklamaları yapıyoruz'' dedi. 
     Kutlualp, Pierre Van Hooijdonk'un transferinde ezeli rakipleri Galatasaray ile bir transfer savaşı yaşamadıklarını da ifade ederek, ''Biz olayları uzaktan izledik ve bekledik. Bu konuyla ilgili gerekli açıklamaları ileride yaparız'' diye konuştu. 
     Brezilyalı futbolcu Luciano'nun yarın saat 12.00'de kulüp binasında basın mensupları önünde sözleşme imzalayacağı bildirildi. 
     Fenerbahçe ile bugün 2 yıllık sözleşme imzalayan Hooijdonk'un ise yarın saat 14.00'te Sabiha Gökçen Uluslararası Havaalanı'na geleceği kaydedildi. 
     Luciano ve Hooijdonk, diğer futbolcularla birlikte 13 Temmuz Pazar günü sağlık kontrolünden geçecek. 
     
</TEXT>
</DOC>
