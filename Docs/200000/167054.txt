<DOC>
<DOCNO> 167054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sondun13.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta patlama 1 ölü, 8 ABD askeri yaralı 
</HEADLINE>
<TEXT>

     Irak'ın başkenti Bağdat'ın batısındaki Ramadi kentinde meydana gelen patlamada 6 Amerikan askerinin yaralandığı bildirildi. 
     Amerikan ordu sözcüsü Onbaşı Tod Pruden, askerlerin araçlarına atılan patlayıcı yüzünden yaralandığını söyledi, ancak başka ayrıntı vermedi. 
     Ramadi sakinleri de yerel saatle 06.30 sularında saldırı düzenleyen kişilerin motosikletli olduğunu ve askeri araca bir RPG roketi fırlattıklarını belirtti. 
     Bu arada, yine bu sabah Bağdat'ın ortasındaki Hayfa caddesinde Amerikan zırhlı aracına yönelik saldırıda yaralanan Amerikan askerlerinin sayısının 2 olduğu belirtildi. 
     Mecid Saadi adındaki görgü tanığı, yerel saatle 10.00 sularında düzenlenen saldırıda bir kadın askerin elinden, bir başka askerin de ayağından yaralandığı söyledi. 
     Saadi, Amerikan askerlerinin saldırıya karşılık vererek sağa sola ateş açtığını, bu sırada yakınlarda bulunan bir araçtaki kişinin hareketsiz kaldığını belirtirken, bir başka görgü tanığı Adnan Musa da, aracın sürücüsünün başına isabet eden kurşunla hayatını kaybettiğini kaydetti. 
     Musa, ayrıca biri küçük kız çocuğu olmak üzere 3 Iraklının aynı olayda yaralandığını, Amerikan askerlerinin aracı bırakıp kaçmalarının ardından, bölge sakinlerinin benzin dökerek aracı ateşe verdiğini de söyledi. 
     Olayın ardından bölgeye takviye kuvvet gönderildiği ve bölgenin ablukaya alındığı belirtiliyor. 
     
</TEXT>
</DOC>
