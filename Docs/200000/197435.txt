<DOC>
<DOCNO> 197435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sondun14.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD basını El Kaide hayatının hatasını yaptı... 
</HEADLINE>
<TEXT>

     ABD basının önde gelen gazeteleri, El Kaide terör örgütünün, Türkiye'yi yeni çatışma alanı olarak belirlemesinin, "çok büyük bir yanlış" olduğunu belirtti. Türkiye'nin, sert yöntemlerle de olsa, ABD ve pek çok batı ülkesinin aksine terörizmle mücadelede başarılı olduğu ifade edildi. Avrupa basını ise, Türkiye'nin saldırılara yanıtının iyi ayarlanması gerektiğini savundu. 
     
     WASHINGTON TIMES "EL KAİDE'NİN ÇOK BÜYÜK TAKTİK YANLIŞI" 

     ABD'nin muhafazakar görüşleri savunmasıyla öne çıkan gazetesi Washington Times, "El Kaide ya da onun Türk bağlantıları, Türkiye'yi yeni savaş alanı olarak seçmekle, pişman olacakları bir çatışmayla karşı karşıya kalacakları çok büyük bir yanlış yapmış olabilirler. Pek çok batılı ülke ve ABD'den farklı olarak, Türkiye, kendi içinden çıkan terörizmle başa çıkmakla geçen uzun bir tarihe sahip ve sert yöntemlerle de olsa her zaman başarılı oldu. Bu taktikler olumlu sonuçlar verdi" yorumuna yer verdi. 
     Türkiye'nin Marksist-Leninist aşırı sol, Kürt ayrılıkçılar ve Ermeni milliyetçilerle uğraşmak zorunda kaldığı anımsatılırken, "İslami köktencilerin Laik Türkiye'ye ilan ettikleri terörist savaş, kendisinden önceki diğer aşırı grupların yaptığı gibi, Türkler'i, bu yeni tehdidi kökünden söküp atmak için motive edecektir" denildi. 
     Yazı, "Belli olan bir şey var ki o da eldivenler artık çıkarılacak" cümlesiyle sona erdi. 
     
     NYT "BOMBACILAR TÜRKİYE'NİN KARARLILIĞINI DEĞİŞTİREMEZ" 

     ABD'nin etkili gazetelerinden The New York Times ise, saldırıları protesto etmek için İstanbul'da yapılan gösterilere değindi. Gösterilerde, ABD aleyhtarı bir havanın hakim olduğunu aktaran gazete, daha fazla üzerinde durulan duygunun ise, "Türkiye'nin kararlılığından, bombacılar yüzünden vazgeçmeyeceği" olduğunu kaydetti. Gazete, "Geçen hafta gerçekleşen bombalamaların görünen hedefi, ABD ve Türkiye arasında derin ve geniş bir ayrılık yaratmak olsa da, bunun başarılı oldukları söylenemez" diye yazdı. 
     
     WP "TÜRKİYE, CEPHE OLMANIN KIZGINLIĞINI KİME YÖNELTECEK " 

     ABD basının bir diğer önde gelen gazetesi Washington Post ise, "Türkiye, Başkan Bush'un söylediği gibi terörizm için yeni cephe olmanın kızgınlık ve umutsuzluğunu nereye yönelteceği belli olmayan şaşırmış bir ülke haline geldi" yorumunu yaptı. Gazete, yazısında, Başbakan Recep Tayyip Erdoğan'ın, önceki dönemlerde söylediği "bir kişi aynı zamanda hem laik hem Müslüman olamaz" yönündeki sözünü ve hapiste yatma gerekçesini de anımsattı. Ancak pek çok uzmanın, Erdoğan'ın son yıllardaki en istikrarlı hükümetlerden birini kurduğunu söylediğine de dikkat çekildi. 
     
     "AKP KATI ÇİZGİLİ İSLAMCI GRUPLARI ORTADAN KALDIRMALI" 

     İngiltere'de Pazar günleri yayınlanan The Observer ise, Türkiye'nin Müslüman bir ülke olmasından dolayı İslamcı teröre nedef olmayacağı düşüncesinin, saldırılarda onlarca kişinin ölmesi, yüzlercesinin de yaralanmasıyla yanlış olduğunun kanıtlandığını yazdı. Olayların, istihbarat toplamadaki başarısızlıktan kaynaklandığını ifade eden gazete, güvenlik güçlerinin bir yanıt vermek zorunda olduğunu kaydetti. Yazıda, "Ancak Türk polisinin ve ordusunun kullandığı geleneksel yollar daha fazla kabul edilemez. AB baskısı altında Türkiye, güvenlik ve yargı sisteminde reformlar yaptı. Türkiye'nin, yeni ve karmaşık tehdide yanıt vermek için yeni ve karmaşık yöntemler geliştirmesi gerekiyor" denildi. Yazıda ayrıca, "AKP, Türkiye'nin laik statüsüne desteğini kamuoyuna açıkladı ancak şimdi, katı çizgideki İslami grupları yok etmelidir" yorumu yapıldı. 
     
     LE FİGARO "YUMUŞAK DA KALMAMALI, ÇOK SERT DE OLMAMALI" 

     Fransız Le Figaro gazetesi, AB'nin Türkiye'deki terörist saldırılarının karşısında zaman geçmeden tepki gösterdiğini belirterek genişlemeden sorumlu AB Komiseri Günter Verheugen'in ve İngiliz Dışişleri Bakanı Jack Straw'un saldırıların Türkiye'yi AB'ye yakınlaştırdığı yolundaki değerlendirmelerine dikkat çekti. Buna karşın, müzakerelerin tarihinin öne alınmasının pek düşünülmediğini ortaya koyan açıklamalarına da yer veren gazete, şu yorumu yaptı 
     "Türkiye, işgal altındaki Irak'a olan yakınlığının bedelini ödüyor. Bosna ve Afganistan'dan sonra Irak İslamcı savaşçılarının buluşmaya davet edildiği yeni aile ocağı olmaya başladı. Eğer Türkiye, kırılgan gibi gözükürse terörün arka bahçesi olarak kullanılabilir. Eğer çok sert çıkarsa, bu tepki, kendisini cehennemi bir sarmala sürükleyebilir." LE MONDE "TÜRKİYE AVRUPA İÇİN TESTTİR" İstanbul'daki son gelişmeleri değerlendiren Le Monde gazetesi de, İstanbul'un hala şokta olduğunu belirtti. 
     Türkiye'nin tek başına terör şebekelerine karşı koyamayacağının bilincinde olduğunu kaydeden gazete, "Türkiye, Avrupa için bir testtir" yorumlarına yer verdi. 
     Gazete, öldürücü patlamaların sanki Ankara ile Avrupa'yı yakınlaştırdığını dile getirirken de İngiliz Dışişleri Bakanı Jack Straw'un "Bu korkunç olaylar, Türkiye'nin AB'nin bir parçası olması kararlılığımızı güçlendiriyor" sözlerini yansıttı. 
     
</TEXT>
</DOC>
