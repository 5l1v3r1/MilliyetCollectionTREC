<DOC>
<DOCNO> 154195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/yazar/pulur.html </URL>
<DATE> 2003/05/03/ </DATE>
<TIME>  </TIME>
<AUTHOR> BİTTİ  </AUTHOR>
<HEADLINE>
Bakanın hayatındaki tesadüfler 
</HEADLINE>
<TEXT>

     Kimi işini tesadüflere bırakır, kimi tesadüfen bir yere gelir ama, bazıları tesadüfen geldiği bu yerden tesadüfen gitmez, adamı yaka paça gönderirler bazıları da tesadüfü iyi kullanır, yerinde kalır, kimse onun kılına bile dokunamaz. 
     "Ekmediğim yerde bitersin " diye bir laf vardır. 
     Yani adam, hiç umulmadık yerde karşınıza çıkarsa böyle denir. 
     
     DEDİK ya, tesadüfün, rastlantının insan hayatında önemli bir yeri vardır. 
     Hele bazı tesadüfler, hiç unutulmaz, çoğu hayırla yad edilir. 
     Tıpkı Milli Eğitim Bakanı Doç. Dr. Hüseyin Çelik'in hayatındaki önemli tesadüfler gibi... 
     Hüseyin Çelik, yüksek öğrenime Erzurum Atatürk Üniversitesi Edebiyat Fakültesi Türk Dili ve Edebiyatı bölümünde başlar. 
     1981'de yatay geçişle İstanbul Üniversitesi Edebiyat Fakültesi'ne gelir, 1983'te orta derece ile mezun olur, Van Yüzüncü Yıl Üniversitesi'nde Edebiyat Fakültesi araştırma görevlisi olarak göreve başlar. 
     
     SAYIN Bakan, artık, bilim yolunda emin adımlarla yürümektedir, 1987'de yüksek lisansını tamamlar... 
     Sıra "doktora"ya gelmiştir, 1987 - 88 döneminde İstanbul Üniversitesi Sosyal Bilimler Enstitüsü'nde "Bir üniversite adına, diğer bir üniversitede lisansüstü eğitim yapmak" üzere doktora çalışmalarına başlar. 
     Sayın Bakan, doktora başvurusunda "referans" olarak iki bilim adamını gösterir 
     Prof. Dr. Birol Emil Marmara Üniversitesi Eğitim Bilimleri Fakültesi . 
     Prof. Dr. Zeynep Kerman İstanbul Üniversitesi Edebiyat Fakültesi . 
     
     SAYIN Bakan "doktora" çalışmalarını tamamlar ve "yeterlik" jürisi kendisini oybirliğiyle başarılı bulur jüri üyelerinden biri, kendisinin referans olarak verdiği Prof. Dr. Birol Emil'dir. 
     Tesadüf 
     
     KENDİSİNİ "üstün başarılı" bulan "tez savunma" jürisinin bir üyesi de, yine onun referans gösterdiği Prof. Dr. Zeynep Kerman'dır. 
     Tesadüf 
     
     SIRA gelir "doçentlik" sınavına... 
     Sayın Bakan, bu sınavı da geçer, karar jüri tarafından oybirliği ile verilir, üyelerden biri Prof. Dr. Birol Emil'dir. 
     Tesadüf 
     
     BELKİ içinizden bazıları "Bu ne tesadüf " de diyebilirler. 
     Hayat bu 
     Mithat Cemal Kuntay'ın bir beyti vardır 
     "Sefa, cefa, zeka, deha, cehalet, ilm - ü fen 
     Tesadüfen, tesadüfen, tesadüfen..." 
     
     





</TEXT>
</DOC>
