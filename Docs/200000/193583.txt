<DOC>
<DOCNO> 193583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sontur06.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz eylem... Sağlık çalışanları iş bıraktı... 
</HEADLINE>
<TEXT>

     Türk Tabipleri Birliği'nin TTB aldığı karar uyarınca, sağlık alanındaki sorunlara dikkat çekmek için bugün ülke genelinde başlatılan iş bırakma eylemine, İstanbul'daki devlet, SSK, üniversite hastaneleri ve sağlık ocaklarında görev yapan sağlık çalışanları da katılıyor. 
     Şişli Etfal Eğitim ve Araştırma Hastanesi'nin bahçesinde toplanan hekimler ve diğer personelden oluşan sağlık çalışanları, hükümetin 2004 yılı bütçesinde sağlığa ayırdığı payı protesto ettiler. ''Maaşlarımız insanca yaşayacağımız seviyeye çıkarılsın'', ''Reform diye hastanelerimizin satılmasına izin vermeyeceğiz'' yazılı dövizler taşıyan sağlık çalışanları, ''kamunun talanına hayır'' sloganı attılar. 
     Eylemde, konuyla ilgili basın açıklaması Sağlık ve Sosyal Hizmet Emekçileri Sendikası SES üyesi bir sağlık çalışanı tarafından okundu. 
     Açıklamada, ''2004 bütçesinde halkın sağlık hizmetlerindeki beklentilerine, sağlık çalışanlarının özlük haklarının iyileştirilmesine ve bölgeler arası eşitsizliği giderecek sağlık politikalarına yer verilmediği'' öne sürülerek, şu görüşler savunuldu 
     ''Türkiye'de sağlık sisteminde finans yetersizliği yaratılmıştır. İki büyük sağlık hizmeti üreticisi kurumun, Sağlık Bakanlığı ve SSK'nın finansal kaynakları iyice kısıtlanarak, bu iki kurum neredeyse hiçbir yatırım yapamaz hale getirilmiştir. Diğer taraftan da sağlık hizmeti veren özel kuruluşların geliştirilmesi ve yaygınlaştırılması için özel teşviklerle bu kuruluşlara kaynak aktarımı yoluna gidilmiştir. 1989 yılında özelden sağlık hizmeti almak için kamudan ayrılan kaynak oranı yüzde 1.5 iken, bu oran 1998'de yüzde 24.3'e yükseltilmiştir.'' ''Sağlık Bakanlığı ve SSK hastanelerinde başlatılan karşılıklı yararlanma uygulamasının kuyrukları engellemediği, hükümet tarafından gündeme getirilen Genel Sağlık Sigortası Fonu'nun çalışanlar ve halkın vereceği primlerle ayakta tutulacağı, prim ödeme gücü olmayanların ise sistem dışına itileceği'' ileri sürülen açıklamada, 2004 yılı bütçesinde sağlığa ayrılan payın yüzde 10'a çıkarılması istendi. 
     Açıklamanın okunmasının ardından hekimler ve sağlık personeli, hastanenin konferans salonunda biraraya geldi. 
     
     VATANDAŞLARDAN DESTEK İSTEDİLER 

     Bu arada, bugünkü iş bırakma eylemi nedeniyle hastanelerin acil tanı ve tedavi ihtiyacı olan hastaların bakımının aksatılmadığı, acil servislerin polikliniklerde görevli hekimlerce takviye edildiği, çocuk, hamile, diyaliz ve yoğun bakım ile kanserli hastaların her türlü tedavisinin acil olmasa bile aksatmadan sürdürüldüğü bildirildi. 
     Öte yandan hekimler, eylem nedeniyle görev yaptıkları sağlık kuruluşlarında hizmet üretmemekle birlikte, hastaneye gelen vatandaşlara sağlık sistemindeki sorunları anlatarak destek istediler. 
     
</TEXT>
</DOC>
