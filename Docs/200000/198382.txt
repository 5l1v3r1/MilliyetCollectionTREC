<DOC>
<DOCNO> 198382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sondun37.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'nın en büyük prezervatif üreticisi Condomi krizde 
</HEADLINE>
<TEXT>

     Avrupa'nın en büyük prezervatif üreticisi olan Condomi şirketinin büyük bir kriz içinde olduğu bildirildi. 
     Şirketin Yönetim Kurulu Başkanı Jens Waldhof, bugün Köln kentinde yaptığı açıklamada, nakit para sıkıntısı çektiklerini, bu durumun geçmişte büyüme ve yatırım stratejilerinin ihmal edilmesinden kaynaklandığını belirterek, ''Çok kısa sürede çok fazla büyüdük'' dedi. 
     Waldhof, kapasitenin gereğinden fazla genişletilmesi için yatırımlar yapıldığını ve bu kapasiteden tümüyle faydalanamadıklarını kaydederek, buna rağmen gelecekte sadece prezervatif üretimine odaklanarak krizden çıkacaklarına emin olduğunu söyledi. 
     Yaklaşık 450 çalışanı bulunan şirket, bu yılın ilk 9 ayında 20 milyon 300 bin euro gelir elde etmişti. Şirketin bu dönemdeki zararı yaklaşık 2 milyon 100 bin euro oldu. 
     
</TEXT>
</DOC>
