<DOC>
<DOCNO> 194688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/siyaset/siy03.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan laiklik tanımı 
</HEADLINE>
<TEXT>

   Başbakan Erdoğan, Atatürk'ten miras kalan laiklik kavramının eksik tanımlandığını belirterek, "Laiklik, inancından dolayı kimsenin toplumsal ve hukuksal bakımdan ayrımcılığa tabi tutulmamasıdır" dedi 
      ANKARA Milliyet 

   
   Kamusal alan olduğu gerekçesiyle Yargıtay'dan çıkarılan türbanlı sanıklara Avrupa İnsan Hakları Mahkemesi'ne AİHM gitmelerini öneren Başbakan Recep Tayyip Erdoğan, 10 Kasım törenlerinde de aynı konuya değindi. 
   Anıtkabir'deki törenlerin ardından Atatürk Dil ve Tarih Yüksek Kurumu'nun düzenlediği sempozyumda konuşan Erdoğan, Atatürk'ten kalan en önemli mirasın üniter devlet kavramı olduğunu kaydetti. "Üniter devlet, ülke sınırları içinde yaşayan ve vatandaşlık bağıyla Türkiye Cumhuriyeti'ne bağlı her ferdi, milletimizin ayrılmaz ve eşit bir unsuru telakki eden bir anlayış üzerine oturmaktadır" diyen Erdoğan şöyle konuştu 
   "Atatürk'ten miras kalan laiklik kavramı eksik tanımlanmaktadır. Bu kavram din ve vicdan özgürlüğüyle ilintilidir. Devletin, siyasi otoritenin toplumsal alandaki bütün inanç ve kimliklere eşit yakınlıkta durması, inancından ve kimliğinden dolayı milletin hiçbir ferdinin toplumsal ve hukuksal bakımdan ayrımcılığa tabi tutulmamasıdır." 
   
   'Demos'un bütünlüğü' 
   Cumhuriyetle demokrasi kavramlarının birlikteliği ifade ettiğini kaydeden Erdoğan şunları söyledi "Kalbinde Türkiye sevdası ve endişesi taşıyanların özellikle dikkat etmesi gereken husus, cumhuriyet ve demokrasinin değerlerine sahip çıkmak, cumhurun, demosun, yani milletin bütünlüğüne ve dayanışmasına halel getirecek gereksiz tartışmalardan, gerginliklerden uzak durmaktır." 
   Sempozyuma Genelkurmay Başkanı Orgeneral Hilmi Özkök, MGK Genel Sekreteri Orgeneral Şükrü Sarıışık, eski MGK Genel Sekreteri Tuncer Kılınç ve Yargıtay Başkanı Eraslan Özkaya da katıldı. 
   Önceki günkü AKP teşkilat toplantısında da Cum-hurbaşkanı Sezer ile Yargıtay 4. Ceza Dairesi Başkanı Fadıl İnan'ın uygulamalarını eleştiren Erdoğan, türban krizinin nedenini ekonominin iyi gitmesine bağlayarak, şunları söyledi "Ekonomi iyiye gittikçe bazı çevreler gerginlik yaratıyor. Ancak kamuoyu onlara gereken tavrı gösterecektir." 
   
   
   
</TEXT>
</DOC>
