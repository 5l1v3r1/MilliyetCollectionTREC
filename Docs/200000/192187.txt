<DOC>
<DOCNO> 192187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sondun15.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika ve Fransız basını ''Irak'a Türk askeri gündemden düştü'' 
</HEADLINE>
<TEXT>

     Belçika ve Fransız basını, Irak'a Türk askeri gönderilmesi konusunun Ankara'nın gündemden düştüğünü yazdılar. 
     Belçika'nın yüksek tirajlı muhazakar gazetesi La Libre Belgique, ''geçen Mart ayında, birkaç hafta süren kargaşanın ardından TBMM'nin asker gönderme yetkisini geri çevirmesinin Ankara ile Washington arasında görülmemiş bir kriz yarattığını'' belirtti. 
     Asker gönderme yetkisinin şimdi hükümete verildiğini anımsatan gazete, Başbakan Recep Tayyip Erdoğan'ın Bağdat'tan net bir yeşil ışık istediğini kaydetti. 
     Gazete, askerlerinin bir kısmını Irak'tan çekmek ile ''Türklerin gelişinin yaratacağı olası sorunlar'' arasında tereddüte düşen Amerikan yönetiminin karar vermekte acele etmediği görüşünü savundu. 
     Türk kamuoyunda ve iktidar partisi bünyesinde de Irak'a asker gönderilmesine karşı olanların oranının yüksek olduğunu yazan Belçika gazetesi, Genelkurmay Başkanı Orgeneral Hilmi Özkök'ün bazı açıklamalarına da değindi ve Türk tarafında, Irak'a asker gönderme konusunda eski istek ve iradenin kalmadığı savunuldu. 
     Fransa'da yayınlanan Liberation gazetesi de, ''Türk ordusunun Irak'a gönderilmesinin artık gündemde olmadığını'' belirttiği haberinde, ''Washington'un kendisine şu ana kadar tam destek veren Iraklı Kürtlerin tepkisinden çekindiğini'' savundu. 
     Irak'taki Geçici Hükümet Konseyi'nin de Türk askerinin Irak'a gelmesine karşı çıktığını belirten gazete, ''ABD'nin bu durum karşısında artık ağırdan almayı tercih ettiği'' yorumunu yaptı. 
     Liberation, Türkiye'nin terör örgütü mensuplarının kuzey Irak'ta barındırılmaması konusunda Washington yönetimine baskı yaptığını da anımsattı. 
     
</TEXT>
</DOC>
