<DOC>
<DOCNO> 179741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sondun13.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta polis karakoluna saldırı 10 yaralı 
</HEADLINE>
<TEXT>

     Irak'ın başkenti Bağdat'ın merkezindeki polis karakoluna düzenlenen saldırıda en az 10 kişinin yaralandığı bildirildi. 
     El Cezire televizyonu, patlamaya, Rasafa karakolu yanına park etmiş bomba yüklü aracın neden olduğunu duyurdu. 
     Yaralananların, civardan geçenler olduğu ve patlamanın karakola az hasar verdiği belirtildi. 
     Iraklı polis yetkilisi Bassal El Ani, Associated Press ajansına yaptığı açıklamada, saldırıda ölen olmadığını söyledi. 
     Karakolda, Bağdat polis müdürlüğüne vekalet eden Hasan El Ubeydi'nin bürosunun bulunduğu kaydedildi. El Ubeydi, eski New York kenti polis komiseri Bernard Kerik tarafından bu göreve atanmıştı. Kerik, Irak'taki polis gücünün yeniden kurulması için bu ülkede bulunuyor. 
     İçişleri Bakanlığı binasına çok uzak olmayan karakola yönelik saldırıyla ilgili ilk haberlerde, bir polis yetkilisi, patlamaya bomba yüklü aracın neden olduğunu söylemişti. 
     El Cezire televizyonu da, önceki haberinde, bombalı saldırıda iki patlama olduğunu duyurmuştu. 
     
</TEXT>
</DOC>
