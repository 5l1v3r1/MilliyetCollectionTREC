<DOC>
<DOCNO> 173755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sonspo09.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Bursaspor'dan korkmuyor... 
</HEADLINE>
<TEXT>

     Gaziantepspor, hafta sonunda deplasmanda yapacağı Bursaspor maçının hazırlıklarını sürdürüyor. 
     Yoğun bir hazırlık döneminden geçen, Almanya kampı sonrasında kendi tesislerinde lig hazırlıklarını sürdüren kırmızı-siyahlı ekip, Bursaspor'u yenip, sezona başarılı bir giriş yapmayı düşünüyor. 
     Gaziantepspor Kulübü Basın Sözcüsü Akif Ekici, A.A muhabirine yaptığı açıklamada, Bursaspor'u yenip yeni sezona galibiyetle başlamak istediklerini ve tüm hesapların galibiyete yönelik olduğunu söyledi. 
     Gaziantepspor'un güçlü bir kadroya sahip olduğunu, aylar süren çalışmanın sonucunu Bursaspor maçından 3 puan alarak görmek istediklerini ifade eden Ekici, ''Gaziantepspor, yeni sezonda başarılı olmak istiyor. Tüm hesaplar başarılı olmaya yönelik. Yönetim, yeni sezonda başarılı olmak için gereken herşeyi yaptı. Artık bunun sonucunu almak gerekir. Bu anlamda Bursaspor maçı bizim için çok ciddi bir sınav maçı olacak. Şimdiden bu maçın heyecanını yaşıyoruz. Tabii ki tek düşüncemiz, deplasmandan 3 puanla dönebilmek. Başka bir sonucu düşünmek dahi istemiyoruz'' diye konuştu. 
     Güçlü bir takım olan Gaziantepspor'un deplasman korkusu olmadığını kaydeden Ekici, şöyle konuştu 
     ''Sezonun ilk maçında, kendi sahamızda oynamak isterdik. Taraftar desteği bizim için çok önemli. Yeni sezonda taraftarların daha fazla desteğini almak için yoğun bir çalışma yaptık. İnanıyorum ki Gaziantepspor taraftarı takımına daha fazla destek çıkacak ve başarıya ortak olacak. Ancak ilk maçın deplasmanda olmasını da çok önemsemiyorum. Gaziantepspor, kendisini kanıtlamış büyük ve güçlü bir takım. 
     Bu arada Bursaspor'un da güçlü bir takım olduğunu ve sahaya mutlak galibiyet için çıkacağını biliyoruz. Önceki sezon büyük sıkıntılar yaşayan rakibimiz, yeni sezonda daha başarılı olmak için büyük değişiklikler yaptı. Onlar için de bu maç önemli bir sınav niteliğinde olacak. İyi oynayan ve hak eden kazansın diyorum.'' 
     
</TEXT>
</DOC>
