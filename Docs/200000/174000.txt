<DOC>
<DOCNO> 174000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sonspo16.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Lig'in teknik direktörleri... 
</HEADLINE>
<TEXT>

     Birinci Süper Futbol Ligi'nin 2003-2004 sezonunda, 14 Türk, 4 de yabancı teknik adam görev yapacak. 
     Yeni sezonda, geçen sezon olduğu gibi Beşiktaş'ı Rumen Mircea Lucescu, Galatasaray'ı Fatih Terim, Trabzonspor'u da Samet Aybaba çalıştıracak. Fenerbahçe'de ise Christoph Daum takımının başında sahaya çıkacak. 
     Beşiktaş, Bursaspor, Fenerbahçe ve Samsunspor, yabancı çalıştırıcılarla lige başlayacak. 
     
     3 YENİ HEYECAN 
     Birinci Süper Lig'de bu sezon 3 teknik adam, ayrı bir heyecan yaşayacak. 
     Romanya'nın efsane futbolcularından Gheorghe Hagi, Bursaspor'un, Ekrem Al Akçaabat Sebatspor'un, Hüsnü Özkara da Konyaspor'un başında Birinci Süper Lig'de yeni sezonda takımlarının başarısı için görev yapacak. 
     
     6 KULÜP TEKNİK ADAMINI DEĞİŞTİRDİ 
     Birinci Süper Futbol Ligi takımlarının büyük bir bölümü 2003-2004 futbol sezonu öncesi teknik direktör konusunda istikrarı seçti. Ligde yer alan 18 takımın 12'si teknik direktör değişikliği yapmadan yeni sezona girerken, 6 takım ise çalıştırıcısını değiştirdi. 
     Geçen sezonu 6. sırada tamamlayan Fenerbahçe dışında, geçen sezon ligi ilk 11 sırada tamamlayan takımlar teknik kadrolarında değişikliğe gitmedi. Şampiyon Beşiktaş, ligi 2. bitiren Galatasaray, 3. Gençlerbirliği, 4. Gaziantepspor, 5. Malatyaspor, 7. Trabzonspor, 8. Ankaragücü, 9. İstanbulspor, 10. Denizlispor ve 11. Adanaspor, geçen sezonu tamamladıkları teknik direktörleriyle, yeni sezonda da devam edecekler. 
     Geçen sezon küme düşme hattında yer alan 12. Samsunspor, 13. Elazığspor, 14. Diyarbakırspor ve 16. Bursaspor ile Fenerbahçe ve ligin yeni ekibi Akçaabat Sebatspor ise teknik direktör değişikliği yapan 6 takım oldu. 
     
     FENERBAHÇE ''GELENEĞİ'' BOZMADI 
     Son 6 yılda toplam 9 teknik direktör değiştiren Fenerbahçe, bu geleneğini 2003-04 sezonu öncesinde de bozmadı. 
     Geçen sezon taraftarlarını düş kırıklığına uğratan ve Avrupa kupalarına katılmayı da başaramayan sarı-lacivertliler, Werner Lorant, Oğuz Çetin ve son olarak da Tamer Güney'in çalıştırdığı takımı, yeni sezonda Christoph Daum'a emanet etti. 
     
     YENİLER DE İSTİKRARI SEÇTİ 
     Birinci Süper Lig'e yeni yükselen Konyaspor ve Çaykur Rizespor, kendilerini lige çıkaran teknik adamlarla ''devam'' kararı alırken, Akçaabat Sebatspor ise teknik kadrosunu değiştirdi. 
     Konyaspor Hüsnü Özkara, Çaykur Rizespor da Hikmet Karaman ile devam ederken, Akçaabat Sebatspor'da Sadi Tekelioğlu'nun yerine Ekrem Al getirildi. 
     
</TEXT>
</DOC>
