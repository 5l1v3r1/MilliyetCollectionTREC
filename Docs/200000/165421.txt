<DOC>
<DOCNO> 165421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sonspo24.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş Fransa maçını rövanş olarak görmüyoruz... 
</HEADLINE>
<TEXT>

     6. FIFA Konfederasyon Kupası'nda, Fransa ile yarın yarı finalde karşılaşacak olan A Milli Futbol Takımı'nda, teknik direktör Şenol Güneş ve takım kaptanı Bülent Korkmaz, kaldıkları Fransa Ragbi Milli Takımı Tesisleri'nde bir basın toplantısı düzenlediler. 
     Paris'e 30 kilometre olan tesislerde Şenol Güneş, dünyada artık küçük-büyük takım ayrımı kalmadığını belirterek, ''Fransa'nın bizi küçümsemesine aldırmıyoruz. Futbolda küçük-büyük takım ayrımı kalmadı. Geçmişte 2 kez Fransa'ya mağlup olduk. Yarı final maçını rövanş maçı olarak görmüyorum. Yarınki maç zor geçecek'' diye konuştu. 
     Güneş, hakemlerin önemli pozisyonlarda hata yapmamasını umduğunu ifade ederek, ''Benim en büyük dileğim, bu maçta hakemlerin telafisi mümkün olmayacak önemli hatalar yapmamasıdır'' dedi. 
     Güneş, Fransa Milli Takımı'nın başarısının sırrının disiplin olduğunu vurgulayarak, şöyle konuştu 
     ''Fransa, 4'lü savunma ve 4'lü forvette çok iyi organize olan takım. Birçok yıldız oyuncusu olmasına rağmen disiplini iyi sağlıyorlar. Biz de aynı disiplini yakalamak istiyoruz.'' Nihat Kahveci'nin A Milli Takım'a gelmeyeceğini ifade eden Güneş, konuşmasını şöyle sürdürdü 
     ''Nihat ile ilgili gelişmeyi tekrarlıyorum. Nihat, milli takıma gelmeyecek. Çünkü kas sakatlanması geçirdi'' diyen Güneş, ''Şu an kendisine ihtiyacımız yok. Önümüzdeki aylardaki maçlarda oynayacak. Taraftarlara bir kez daha sesleniyorum. Avrupa'da çok iyi taraftar kitlemiz var. Ama bu maçlar antrenman maçı değil, ciddi maçlar. Onun için kendilerinden sabır ve sakinlik bekliyorum. Sahalara çıkmasınlar, taşkınlık yapmasınlar, bu Türkiye'nin aleyhinde olur.'' Futbolcularına karşı son maçlarda bazı sert ve çirkin hareketlerin yapıldığına da değinen Güneş, şunları kaydetti 
     ''Bu tür hareketlerin olmamasını ve tekrarlanmamasını umuyorum. Maçlar sert geçiyor, herkes kazanmak istiyor. Bunu şiddetle değil fair-play içinde yapmaları gerekiyor. Grup maçlarında tüm oyuncuları oynattım. Şimdi yarın çok önemli ve tek bir maç oynayacağız. Kadro değişik olacak. Bu turnuvayı iyi bir sonuçla bitirmek istiyoruz. Yarı finale 4 takım da hakkıyla çıktı. Turnuvanın en heyecanlı maçları Türkiye'nin, Kamerun ve Brezilya ile yaptığı maçlar oldu. Ancak turnuvada Fransa takımı daha hatasız, daha teknik ve iyi oyun sergiledi. Biz de iyi oynuyoruz. Ancak daha çok hata yapıyoruz. Bu ilerleyen günlerde düzeltilecektir.'' Kaptan Bülent Korkmaz ise, ''Türk Milli Takımı bilindiği gibi evsahibi takımlar için korkulu rüya. Belçika, Güney Kore ve Japonya'yı elemiştik. Umuyorum yarın Fransa'yı da eleyeceğiz. Yarınki maçta bizim için en tehlikeli Fransız oyuncu Thierry Henry olacaktır. Bu oyuncu Avrupa'nın da sayılı oyuncularından, Fransa'ya birçok kupayı kazandıran oyuncu. Ancak bizde bu maçı almak için elimizden geleni yapacağız'' dedi. 
     
</TEXT>
</DOC>
