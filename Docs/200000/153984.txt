<DOC>
<DOCNO> 153984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/soneko03.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Hazinesi ''Türkiye'ye 1 milyar yardımın önünde engel yok'' 
</HEADLINE>
<TEXT>

     ABD Hazine Bakan Yardımcısı John Taylor, Türkiye'ye 1 milyar dolarlık yardıma ilişkin detayları ortaya koyan bir anlaşmanın taslak çalışmalarının yapıldığını ve anlaşma müzakerelerinin başlamasının önünde şu anda hiçbir engel bulunmadığını belirtti. Taylor, Türk hükümetinin, Uluslararası Para Fonu IMF programı altında uyguladığı iyi politikaları devam ettireceğine kuvvetle inandığını söyledi. 
     John Taylor, ABD Dışişleri Bakanlığı'na bağlı yabancı basın merkezinde, ABD'nin ekonomik işlerden sorumlu Dışişleri Bakan Yardımcısı Alan Larson ile birlikte, Washington'daki Arap ve Müslüman gazetecilerin sorularını yanıtladı. 
     ABD Başkanı George Bush'un, ek bütçe yasasında, Irak savaşının olası sonuçlarına karşı Türkiye için ayırdığı 1 milyar dolarlık yardımın koşullarının sorulması üzerine Taylor, ''Bir sonraki adım, ne kadarının hibe, ne kadarının kredi olacağı gibi detayları ortaya koyan bir anlaşma üzerinde müzakereler için birlikte çalışmaktır. Bu da yapılacak. Biraz zaman alabilir. Ankara'da ve ABD'de görüşmeler olacak'' dedi. Taylor, bir gazetecinin, ''görüşmeler önümüzdeki haftalarda başlayabilir mi '' sorusuna ise ''Olabilir'' yanıtını verdi. 
     Müzakereler için henüz kesin takvim öngörülmediğini belirten Taylor, şu ana kadar pek çok bakımdan, yardım anlaşmasına ilişkin referansları içeren bir taslak çalışmanın yapıldığını, geriye detayların müzakere edilmesinin kaldığını söyledi ve şöyle konuştu 
     ''Henüz anlaşmanın kendisi müzakere edilmedi. Türkiye'den meslektaşlarımızla oturmamız, dili üzerinde çalışmamız, hangi koşulları tercih edeceklerine bakmamız gerekiyor. Henüz bu parayı krediye nasıl çevirmek istediklerini belirtmediler. Tabii istedikleri buysa. Ya da gelecek için planlarını ortaya koyarken, gelip diyecekler ki, 'Bizim istediğimiz yol budur, bir kısmı hibe ve bunu krediye çevirmek' veya tersi. Biz, onlarla çalışmaya hazırız. Ancak biraz zaman alacak. Bu belgeler karışıktır, içinde pek çok yasal terimler vardır. Ancak yolda. Bu noktada, yardım anlaşmasının olmasını engelleyecek hiçbir şey yok.'' Taylor, IMF politikalarının uygulanmasının Türk ekonomisi için önemine de işaret ederken, ''Türk ekonomi politikası ve hibe arasındaki ilişki bakımından biz daima şunun önemini vurguladık Politikalar, IMF'nin ortaya koyduğu bütçe kurallarıyla tutarlı olmalı ki, iyi bir ekonomi politikası izlenebilsin. Türk hükümetinin de bu konuda çok iyi olduğuna inanıyorum. Türkiye, iyi bir ekonomi ve bütçe politikası sergiledi. Bu da Türkiye'nin ekonomik istikrarı için önemli'' diye konuştu. 
     
     HÜKÜMETE ÖVGÜ 

     Türkiye'nin IMF programı altında yaptığı reformları da öven Taylor şunları söyledi 
     ''Hükümet, önceden açıkladığı bütçe sözünü tutacağını ve başka şeyleri yapacağını belirtti. Türkiye ve Türk ekonomisinin başarısı için bunların ne kadar önemli olduğunu da ifade ettiler. Ekonomi, geçen yıl çok hızlı büyüdü. Bildiğiniz gibi yüzde 7'nin üzerinde. Bu IMF programı altında da hükümet bazı iyi reformlar gerçekleştiriyor. Bu büyümeye devam edilmesi ve enflasyonda başarı için, bu iyi politikaların uygulanması ve devam ettirilmesi gerekecek. Bizim gördüğümüz, çok umut verici. Türk hükümetinin, bu iyi politikalara devam edeceğine dair her türlü beklentim var.'' ABD Dışişleri Bakan Yardımcısı Larson ise, Türkiye'ye yardıma ilişkin genel düzenlemeler üzerinde erken safhalarda Taylor ile birlikte çalıştıklarını, ancak bu aşamada konunun önemli ölçüde ABD Hazine Bakanlığı'nın alanına girdiğini söyleyerek, bu yöndeki soruları Taylor'a bıraktı. 
     
     IRAK'IN İMARINDA TÜRKİYE'NİN ROLÜ 

     Larson, komşu ülkelerin, Irak'ın yeniden imarında oynayacakları role ilişkin soruları yanıtlarken, Türkiye'nin de özellikle inşaat sektöründe rol alacağına güveninin tam olduğunu söyledi. 
     Irak için Kuveyt'in gıda ve tıbbi yardım sağladığını, Fas'ın, tıbbi ekibini gönderdiğini, Birleşik Arap Emirlikleri ve Mısır'ın tıbbi personel, malzeme ve ilaç önerdiğini, komşu ülkelerin finans sektörlerinden de yardım olduğunu vurgulayan Alan Larson, ''Bu süreç devam ederken, Türkiye'ye de bir işbirliği rolü düşeceğine güvenim tam. Özellikle inşaat alanında. Türkiye'nin, Afganistan'ın yeniden imarında çok aktif rol oynadığı gibi'' diye konuştu. 

     
</TEXT>
</DOC>
