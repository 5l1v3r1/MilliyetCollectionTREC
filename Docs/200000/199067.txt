<DOC>
<DOCNO> 199067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sonspo22.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım Böyle hırslı oynayalım, şampiyon oluruz 
</HEADLINE>
<TEXT>

     Fenerbahçe Kulübü Başkanı Aziz Yıldırım, futbol takımını güvendikleri, kariyerini ispatlamış, başarılı bir teknik adama emanet ettiklerini belirterek, ''Ona güvenmeye devam ediyoruz'' dedi. 
     Yıldırım, kulübün resmi internet sitesinden yaptığı açıklamada, Daum'a güvendiğini belirtirken, şampiyonluğa olan inancını da dile getirdi. 
     Beşiktaş maçında, başlama düdüğü çaldığı andan itibaren milyonlarca Fenerbahçe taraftarı gibi kendisinin de bir seyirci olduğunu ifade eden Aziz Yıldırım, şunları kaydetti 
     ''Biz bu takımı, güvendiğimiz, kariyerini ispatlamış, başarılı bir teknik adama emanet ettik. Ona güvenmeye devam ediyoruz. Dünkü maçta 'keşke şöyle olmasaydı' dediğimiz pozisyonlar oldu tabii. Ama ne bir oyuncumuzun kadroya alınmaması için telkinde bulunduk, ne de belli mevkiler için transfer isteğinde. Artık beni tanımanızı istiyorum. Benim işim bu değil. Benim işim, güvendiğimiz insanların işlerini en iyi şekilde yapabilmeleri için gerekli imkanları yaratmak ve onlara destek olmak. 
     Dün geceki maçta, bizim hatamızdan yenmiş bir golü atan Beşiktaşlı bir oyuncuyu neden transfer etmediğimiz veya bir oyuncumuzun mide rahatsızlığının neden bir haftadır geçmediği gibi kritiklere de işte bu yüzden cevap veremem. Çünkü, benim işim bu değil. Ben, kendi işimi yapmaya devam edeceğim ve dün geceki heyecanın, hırsın, kazanma arzusunun artık muhteşem zaferlerle buluşacağı günü sabırsızlıkla bekleyeceğim.'' 
     
     ''İNANMAKTAN VAZGEÇMEYİN'' 
     Aziz Yıldırım, Beşiktaş maçını kazanamadıkları için üzgün olduğunu, ancak takımına inanmaya da devam ettiğini bildirdi. 
     Derbi maçta alınan sonuç ne olursa olsun, Fenerbahçeli olmaktan bir kez daha gurur duyduğunu anlatan Yıldırım, ''Muhteşem taraftarımıza, bu mükemmel gecede hak ettikleri galibiyeti tattıramadığımız için çok üzgünüm. Ama hak ettiklerini onlara vermeden rahat etmeyeceğim. Önümüzde hala büyük bir fırsat var. Bu takım, bu kadar hırslı oynamaya devam etsin, ligin en iyi futbolunu oynasın, puan farkı ne olursa olsun şampiyonluk bizim olacaktır. Hiç kimse beni aksine inandıramaz'' açıklamasını yaptı. 
     Başkan Yıldırım, derbi maçla ilgili de ''Dünkü geceyi bize yaşatan herkese, oyuncularımıza, teknik heyetimize, rakibimize, ama en çok da herkesin gıpta ettiği taraftarımıza teşekkürlerimi sunarım. Kazanamadığımız için üzgünüm. Ama ben inanmaya devam ediyorum. İnanmaktan vazgeçmeyin. Bu renklere gönül veren herkese de söylüyorum Fenerbahçe'yi koşulsuz sevmeye devam edin'' dedi. 
     
</TEXT>
</DOC>
