<DOC>
<DOCNO> 170928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/soneko13.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
500 milyon dolarlık ECA'yı vakıf yönetiyor... 
</HEADLINE>
<TEXT>

     Türkiye'nin en büyük armatür üreticilerinden Elginkan Holding, TÜBİTAK, üniversite ve TSK Güçlendirme Vakfı temsilcilerinin de aralarında bulunduğu 33 kişilik vakıf mütevelli heyeti tarafından yönetiliyor. 
     Elginkan Holding bünyesindeki ECA Isı Grubu Şirket Müdürü Önder Kıratlılar, Elginkan Holding'in İstanbul ve Manisa'da 14 ayrı fabrikada üretim yapan Türkiye'nin en büyük armatür ve ısı grubu malzemesi üreticilerinden biri olduğunu söyledi. 
     Ürünlerinin yüzde 30'unu ihraç eden grubun iç ve dış piyasadaki bir yıllık cirosunun yaklaşık 70 milyon doları bulduğunu ifade eden Kıratlılar, son 2 yılda çok büyük yatırımlar yapan ve salt ticari kaygıyla hareket etmeyen şirketin ülke sanayisine kalifiye eleman kazandırma konusunda da önemli bir misyon yüklendiğini kaydetti. 
     Vakıf tarafından yönetilen grubun, yönetim yapısı açısından önemli bir ilke imza attığını belirten Kıratlılar, görüşlerini şöyle açıkladı 
     ''Elginkan Grubu'nun asıl sahibi Hüseyin Ekrem Erginkan, 1999 yılındaki vefatından önce holdingi, büyük yönetim zafiyetleri oluşturabilecek bir aile şirketi olarak değil, ülkeye sonsuza kadar hizmet edecek bir kuruluş olarak bırakmak istedi. Hasan Hüseyin Elginkan'ın 1954 yılında düşündükleri, 1985 yılında ilk somut adıma dönüşürken, şirketin kamusal bir vakıf olarak yönetilmesi projesine ise tam olarak 2001 yılında geçildi. Holdingin karar organlarında asıl aile bireylerinden bir tek kişi bile bulunmamaktadır. Böylesine büyük bir sermayenin vakıf tarafından yönetildiği Türkiye'de ve dünyada tek grup biziz.'' Yaklaşık 500 milyon dolarlık mal varlığı bulunan şirketin, Elginkan Vakfı tarafından örnek bir şekilde yönetildiğini vurgulayan Kıratlılar, sözlerini şöyle sürdürdü 
     ''Tüm mal varlığı ve şirketleri Elginkan Vakıfı'nın idaresinde bulunan grubumuzu, vakfın 33 kişilik mütevelli heyeti yönetiyor. Yeni oluşum sırasında şirketlerin başındaki 14 yöneticinin değişmez üye olduğu mütevelli heyetinde, 7 vakıf şirketi yöneticisi, dışardan ise 12 üye bunuyor. Dışardan mensup üyelerini, ODTÜ, Boğaziçi, İstanbul Teknik, İstanbul ve Ege Üniversitesi'nin temsilcileri ile TÜBİTAK, MKE, İş Bankası, TSE, Manisa Belediyesi, Metal Sanayicileri Sendikası ve TSK Güçlendirme Vakfı'ndan görevlendirilen birer temsilci oluşturuyor. Heyetin dışarıdan 12 üyesi, 3 yılda bir yeniden seçiliyor.'' Kıratlılar, vakıf yönetimindeki bu geniş katılımın, toplumun her kesimindeki ihtiyacı görebilmeyi ve alınacak olan kararlarda doğru adımlar atmayı sağladığını vurgulayarak, grubun 3 değişmez ana ilkesinin ise Türk kültürü ve dilini koruyup geliştirmek, Türkiye'de bilimsel faaliyetlerin gelişmesini sağlamak ve ülke sanayisinin ihtiyaç duyduğu kalifiye eleman için toplumun her alanında eğitim çalışması yapmak olduğunu sözlerine ekledi. 
     
</TEXT>
</DOC>
