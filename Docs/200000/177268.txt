<DOC>
<DOCNO> 177268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sontur09.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Taklit forma sattı, 4 yıl hapsi isteniyor... 
</HEADLINE>
<TEXT>

     Fenerbahçe Spor Kulübü'nün fason üretilmiş formasını satan 1 kişi hakkında, 4 yıla kadar hapis istemiyle dava açıldı. 
     Ankara Cumhuriyet Savcısı Yücel Öçkoymaz tarafından hazırlanan iddianamede, İzmir Caddesi'ndeki ''Yeni Spor'' mağazasında görevlilerce yapılan aramada, Fenerbahçe logosu taşıyan fason üretilmiş 1 adet forma ele geçirildiği kaydedildi. 
     Formanın satışa sunulmuş halde mağazada yakalandığı bildirilen iddianamede, işyeri sahibi Uğur Atilla hakkında 556 sayılı Markaların Korunması Hakkında Kanun Hükmünde Kararname'nin ''marka hakkına tecavüz durumları'' başlıklı 61 A-c. maddesi uyarınca 2 yıldan 4 yıla kadar hapis cezası istendi. Aynı madde uyarınca, 600 milyon liradan 1 milyar liraya kadar para cezası, ayrıca işyerinin 1 yıldan az olmamak üzere kapatılması veya aynı süre ticaretten men edilmesi talebinde bulunuldu. 
     
</TEXT>
</DOC>
