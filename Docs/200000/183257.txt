<DOC>
<DOCNO> 183257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/guncel/gun03.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem faturası 100 milyar dolar 
</HEADLINE>
<TEXT>

   Marmara bölgesindeki sanayi tesislerinin alarm verdiği belirtilen çalışmada, olası büyük depremin yol açacağı zararın, 1999 depreminin 6 katına ulaşacağı belirtildi 
   İSTANBUL Milliyet 

   
   Boğaziçi Üniversitesi Deprem Mühendisliği'nin, "İstanbul'da Bulunan Endüstriyel Tesislerin Deprem Riskleri" konulu çalışması, özellikle Gebze, Ambarlı ve Marmara Ereğlisi'ndeki sanayi tesislerinin taşıdığı riski ortaya koydu. Boğaziçi Üniversitesi Kandilli Rasathanesi ve Deprem Araştırma Enstitüsü adına Deprem Mühendisliği Başkanı Prof. Dr. Mustafa Özer Erdik, Boğaziçi Üniversitesi Deprem Mühendisliği öğretim üyesi Doç. Dr. Eser Durukal ve Marsh Türkiye Murahhas Azası Mert Yücesan, kitap haline getirilen çalışmayı dün düzenlenen bir toplantıyla açıkladı. 
   
   KAYIP, 16 MİLYAR DOLAR 
   Yücesan, "İstanbul'daki şirketlerin Marmara Depremi için acilen önlem alması gerekiyor. Olası Marmara depreminin vereceği zarar, sanayi tesislerinin alacağı zararlar, üretimin durmasıyla birlikte yaklaşık 100 milyar dolar" dedi. 1999 Marmara depreminde sosyoekonomik kaybın 16 milyar dolar olduğunu belirten Durukal, İstanbul'daki çalışma kapsamında 8 ayrı sektörden 43 firmayla görüşme yaptıklarını söyledi. Özellikle sanayi tesislerinin yüzde 50 daha kuvvetli hale getirilmesi gerektiğini belirten Erdik ise, depolama ve enerji tesislerinde yüksek risk olduğunu söyledi. 
   
   
</TEXT>
</DOC>
