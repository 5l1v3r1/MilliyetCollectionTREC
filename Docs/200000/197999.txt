<DOC>
<DOCNO> 197999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sonspo11.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor İsrail'de hiçbir etkinlik yapılmasın... 
</HEADLINE>
<TEXT>

     Avrupa kupalarında yıllarca başarılara imza atmış Trabzonspor Kulübü'nün asbaşkanı Erol Tuna, UEFA'nın, Avrupa Şampiyonlar Ligi'nde Galatasaray ve Beşiktaş'ın kendi sahasında yapması gereken maçları tarafsız sahaya alma kararını yadırgadıklarını söyledi. 
     Tuna, AA muhabirine yaptığı açıklamada, Galatasaray ve Beşiktaş'ın Avrupa Şampiyonlar Ligi maçlarının tarafsız sahaya alınması gibi bir kararın, ancak Türk Hükümeti yetkilileriyle görüşülerek alınabileceğini belirtti ve ''Türk yetkililere danışılmadan alınan böyle bir kararı yadırgıyoruz'' dedi. 
     Bugüne kadar birçok yabancı takımın Türkiye'de sahaya çıktığını ve hiçbir problem yaşanmadığını dile getiren Tuna, ''UEFA'nın aldığı karar doğru bir karar değil. Can güvenliği gerekçe gösterilmiş'' diye konuştu. 
     ABD'de geçen yıl 11 Eylül'de meydana gelen terör eylemini anımsatan Tuna, şunları söyledi 
     ''ABD'de de meydana gelen saldırıda binlerce insan öldü. O zaman ABD'de de hiçbir faaliyet gerçekleştirilmesin. İsrail'de sürekli bombalı saldırılar gerçekleştiriliyor. Bu bakımdan, İsrail Ortadoğu'nun en tehlikesi ülkesi. İsrail'de futbol karşılaşmalarını yaptırıyorsun, Türkiye'de yaptırmıyorsun. Eğer neden gerçekten can güvenliğiyse, İsrail'de de hiçbir etkinlik yapılmasın.'' 
     
</TEXT>
</DOC>
