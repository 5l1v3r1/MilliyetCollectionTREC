<DOC>
<DOCNO> 167065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sondun24.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
AB vatandaşlarında 84 milyon ateşli silah var... 
</HEADLINE>
<TEXT>

     AB üyesi 15 ülkenin vatandaşlarında 84 milyon bireysel ateşli silah bulunduğu, bunların 67 milyonunun sivillere ait olduğu bildirildi. 
     Merkezi Cenevre'de bulunan Silah İzleme Enstitüsü Small Arms Survey tarafından düzenlenen raporda, AB ülkelerinin çoğunluğunda silah bulundurma izni elde etmenin çok kolay olduğu, bu alandaki yaklaşımın ABD'den farklı gözükmediği ifade edildi. 
     Rapora göre, Fransa ve Almanya'da her 100 kişiden 30'unun ateşli silahı bulunuyor. Almanya'da silah taşıma ve bulundurmaya ilişkin yasaların 1972'de, Fransa'da ise 1995'te düzenlendiğine, bu tarihlere kadar tam bir ''başıboşluk'' bulunduğuna dikkat çekiliyor. 
     AB ülkeleri içinde, sivillerde kişi başına düşen silah sayısı en yüksek olan ülkenin Finlandiya olduğu belirtildi. Finlandiya'da her 100 kişiden 39'unda silah bulunuyor. İngiltere'de her 100 kişiden 10'u, Belçika'da 16'sı silah bulunduruyor. 
     Raporda, bu verilerin resmi kayıtlı silahların sayımıyla belirlendiği ifade edildi ve kayıtsız silah oranının çok yüksek olabileceği üzerinde duruldu. 
     ABD'de sivillerin 270 milyon kadar ateşli silah bulundurdukları, bu ülkede her 100 kişiye 90 silah düştüğü belirtildi. 
     
</TEXT>
</DOC>
