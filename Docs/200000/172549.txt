<DOC>
<DOCNO> 172549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/soneko15.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Doğu ve Güneydoğu en hızlı büyüyebilir.. 
</HEADLINE>
<TEXT>

     TÜSİAD Başkanı Tuncay Özilhan, Doğu ve Güneydoğu Anadolu bölgelerinin, ekonomik, sosyal ve fiziki altyapı bakımından Türkiye'nin en geri kalmış ancak en büyük büyüme potansiyeline sahip bölgeleri olduğuna dikkati çekti. 
     Özilhan, Erzurumlu Sanayici ve İşadamları Derneği'nin ESİAD yayın organında yer alan söyleşisinde, TÜSİAD'ın ekonomide sağlıklı büyümeye ulaşmak, kısa ve orta vadede topluma refah artışı sağlamak için bölgesel kalkınmayı hızlandırıcı düzenlemelere gidilmesinin zorunlu olduğuna inandığını belirtti. Özilhan, dergiye yaptığı açıklamada, şunları kaydetti 
     ''Doğu ve Güneydoğu Anadolu bölgeleri, ekonomik, sosyal ve fiziki altyapı bakımından Türkiye'nin en geride kalmış ancak en büyük büyüme potansiyeline sahip bölgeleridir. Bu bölgelerin katılımcı planlama anlayışı içinde hızla kalkınması ve Türkiye refah ortalamasını yakalayarak istikrar içinde büyümesi Türk ekonomisine büyük ivme kazandıracaktır.'' Doğu Anadolu Bölgesi için tarım ve hayvancılığa ilişkin projelerin, bölge halkının ihtiyacına cevap veren, uygulanabilir projeler haline getirilerek devreye sokulması gerektiğini anlatan Özilhan, bölgede sanayi yatırımlarının önünün açılması gerektiğini ifade etti. 
     
</TEXT>
</DOC>
