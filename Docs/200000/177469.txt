<DOC>
<DOCNO> 177469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sonspo04.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaleler yabancılara emanet... 
</HEADLINE>
<TEXT>

     Birinci Süper Futbol Ligi'nde 2003-2004 sezonunda da kulüpler takımlarının kalesini genelde yabancı file bekçilerine emanet etti. 
     Futbol Federasyonu'nun yabancı kaleci transferini güçleştirmek amacıyla altyapı payını artırmasına karşın kulüpler, kaledeki tercihlerini yabancılardan yana kullanmayı sürdürüyor. 
     Ligde bu sezon yer alan 18 takımın 11'inin kadrosunda yabancı eldiven yer alıyor. 
     Beşiktaş'ın kalesinde Kolombiyalı Cordoba, Galatasaray'ınkinde vatandaşı Mondragon, Trabzonspor'unkinde ise Avustralyalı Petkoviç yer alırken, Fenerbahçe ise sezona başladığı Alman Enke'den ilk 90 dakika sonrasında vazgeçti ve sözleşmesini feshetti. 
     Bu arada Gençlerbirliği'nde, Boşnak Botonjiç'e karşın, geçen sezon olduğu gibi bu sezon da kaleyi Gökhan korurken, İstanbulspor'da, Bulgar Zdravkov'un sakatlığında 2 haftadır kaleyi koruyan genç Oğuz, performansıyla övgü alıyor. Trabzonspor'da ise ilk 2 maçta yediği hatalı goller nedeniyle Petkoviç gözden düşerken, bu haftaki maçta kaleyi Hasan'ın koruması bekleniyor. 
     
     FUTBOL FEDERASYONU'NUN ENGELİNE KARŞIN 

     Futbol Federasyonu, yabancı uyruklu kalecilerin transferini güçleştirmek için bu sezondan itibaren, kulüplerin yabancı kaleci transfer etmeleri durumunda altyapı fonuna 100 milyar lira ödemelerini kararlaştırmıştı. 
     Buna karşın kulüpler kaleci transferinde tercihlerini genelde yabancılardan yana kullandı. 
     Beşiktaş, Galatasaray, Trabzonspor, İstanbulspor, Malatyaspor, Gençlerbirliği ve Samsunspor, geçen sezon kadrolarında yer alan yabancı file bekçileriyle yola devam ederken, Fenerbahçe, Denizlispor, Bursaspor, Elazığspor ve Konyaspor ise kalesini yabancılara emanet etti. Fenerbahçe, Alman Enke ile yalnızca 1 resmi maç sonrası yollarını ayırdı. 
     
     KULAKSIZOĞLU'NUN DEĞERLENDİRMESİ 

     A Milli Futbol Takımı Kaleci Antrenörü Mehmet Necip Kulaksızoğlu, kulüplerin Türk kalecilerine güvenip, kendilerini göstermeleri için gerekli süreyi vermeleri durumunda kesinlikle mahçup olmayacaklarına gönülden inandığını söyledi. 
     Kulaksızoğlu, kulüplerin yabancı kaleci alıp almama konusunun kendi tasarruflarında olduğunu vurgulayarak, ''Bizim buna müdahale etme hakkımız yok. Ancak Türkiye'deki yetenekli kalecileri göremeyen gözlere gözlüğü bizler veremeyiz. Bu kişiler biraz çevrelerine baksınlar. Türkiye'de birçok yetenekli kaleci var. A ve Ümit Milli Takımlarda görev yapan isimler bunları fazlasıyla kanıtlıyor'' dedi. 
     FC Barcelona gibi, futbolda dünya devi bir kulübün Rüştü'yü transfer etmesinin çok anlamlı olduğunu kaydeden Kulaksızoğlu, ''İddia ediyorum, Türk kalecileri dünyanın her yerinde rahatlıkla oynar. Rüştü'nün performansı Türk kalecilerinin önünü açacak. Yeter ki bizim insanımıza güvenip, kendisini gösterecek kadar süre tanıyalım. Türk kalecisinin yabancı meslektaşlarından kesinlikle eksiği yok, fazlası var'' diye konuştu. 
     A Milli Futbol Takımı'nda yakın geçmişte görev yapan Rüştü Reçber, Ömer Çatkıç, Zafer Özgültekin, Metin Aktaş, Fevzi Tuncay, Murat Şahin ile Ümit Milli Takım'da oynayan Volkan, Recep, Ramazan, Tamer, Orkun, Kerem ve Oğuz'un performanslarına dikkat çeken Kulaksızoğlu, ''Biz bu isimlere güvenip görev verdik, ama kulüpler birçoğuna güvenip kaleye koyamadılar. İşte sorun burada'' diye sitem etti. 
     Türkiye'de görev yapan bazı yabancı teknik adamların, başarı için uzun vadeli süre istediğine dikkati çeken Kulaksızoğlu, ''Ama sıra kaleciye gelince, 2-3 maç süre bile tanınmıyor. Bu anlamda ortada bir adaletsizlik var. Burada en öncelikli sorun güvensizlik'' dedi. 
     
     KALECİLER 

     Birinci Süper Futbol Ligi'nde, geride kalan 2 haftada takımlarının kalesini koruyan isimler ve kadrosunda yabancı oyuncu bulunduran kulüpler şöyle 
     Adanaspor Murat Şahin. 
     Akçaabat Sebatspor Metin Aktaş. 
     Ankaragücü Zafer Özgültekin. 
     Beşiktaş Oscar Cordoba Kolombiya . 
     Bursaspor Bogdan Arges Vintila Romanya . 
     Çaykur Rizespor Murat Yiğiter. 
     Denizlispor Souleymanou Hamidou Kamerun . 
     Diyarbakırspor Şenol Karagöl. 
     Elazığspor Miroslav König Slovakya . 
     Fenerbahçe Recep Biler. 
     Galatasaray Aly Faryd Camilo Mondragon Kolombiya . 
     Gaziantepspor Ömer Çatkıç. 
     Gençlerbirliği Gökhan Tokgöz, Damir Botanjic Bosna Hersek . 
     İstanbulspor Oğuz Dağlaroğlu, Zdravko Zdravkov Bulgaristan . 
     Konyaspor Ali Uyanık Alioum Boukar Kamerun . 
     Malatyaspor Peter Milosevski Makedonya . 
     Samsunspor........ İke İbrahim Shorunmu Nijerya . 
     Trabzonspor Michael Petkoviç Avustralya . 
     
</TEXT>
</DOC>
