<DOC>
<DOCNO> 197697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/guncel/gun04.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzay konferansında deprem-bulut ilişkisi 
</HEADLINE>
<TEXT>

   "Uzay Teknolojilerindeki Son Gelişmeler" konferansında, Prof. Matova'nın bildirisi ilgi çekti "Deprem öncesi bulutlar alçalıyor, uzun bir hal alıyor" 
      Önay Yılmaz 
   
   Hava Harp Okulu Havacılık ve Uzay Teknolojileri Enstitüsü HUTEN öncülüğünde, Türkiye ve dünyada ilk olarak uluslararası geniş bir katılımla düzenlenen "Uzay Teknolojilerindeki Son Gelişmeler - RAST2003" konulu konferans, İstanbul Harbiye Askeri Müzesi'nde Mehter Marşı'yla açıldı. 
   Konferansa 30 ülkeden bilim adamı katıldı. Üç gün süren konferansta, uzaktan algılama, küçük uydular, uzay havası, uzay iletişimi, uzay fiziği, uydu teknolojileri, doğal afetlerin uzaydan izlenmesi ve etkilerinin azaltılması konularında toplam 118 bildiri sunuldu. 
   HUTEN Müdürü Hava Albay Dr. Sefer Kurnaz, teröre rağmen konferansa katılımın beklenenden yüksek olduğunu belirterek, "Bu dünya çapında konferans asker ve sivil işbirliği sonucu gerçekleşmiştir. Terör nedeniyle İstanbul'a gitmemeleri yönünde yapılan telkinlere birçok bilim adamı aldırmadı ve buraya geldi. Bilim aşkı engel tanımadı" dedi. 
   
   Bulutlar şekil değiştiriyor 
   Konferansa damgasını vuran en ilginç bildirilerden birini Bulgaristan Bilimler Akademisi Jeoloji Enstitüsü'nden Prof. M.V. Matova sundu. Deprem öncesi ve sonrasında bulutların alçak ve uzun bir şekil aldığını belirten Matova, şu görüşlere yer verdi 
   "Bulutlarla fay hatlarının ilişkisi depremlerin önceden tahmininde kullanılan yeni bir yöntem. Son olarak dünyadan 36 bin kilometre yükseklikteki bir uydudan çekilen görüntüleri inceledik. 2003 Haziran ayında Balıkesir ve yine aynı yılın temmuz ayında Saros Körfezi'nde meydana gelen depremler öncesi ve sırasında bulutların alçak ve uzun bir görünümde olduklarını saptadık. Aynı zamanda bulutların diğer bulutların aksine hızla yol aldıklarını ve yönlerinin de farklı olduğunu gözlemledik." 
   
   
</TEXT>
</DOC>
