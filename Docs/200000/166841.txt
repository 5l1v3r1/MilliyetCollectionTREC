<DOC>
<DOCNO> 166841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/soneko06.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kullanılmış yemek yağından yakıt... 
</HEADLINE>
<TEXT>

     Son yıllarda giderek yaygınlaşan tarımsal kaynaklı enerji rezervinin tükenmemesi, çevreyi kirletmemesi ve özellikle sürdürülebilir olması nedeniyle alternatif enerjide ön plana çıkmaya başladı. 
     Selçuk Üniversitesi Teknik Eğitim Fakültesi Dekanı Prof. Dr. Hüseyin Öğüt, en önemli enerji kaynağı petrolün rezervler şeklinde bulunması nedeniyle her zaman stratejik bir öneme sahip olduğunu, bu nedenle önümüzdeki yıllarda da petrole dayalı savaşların süreceğini söyledi. 
     Dünya genelinde alternatif enerji arayışlarının yaygınlaştığını ve konu üzerinde çok sayıda araştırmalar yapıldığını ifade eden Prof. Dr. Öğüt, bu çalışmaların sonunda keşfedilen tarımsal kaynaklı enerjinin ağırlık kazanmaya başladığını vurguladı. 
     Prof. Dr. Öğüt, son yıllarda tarımın en az petrol kadar stratejik bir öneme sahip olduğunu ve alternatif enerjide ön plana çıktığını belirterek, şunları söyledi 
     ''Tarımsal kaynaklı enerji, belli bir rezervle sınırlı kalmaması ve sürdürülebilir olması nedeniyle büyük önem taşıyor. İstediğiniz oranda enerji üretip tüketebilirsiniz. Bunun yanı sıra, çevreyi kirletmemesi ve sağlık açısından bir sakıncasının bulunmaması, daha ucuz maliyetle üretilen tarımsal kaynaklı enerjiyi tercih edilir duruma getiriyor.'' Prof. Dr. Öğüt, tarımsal kaynaklı kolza, kanola ve ayçiçeği gibi yağlı tohumlu bitkilerden elde edilen biodizel, hayvan gübresinden elde edilen ve mutfak tüplerinde kullanılan biogaz ve ağaçlardan elde edilen alkolün artık enerji olarak kullanılabildiğini bildirdi. 
     Özellikle biodizelin bazı Avrupa ülkelerinde sık kullanılmaya başlandığını ifade eden Prof. Dr. Öğüt, ABD başta olmak üzere çok sayıda ülkede de yakıtlara yüzde 10 oranında alkol karıştırıldığını ve bunun otomobilde bir soruna yol açmadığının belirlendiğini kaydetti. 
     
     TÜRKİYE'DE KLASİK TARIM TERKEDİLMELİ 
     Prof. Dr. Öğüt, Türkiye'nin temel sorunu olan enerji üretimine, ülke gerçeklerine uygun etkili bir çözüm bulunması gerektiğini belirterek, şunları anlattı 
     ''Enerji açısından kendine yeten ülkeler, diğer ülkeler gibi ekonomik ve siyasi açıdan ambargolara, baskılara maruz kalmıyor. Türkiye tarım potansiyeli açısından dünyada önemli bir güçtür. Türkiye'nin bu potansiyelinin değerlendirebilmesi için klasik tarım anlayışını terk edip, yeni açılımlar yapması gerekmektedir.'' Bugün ülkede yapılan çalışmalarla 1 hektar kolza ya da kanola ekili alandan ortalama bin 250 litre yakıt elde edilebildiğini ifade eden Prof. Dr. Öğüt, ''Bioyakıt kullanımının yaygınlaşması için çiftçinin desteklenmesi gerekir. Milyonlarca hektar verimli topraklara sahip ülkemizde tarıma dayalı enerji politikası ciddi oranda döviz tasarrufu sağlayacaktır'' dedi. 
     
     KIZARTMALIK YAĞLAR DA YAKIT TANKLARINA GİRECEK 
     Prof. Dr. Öğüt, tarımsal kaynaklı enerjinin Türkiye'de yaygınlaşması ile enerji açısından yurtdışına bağımlılığın azalacağını vurgulayarak, ''Bu enerji hava kirliliği açısından halk sağlığını tehdit etmez. Yeni iş alanlarının açılmasını sağlar. Böylece başta çiftçi olmak üzere bütün kesimlerin desteklenmesi sağlanır'' diye konuştu. 
     Türkiye'de çok sayıda lokanta, otel ve yemek fabrikasında kızartmalarda kullanılan yağların da enerjiye dönüşebileceğine işaret eden Prof. Dr. Öğüt, şunları kaydetti 
     ''Sadece tarlada üretilen yağlı tohumlu bitkilerden sonra, yemek fabrikalarında atılan kullanılmış yağların da yakıt olarak değerlendirilmesi yönünde çalışma başlattık. Yılda tonlarca atık yağ çevreye zarar vermesinin yanı sıra boşa gidiyor. Bu yağlar da ne kadar kullanılırsa kullanılsın biodizel olarak işlenmesi mümkün. Tarımsal enerji için yağlı tohumlu bitki üretemiyorsak bile bu yağları kullanarak ekonomiye kazandırabiliriz. Bu konuda çok işadamı yatırım için bizimle fikir alışverişinde bulunuyor.'' 
     
</TEXT>
</DOC>
