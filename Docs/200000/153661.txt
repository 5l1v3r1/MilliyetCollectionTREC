<DOC>
<DOCNO> 153661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/spor/spo15.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Güreşçilerimiz bugün minderde      AVRUPA 46. Erkekler ve 10. Bayanlar Serbest Güreş Şampiyonası, Letonya'nın başkenti Riga'da bugün 09.00'da başlıyor. Milli Takımımız'dan 55 kiloda Ramazan Demir, 66'da Ömer Çubukçu, 84'te Serhat Balcı ve 120'de de Aydın Polatçı, bayanlarda ise Zeynep Yıldırım ilk gün mindere çıkacak. 
     
V. Güneş Sigorta Devler Ligi'nde      BAYANLAR voleybolda Vakıfbank Güneş Sigorta, Türk Telekom'u 3-1 yenerek, Eczacıbaşı'ndan sonra Şampiyonlar Ligi'ne gidecek ikinci takım oldu. Bolu'daki karşılaşmada setler, 26-28, 25-16, 25-21 ve 25-23 olarak sonuçlandı. 
     
Satrança özel logo      29 Mayıs-15 Haziran tarihleri arasında İstanbul'da düzenlenecek Avrupa Satranç Şampiyonası için federasyon özel logo yaptırdı. 40'ı aşkın ülkeden 300 sporcunun katılımı ile Maslak Princess Otel'de yapılacak 295 bin dolar ödüllü şampiyonayı tüm Avrupa'ya tanıtacak olan logo, grafik sanatçısı Ahmet Yazıcı tarafından çizildi. 
     
Maç yayını için özel televizyon      İTALYAN 1. ve 2. Futbol Ligi kulüplerinin bağlı olduğu Kulüpler Birliği Lega Calcio , sadece maç yayınları için özel bir televizyon kanalı kurma kararı aldı. İtalyan kulüp başkanları, televizyon kurulma kararı alınmasını tarihi bir olay olarak yorumlandı. 
     
Yakan'ın kitabı piyasada      ÜLKER emektar antrenörlerinden, halen altyapı koordinatörlüğü görevini de yürüten Alaeddin Yakan'ın yazdığı "Basketbolda Adam Adama Savunma'ya 101 Hücum" adlı kitabın tanıtımı dün yapıldı. 
     
ASGD'de Serkan Yetişmişoğlu dönemi      ANADOLU Spor Gazetecileri Derneği ASGD Bursa Şubesi'nin 6. Genel Kurulu'nda, Serkan Yetişmişoğlu başkanlığa seçildi. 
     
Erbulak'ı anıyoruz      SANAT ve basın dünyasının unutulmaz ismi, gazetemizin usta karikatüristi Altan Erbulak bugün ölümünün 14. yıldönümünde kabri başında anılacak. Zincirlikuyu Mezarlığı'nda düzenlenecek anma töreni 11.00'de başlayacak. 
     
     


SPOR 

























</TEXT>
</DOC>
