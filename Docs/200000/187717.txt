<DOC>
<DOCNO> 187717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sondun02.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta Şiilerle Amerikan askerleri arasında ilk çatışma 3 ölü 
</HEADLINE>
<TEXT>

     Irak'ın başkenti Bağdat'ta dün akşam Şiiler, Amerikan askerleriyle ilk kez çatıştı. Bilanço 3 ölü, 6 yaralı. 
     AFP muhabirine bilgi veren bir milise göre, radikal İmam Mukteda Essadr'a bağlı milislerle askerler arasındaki silahlı çatışmada bir milis öldü, ikisi yaralandı. 
     Amerikan ordusu da, çatışmada iki askerin öldüğünü, dördünün yaralandığını açıkladı. Açıklamada, askerlerin devriye gezerken saldırıya uğradığı kaydedildi. 
     Dün akşamki çatışma, işgale karşı olan İmam Sadr milisleriyle ittifak kuvvetleri arasında Bağdat'taki ilk silahlı çatışma oldu. 
     Çatışmanın, dün sabah 9 kişinin öldüğü, 38 kişinin yaralandığı bombalı saldırının düzenlendiği Sadr banliyösünde cereyan ettiği kaydedildi. Dün akşam 19.00-20.00 arasındaki çatışmadan sonra camilerden halka seslenildi ve eli silah tutan herkesin, bölgenin girişlerini tutması istendi. 
     
</TEXT>
</DOC>
