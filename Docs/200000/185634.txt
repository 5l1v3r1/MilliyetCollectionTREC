<DOC>
<DOCNO> 185634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sontur31.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte vahşeti yaratanların ifadeleri... Cinayeti nasıl işlediler... 
</HEADLINE>
<TEXT>

     Adana'da, 2'si çocuk 5 kişinin ölümüyle sonuçlanan vahşetin tetikçisi olduğu iddia edilen Ferhat Çalayır, cinayeti, maktül Hasan Ak'ın eşi, aynı zamanda sevgilisi olan Perihan Ak ile birlikte planladıklarını söyledi. 
     Merkez Yüreğir İlçesi'ne bağlı Sarıçam mevkiindeki piknik alanında öldürüldükten 1 hafta sonra cesetleri bulunan Hasan Ak 29 , Cennet Kayan 22 , Serpil Serttaş 24 ile küçük çocuklar Buse ve Çağrı'nın ölümündeki sır perdesi büyük ölçüde kalktı. 
     Olayın bir namus meselesinden işlenmiş olabileceği ihtimalinde yoğunlaşan jandarma ekipleri, öncelikle her iki kadının eşlerinin ifadelerine başvurdu. Cennet Kayan'ın eşi, bakkal dükkanı sahibi Muharrem Kayan ile Serpil Serttaş'ın imam nikahıyla birlikte yaşadığı Abdullah Yalçın'ın, ''Olayda öz çocuklarımızı kaybettik, biz yapmış olsaydık, çocuklarımızı kurtarırdık'' demeleri üzerine, şüpheler, maktül Hasan Ak'ın eşi Perihan Ak'ın üzerinde yoğunlaştı. 
     Jandarmanın dün gözaltına aldığı Perihan Ak ile sevgilisi olduğu iddia edilen Ferhat Calayır'ın, sorgulamalarında suçlarını itiraf ettikleri öğrenildi. 
     
     İTİRAF 

     Osmaniye'nin Kadirli İlçesi'nde, ağabeyi Mehmet Calayır 42 ile birlikte yakalanan Ferhat Calayır'ın 39 , ifadesinde, Hasan Ak'ın eşi Perihan Ak ile ilişkisi olduğunu itiraf ettiği ve olayı şu şekilde anlattığı belirtildi 
     ''Hasan Ak, benim ev sahibimdi ve ailece görüşüyorduk. Hasan'ın Perihan'ı aldattığını biliyordum. O, Cennet Kayan'ı, ben de Serpil Serttaş'ı yanıma alıyor ve birlikte geziyorduk. Perihan'dan da hoşlanıyordum. Kendisine, Hasan seni aldatıyor dedim, önceleri inanmıyordu. Sonra Perihan'la da birlikte olmaya başladım. Hatta bir keresinde eşim bizi yakaladı. Hasan evde olduğu zamanlarda, aşağıdaki tuvalette buluşuyorduk.'' Ferhat Calayır'ın, kendisini aldattığı için Perihan'ın eşinden nefret ettiğini, bu yüzden de ölüm planı hazırladıklarını söylediği ve şöyle ifade verdiği öğrenildi 
     ''Olay günü Hasan, yanına Cennet'i, ben de Serpil'i aldım. Her ikisinin de çocukları yanındaydı. Ben Kadirli'deki ağabeyim Mehmet Calayır'ı arayarak, Tüfeği al pikniğe gel, Hasan Ak'ı öldüreceğiz. Çünkü o senin karın Münevver'e cinsel tacizde bulundu dedim. Biz piknikte biraz sohbet ettikten sonra kardeşim geldi. Birlikte Hasan ve iki kadının ellerini bağladık. Daha sonra ağabeyime tetiği çekmesini söyledim. Ama o korkup bıraktı. Bu kez ben tüfeği alıp, üçünün de başına birer el ateş ettim.'' 
     
     ÇOCUKLAR İÇİN ÜZÜLMÜŞ 

     Cinayetten sonra Perihan Ak'ı arayıp ''iş bitti'' dediğini, bir kaç gün sonra da ''eşim kayıp'' diyerek savcılığa gitmesini istediğini anlattığı belirtilen Ferhat Calayır'ın, ''Çocukları biri görür alır diye düşünüyorduk, onlar için çok üzüldüm'' dediği kaydedildi. 
     Bu arada, alınan bilgiye göre, Perihan Ak ise jandarmada gözaltında tutulduğu sırada görevliden bir bardak su istedi. Suyu içtikten sonra bardağı iç çamaşırına gizleyen Perihan Ak, tuvalete gidip bardağı kırdıktan sonra parçalarıyla boğazını kesmek istedi. Hafif yaralanan genç kadın, görevliler tarafından hastaneye kaldırılarak tedavi altına alındı. 
     Bu arada, vahşetin yaşandığı piknik alanında ölü bulunan ve ilk önce açlıktan öldüğü sanılan Serpil Serttaş'ın oğlu Çağrı Serttaş'ın, yapılan otopside annesinden seken kurşunla öldüğü anlaşıldı. Olay yerine 70 metre mesafede bulunan Buse Kayan'ın ise açlıktan bayıldığı, daha sonra da hayvanlar tarafından parçalandığı belirlendi. 
     
     OLAY YERİNDE TATBİKAT 

     Adana Sarıçam Piknik Alanı'nda 5 kişinin ölümüyle sonuçlanan vahşetle ilgili gözaltına alınan 2 sanığa olay yerinde tatbikat yaptırıldı. 
     Öldürülenler arasında bulunan Hasan Ak'ın eşi Perihan Ak'ın azmettirmesi sonucu olayı gerçekleştirdikleri iddia edilen Ferhat Calayır ile ağabeyi Mehmet Calayır'a, olayın meydana geldiği bölgede tatbikat yaptırıldı. 
     İl Jandarma Komutanı Kıdemli Albay Hamdi Yerlikaya'nın gözetiminde geniş güvenlik önlemleri altında yapılan tatbikat sırasında, sanıklardan Ferhat Calayır, olayla ilgisinin bulunmadığını öne sürdü. 
     Olay yerinde bulunmadığını belirten Ferhat Calayır, ''Ben yapmadım. Bilmiyorum'' dedi. 
     Sanık Mehmet Calayır ise olayın başlangıcından sonuna kadar olanları detaylarıyla anlattı. 
     Kardeşi Ferhat'ın telefon etmesi üzerine Osmaniye'nin Sumbas İlçesi'nden 33 KV 757 plakalı otomobiliyle Sarıçam'a geldiğini belirten Mehmet Calayır, şunları anlattı 
     
     ÇOCUKLAR AĞLIYORDU... 

     ''Kardeşim Ferhat, Hasan Ak, Cennet Kayan ve Serpil Serttaş ile birlikte geleceklerdi. Onları beklerken korkmaya başladım. Geldiklerini görünce arabadan otomatik av tüfeğini alıp yanlarına gittim. Önce kimliklerini, ardından buraya neden geldiklerini sordum. Daha sonra tüfek tehdidiyle onları piknik alanından ormanlık alanın içine götürdüm. Yanıma arabada bulunan ipi de almıştım. Ferhat'tan, Hasan'ın ve diğerlerinin ellerini bağlamasını istedim. Daha sonra bunları ağaca da bağladı. Cennet'in kucağında çocuğu olduğu için bir elinden bağlamıştı. Ferhat, işi bitirmemi istedi. Korktum yapamadım. Ferhat daha sonra tüfeği alarak El içine çıkmam için bunu yapmak zorundayım diyerek tüfekle 3 kişiye birer el ateş etti. Bu sırada çocuklar ağlamaya başladı. Ben Ferhat'a tokat vurarak tüfeği de elinden alıp oradan kaçtım. Tüfeği ve içindeki fişekleri ayrı yerlere attım. Bir süre sonra yola çıkarak Ferhat'ı telefonla aradım. Daha sonra birlikte Adana'ya geldik. Kendisi İncirlik Beldesi'ndeki işine, ben de Sumbas'a gittim.'' Sanıklar, daha sonra sorgulamaları tamamlanarak adliyeye sevk edilmek üzere Yüreğir İlçe Jandarma Komutanlığı'na götürüldü. 
     Bu arada, sanıklardan Ferhat ve Mehmet Calayır'ın diğer kardeşleri Hacı Calayır'ın da, olaydan bilgisi olduğu gerekçesiyle gözaltında tutulduğu ifade edildi. 
     
     TELEFON KAYITLARI CİNAYETİ ÇÖZDÜ 

     Bu arada, 17 Eylül tarihinde işlenen ve cesetlerin ise bir hafta sonra bulunduğu cinayet olayının, ''delilden suçluya ulaşma'' tekniğiyle çözüldüğü bildirildi. 
     Öldürülen Hasan Ak'ın eşi ve aynı zamanda cinayetin azmettiricisi olan Perihan Ak'ın cep ve ev telefonlarının dinlenmeye alındığı, görüşme trafiğinin de araştırılması sonucu korkunç cinayetin sanıklarının belirlendiği kaydedildi. 
     
</TEXT>
</DOC>
