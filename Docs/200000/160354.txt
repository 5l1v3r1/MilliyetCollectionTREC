<DOC>
<DOCNO> 160354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/soneko07.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'dan gelen ziyaretçi sayısında azalma... 
</HEADLINE>
<TEXT>

     Irak savaşının ardından turizm sektöründe yeniden eski günlerine dönmeye çalışan Türkiye'ye, bu yılın ilk 4 ayında, Avrupa'dan gelen yabancı ziyaretçi sayısı, geçen yılın aynı dönemine göre yüzde 14.7 azalma gösterdi. 
     Bu dönemde Türkiye'yi ziyaret eden toplam yabancı ziyaretçi sayısı 2 milyon 808 olurken, en fazla ziyaretçi yine Avrupa'dan geldi. 
     Devlet İstatistik Enstitüsü DİE verilerine dayanarak yapılan hesaplamalara göre, Türkiye'ye gelen ziyaretçiler ülke grupları bazında incelendiğinde, ilk sırayı 978 bin 82 kişi ile OECD içindeki Avrupa ülkeleri alıyor. 
     OECD içindeki diğer ülkelerin ziyaretçi sayısı 71 bin 332 kişi, diğer Avrupa ülkelerinin 385 bin 915 kişi, Bağımsız Devletler Topluluğu'nun 287 bin 743 kişi, Asya ülkelerinin 233 bin 249 kişi ve Afrika ülkelerinin de 38 bin 474 kişi olarak tespit edildi. 
     Söz konusu dönemde, Amerika kıtasındaki ülkelerden gelen ziyaretçi sayısı 4 bin 322, Okyanusya ülkelerinden gelenlerin sayısı 60 ve milliyetsizlerden de bin 631 kişi oldu. 
     
     AVRUPALILAR'DA YÜZDE 14.7 AZALMA 
     Bu rakamlara göre, Türkiye'ye OECD içindeki Avrupa ülkelerinden gelen ziyaretçi sayısında, geçen yılın Ocak-Nisan dönemine göre, yüzde 14.7 oranında azalma kaydedildi. 
     Söz konusu dönemler karşılaştırıldığında, diğer OECD ülkelerinin ziyaretçi sayısı yüzde 23.3, Bağımsız Devletler Topluluğu ziyaretçi sayısı yüzde 6.4, Asya ülkelerinden yüzde 14.5, Okyanusya ülkelerinden yüzde 72.9, Amerika ülkelerinden yüzde 45.6, Afrika ülkelerinden yüzde 27.5 ve milliyetsizlerden ise yüzde 0.5 oranında azaldı. 
     Bu dönemde, OECD içindeki diğer Avrupa ülkelerinden gelen ziyaretçi sayısı ise yüzde 3.6 arttı. 
     
     NİSAN'DA EN FAZLA ZİYARETÇİ ALMANYA'DAN 
     Öte yandan, Türkiye'yi Nisan ayında toplam 665 milyon 167 bin yabancı ziyaret ederken, söz konusu ayda en çok ziyaretçiyi 159 bin 141 kişi ile Almanya, 67 bin 214 kişi ile Bulgaristan ve 60 bin 238 kişi ile Hollanda gönderdi. 
     Söz konusu dönemde bu ülkeleri, 46 bin 40 ziyaretçi gönderen Rusya Federasyonu, 28 bin 60 kişi ile İngiltere, 26 bin 191 kişi ile İran, 25 bin 975 kişi ile Yunanistan, 23 bin 106 kişi ile Fransa, 16 bin 148 kişi ile İsrail ve 14 bin 562 kişi ile de Belçika izledi. 
     Bu ülkelerin Türkiye'ye gelen toplam yabancı ziyaretçi sayısı içindeki payları ise Almanya'nın yüzde 23.9, Bulgaristan'ın yüzde 10.1, Hollanda'nın yüzde 9.1, Rusya Federasyonu'nun yüzde 6.9, İngiltere'nin yüzde 4.2, İran ve Yunanistan'ın yüzde 3.9'ar, Fransa'nın yüzde 3.5, İsrail'in yüzde 2.4 ve Belçika'nın yüzde 2.2 oldu. 
     
</TEXT>
</DOC>
