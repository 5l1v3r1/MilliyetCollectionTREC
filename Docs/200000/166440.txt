<DOC>
<DOCNO> 166440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sonspo36.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre ve Okan'lı Inter 22 Temmuz'da sezonu açıyor 
</HEADLINE>
<TEXT>

     Milli futbolcular Emre Belözoğlu ve Okan Buruk'un forma giydiği İtalya'nın FC Inter takımı, 22 Temmuz Salı günü sezonu açacak. 
     İtalya'nın kuzeyindeki Bolzano kenti yakınlarındaki Brunico'da kampa girecek olan FC Inter, 26 Temmuz'da ilk hazırlık maçını Brunico amatör futbol takımına karşı yapacak. FC Inter'den yapılan açıklamada, 29 Temmuz'da Bolzano'da Almanya'nın BV Borussia Dortmund takımına karşı yapılacak hazırlık maçının ardından Amsterdam'a gidilerek 1-3 Ağustos tarihleri arasında FC Inter, AFC Ajax ve Galatasaray'ın yer alacağı üçlü turnuvaya katılınacağı duyuruldu. 
     FC Inter, turnuvadaki ilk maçında 1 Ağustos'ta Galatasaray ile karşılaşacak. Amsterdam'dan sonra İtalya'ya dönerek 8 Ağustos'ta Bari'deki Birra Moretti Turnuvası ve 12 Ağustos'ta TIM Turnuvası'na katılacak olan FC Inter, son hazırlık maçını 23 Ağustos'ta Pirelli Kupası için yapacak. 
     Öte yandan kulüpten verilen bilgide, Türkiye-Makedonya milli maçında sakatlanan Emre'nin bugün bir dizi testten geçtiği ve durumunun iyiye gittiği bildirildi. 
     İtalya Birinci Ligi'nde 2003-2004 sezonu, 31 Ağustos'ta başlayacak. 
     
</TEXT>
</DOC>
