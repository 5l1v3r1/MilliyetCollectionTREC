<DOC>
<DOCNO> 169585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sonspo17.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
2004-2005 sezonunda Avrupa'daki takım sayımız 4'e inecek 
</HEADLINE>
<TEXT>

     Futbol Federasyonu Başkanvekili Orhan Saka, 2004-2005 sezonunda Türkiye'nin Avrupa kupalarına katılacak takım sayısının 4'e ineceğini söyledi. 
     Orhan Saka, Futbol Federasyonu'nun Beylerbeyi'ndeki Atatürk Eğitim ve Araştırma Merkezi gerçekleştirilen Birinci Süper Lig 2003-2004 sezonu kura çekimi öncesi yaptığı açıklamada, Avrupa kupalarında Türkiye'nin 8. sıradan, 9.'luğa gerilediğini ifade ederek, ''Bu sezon 2'si Şampiyonlar Ligi, 4'ü de UEFA Kupası olmak üzere 6 takımımız Avrupa kupalarında mücadele edecek. Türkiye'nin yeniden 8. sıraya yükselebilmesi için bu takımlarımıza büyük görevler düşüyor. Umarım tüm takımlarımız da başarılı olurlar ve 2004-05 sezonunda düşen takım sayımızı yeniden yükseltirler'' diye konuştu. 
     2004-05 sezonunda, lig şampiyonunun direkt Şampiyonlar Ligi'ne katılacağını, 2. sırayı alan ekibin ise Şampiyonlar Ligi'nde ön eleme oynayacağını kaydeden Saka, ''UEFA Kupası'na da 2 takım göndereceğiz. Türkiye Kupası'nı kazanan takımımız direkt 1. turdan başlayacak. Ligi 3. sırada tamamlayan ekibimiz ise UEFA Kupası'nda 1 ön eleme oynayacak'' dedi. 
     Orhan Saka, bu sezon Beşiktaş'ın direkt olarak Şampiyonlar Ligi'nde mücadele edeceğini, Galatasaray'ın ise 25 Temmuz'da çekilecek kura da 3. ön elemedeki rakibinin belli olacağını belirtti. Sarı-kırmızılıların 3. tur ön eleme maçlarını 12-13 ve 26-27 Ağustos tarihlerinde oynayacağını kaydeden Saka, grup maçlarının ise 16-17 Eylül'de başlayacağını söyledi. 
     Saka, Türkiye'yi UEFA Kupası'nda temsil edecek olan Trabzonspor, Gençlerbirliği, Gaziantepspor ve Malatyaspor'un ise maçlarını 24 Eylül ve 15 Ekim tarihlerinde yapacağını sözlerine ekledi. 
     
</TEXT>
</DOC>
