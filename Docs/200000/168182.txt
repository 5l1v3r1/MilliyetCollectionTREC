<DOC>
<DOCNO> 168182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/siyaset/siy06.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
7. Uyum'da çifte sürpriz 
</HEADLINE>
<TEXT>

Komisyonlara ordu dahil tüm kurumların harcamalarını denetleme yetkisi veren paketten Kürtçe propangadaya izin çıkarıldı 
     GÖKÇER TAHİNCİOĞLU Ankara 

     AB Genel Sekreterliği'nce hazırlanarak, Adalet Bakanlığı'nda son şekli verilen 7. AB'ye Uyum Paketi'ne son dakikada sürpriz bir düzenleme eklenerek, TBMM'de kurulacak araştırma ve soruşturma komisyonlarına, silahlı kuvvetler dahil, tüm kamu kurumlarının harcamalarını denetim yetkisi verildi. Düzenlemeye göre, TBMM komisyonları, Bütçe Kanunu'nda belirtilen rakamları aşan harcamalara "vize verip vermeme" yetkisine de sahip olacak. 
     Düzenlemeye göre, TBMM'de kurulacak araştırma ve soruşturma komisyonları, "...Sayıştay denetimine tabii olsun ya da olmasın...", özelleştirme, teşvik vb. harcamalar dahil, kamu kurumlarının tüm harcamalarını denetleme yetkisine sahip olacak. Komisyonlara, Bütçe Kanunu'nda gösterilen miktarları aşan harcamalara onay verip vermeme yetkisi de tanınacak. Böylece, silahlı kuvvetler, BDDK, RTÜK gibi özerk kurullar dahil tüm kamu kurumlarının harcamaları denetim altına alınabilecek. 
     
     Değişiklik gerekiyordu 
     Düzenleme, daha önce Sayıştay'ın denetim yetkilerini bu şekilde genişletmek isteyen hükümetin, bunu gerçekleştirinceye kadar harcamaları denetim altında tutabilmek için ara bir formül geliştirdiği şeklinde yorumlandı. Sayıştay'ın "gizlilik" içeren askeri harcamaları denetleyebilmesi için Anayasa'da değişiklik yapılması gerektiği için bulunan ara formülün, Anayasa'nın "Sayıştay denetimi ve askeri harcamaların gizliliği" ile ilgili 160. maddesine aykırı olup olmadığı tartışma konusu oldu. 
     
     Kürtçe'ye yine veda 
     Paketteki ikinci sürpriz ise 6. Uyum Paketi'ne de konulması düşünülen ancak son dakikada paketten çıkartılan Kürtçe propaganda yapılabilmesinin önünü açan düzenlemenin, 7. paketten de çıkartılması oldu. Düzenlemenin paketten çıkartılmasını, düzenlemenin pakete girmesini isteyen Dışişleri Bakanlığı'nın önermesi de dikkat çekti. RTÜK'e MGK'nın önerisiyle temsilci konulması" uygulamasının kaldırılması düzenlemesi de 7. Paket'ten çıkartıldı. 
     

</TEXT>
</DOC>
