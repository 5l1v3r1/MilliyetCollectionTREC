<DOC>
<DOCNO> 188061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/guncel/gun20.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Sünnet atı yarışçı çıktı    Konya Akşehir'de Mustafa Bozkurt'un oğluna sünnet hediyesi olarak aldığı at, katıldığı yarışta ikinci oldu. 
   Sünnet düğünü için at almaya karar veren Bozkurt, bir çiftlikten, yarışlara katılmadığı için fazla ilgi görmeyen 4 yaşındaki İngiliz atı "Poyraz"ı bir milyar liraya satın aldı. "Poyraz"ı , arkadaşlarının ısrarı üzerine "11. Geleneksel Konya At Yarışları"na soktu. 'Poyraz'ın ikinci olması üzerine Bozkurt, "Sonuç, benim için büyük sürpriz oldu" diye konuştu. 
   
   CNR EXPO Kitap Fuarı açıldı    Türkiye Yayıncılar Birliği ve CNR Uluslararası Fuarcılık tarafından bu yıl ikincisi düzenlenen 'İstanbul Uluslararası Kitap Fuarı', CNR EXPO'da dün açıldı. Törende konuşan İstanbul Büyükşehir Belediye Başkanı Ali Müfit Gürtuna, İstanbul'u, Avrupa ve dünya başkenti yapmayı hedeflediklerini söyledi. Filistin, Yunanistan, Romanya gibi ülkelerden yerli ve yabancı 221 yayınevinin katıldığı fuar, 19 Ekim'e kadar açık kalacak. 
   
   İşkence yapan 3 asker cezaevinde    Van Çaldıran'da Fettah Ülgen adlı çobana 10 gün önce işkence yaptıkları öne sürülen biri asteğmen üç asker tutuklanarak cezaevine gönderildi. İddiaya göre, jandarmalar karşılaştıkları Ülgen'e hiçbir şey sormadan dipçikle vurmaya başladı. Yaralanan Ülgen, avukatı aracılığıyla savcılığa suç duyurusunda bulundu. Asteğmen Mehmet Hilmi İnci, Ahmet Bozdağ ve Mehmet Çelik, dün mahkemece tutuklanarak askeri cezaevine gönderildi. 
   
   Tunceli'de KADEK operasyonu    Tuncelİ Bölge Jandarma Komutanlığı'nca önceki gün Tunceli'nin Ovacık ilçesi kırsalında düzenlenen operasyonda dört PKK - KADEK militanı silahlarıyla birlikte ölü olarak ele geçirildi. Militanların, aralarında Tunceli Valisi Ali Cafer Akyüz'ün de bulunduğu konvoya saldırı düzenleyen kişiler olabileceğini bildirildi. Jandarma, militanların Akyüz'ün konvoyuna girişilen saldırıya karıştıkları yönündeki bilgileri değerlendirdiği kaydedildi. 
   
   Seyyar satıcı dehşeti 1 ölü    SarIyer'de alacağını tahsil edemeyen seyyar satıcı bir kişiyi öldürdü, bir kişiyi ağır yaraladı. Otomobiliyle terlik ve ayakkabı satıcılığı yapan Nedim Yıldız, alacağı olduğu kadını görünce borcunu istedi. Yıldız ile tartışan kadın, daha sonra durumu eşi Necati Yaman'a anlattı. Yaman da kayınbiraderi Ali Naçakcı'yı da alarak Yıldız'ın yanına gitti. Çıkan kavgada silahını çeken Yıldız, Yaman ve Naçakcı'yı yaraladı. Hastaneye kaldırılan Naçakcı kurtarılamadı. 
   
   Gelin arabasından kız kaçırdılar...    Tarsus'Ta düğün hazırlığındaki gelin ve kız kardeşlerini kuaföre götüren otomobilde bulunan Cemile Kara'yı 19 silah tehdidiyle kaçıran 6 kişi tutuklandı. 7 Ekim'de meydana gelen olayda, gelin arabasını durdurup Kara'yı kaçıran Hikmet, İsmet, Kudret, Abbas ve Mümin Nenni kardeşler ve arkadaşları Danyal Avşar, sorgularından sonra çıkarıldıkları mahkemece, "Silah tehdidiyle kız kaçırmak, darp"suçlarından tutuklandı. 
   
   
   
</TEXT>
</DOC>
