<DOC>
<DOCNO> 174268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sonspo10.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep Viola, Mustafa ve Ümit'i gönderdi... 
</HEADLINE>
<TEXT>

     Deplasmanda karşılaşacağı Bursaspor maçına hazırlanan Gaziantepspor'da, 3 futbolcunun gönderilmesi kararlaştırıldı. 
     Gaziantepspor yönetimi, teknik heyetin görüşleri doğrultusunda Brezilyalı futbolcu Viola, Mustafa Şahintürk ve Ümit'in kendilerine kulüp bulmalarını istedi. 
     Bu futbolculardan Viola'nın eşi ile birlikte ülkesine gittiği, Ümit'in kiralık verilmek istendiği, Mustafa Şahintürk'ün ise kendisine kulüp aradığı öğrenildi. 
     Gaziantepspor Teknik Direktörü Nurullah Sağlam, A.A muhabirine yaptığı açıklamada, yeni sezonda başarılı olmak istediklerini ve ideal kadroyu oluşturduklarını söyledi. 
     Sezonun ilk maçında Bursaspor'u yenip, lige başarılı bir giriş yapmak istediklerini ifade eden Sağlam, şöyle konuştu 
     ''Bursaspor maçı bizim için hayati önem taşıyor. Sezona, bu maçla ciddi bir sınav vererek giriş yapacağız. Tabi ki hedefimiz galibiyet. Tek düşüncemiz deplasmanda iyi mücadele edip taraftarımıza 3 puan hediye etmek. Yoğun bir hazırlık döneminden geçiyoruz. 
     Futbolcularım hırslı ve istekli hazırlanıyor. Taraftarımızın bizden galibiyet beklediğinin bilincindeyiz. Bizim temel düşüncemiz, her maçta iyi futbol oynayıp taraftara keyifli ve bol gollü maç izletip, galip gelebilmek. İlk maç için sabırsızlanıyoruz. Bu maç, bir anlamda oluşturulan ideal kadronun gücünü de ortaya koyacak.'' 
     
</TEXT>
</DOC>
