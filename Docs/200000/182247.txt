<DOC>
<DOCNO> 182247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/yazar/guclu.html </URL>
<DATE> 2003/09/14/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
En lezzetli balık nasıl pişirilir 
</HEADLINE>
<TEXT>

   
   Geçen hafta Türkiye'nin en lezzetli balıklarına yönelik bir pazar yazısı yazmıştım. Çok ses getirdi. Bundan cesaret alarak bu hafta da en lezzetli balık nasıl pişirilir konusunu ele alacağım. 
   Türkiye aslında kırmızı etçi. Üç tarafımız denizlerle çevrili olmasına karşın Türk mutfağına henüz balığı tam anlamı ile sokabilmiş değiliz. Üstelik bizim balıklar, dünyanın en lezzetli balıkları olmasına karşın. Bunu ben değil işin uzmanları söylüyor. Bu kadar çeşit ve bu kadar tadı başka ülkelerde bulmak çok zor diyorlar... 
   Balık tutmak, bazıları için dünyanın en keyifli hobilerinden biri olsa da ben çok uzağındayım. Birkaç kez denedim. Devamı gelmedi. Ama damak tadı konusunda arayışım devam ediyor. Evde balığın her türlüsünü deniyoruz. Mevsimine göre ucuz pahalı ne bulursak alıyor ve damak tadına göre pişirmeye çalışıyoruz. Bu bazen ızgara, bazen tava, bazen de fırında ya da ocakta buğuluma şeklinde oluyor. Eşim pişiriyor, ben ve çocuklar da jüri olup lezzetine puan veriyoruz. Allah'tan yemek pişirmeye bayılıyor. Nereye gitse ve ne zaman farklı bir tat yakalasa mutfağa koşar aşçıbaşından ya da evin hanımından tarifini alır. Genelde hep tarif verirler ama saklayanlar da yok değil. Sanki devlet sırrı... 
   Balık konusunda damak tadı arayışında olan birisi olarak yurtiçi ve yurtdışında yemek söz konusu olduğunda balık ve diğer deniz ürünleri öncelikli tercihim olur. Doktorların önerisi de zaten bu yönde... 
   Evet lafı oldukça uzattım galiba. Gel gelelim en güzel tada. Elbette damak zevki kişiden kişiye değişir. Ama bu yaz Bodrum Aktur'daki Arşipel Balık Lokantası'nda yediğim balık ve diğer deniz ürünleri, müthişin de ötesinde bir lezzetteydi. 
   Bodrum'a televizyon çekimi için gitmiştik. Fazla bir zamanımız da yoktu. Ama Arşipel'de öylesine farklı bir tatla karşılaştık ki mönüde ne var, ne yok denemeden kalkmadım. Hala da tadı damağımda. Bodrum'a tekrar yolum düştüğünde ilk uğrak yerlerimden birisi yine orası olacak. Size de tavsiye olunur. 
   Şimdi saadete gelip bu tadın nasıl gerçekleştirildiği konusunda sözü işin uzmanlarına yani Arşipel'in patronu Cemal Ülman, şef Adem Köse ve aşçıbaşı Mustafa Uzun'a bırakalım 
   Cemal Ülman, 15 yıl Afrika'nın çeşitli ülkelerinde restoranlar işletmiş. Son durağı ise Bodrum olmuş. İstanbul'dan çok teklif varmış ama tereddütlü. Burası daha keyifli diyor... 
   Arşipel'de tüm deniz ürünleri ızgarada pişiriliyor. Şef, aşçıbaşı, patron, her üçü de tava ve fırın balığı bozar, tadını kaçırır görüşünde. Balık, kalamar, karides ve diğer tüm deniz ürünleri için tek adres var o da meşe odunu kömürüyle yanan ızgara. Sos olarak ise zeytinyağı ve limonun dışına çıkmıyorlar. Mönülerinde suşi benzeri çiğ balık da var. Onu da limonun asidinde pişiriyorlarmış. Farklı bir tat. 
   İyi de her balığın ızgarası olmaz ki demeyin. Yapıyorlar hem de çok lezzetli. Sanki tava kıvamında, sanki buğulama kıvamında. Sulu sulu. Pişirirken balığı kurutmayacaksın bütün tadı suyunda diyorlar. 
   İşin püf noktası, mangal ateşinin ayarındaymış. Balık pişirirken ateşin altında mutlaka kül olmalı ve balığın cinsine göre ateşin üzerine de yine kül serpilmeli. Harlı ateşte balık pişmez görüşündeler. Ayrıca yine balığın cinsine göre, pişmesine yakın bir zamanda bir kapak ile üzerleri kapatılarak demlenmesi sağlamalıdır diyorlar. 
   Özetin özeti Bu konuda daha yazacak çok şeyler var. Balık konusuna dönünce elbette onları da sizinle paylaşacağız. Yanında ne içilir sorusuna ise rakıcılar kızacak ama, rakı balığı soğutur, tadını kaçırır bizim tercihimiz kıvamında soğutulmuş beyaz şaraptan yana dediler. 
   
      
   
</TEXT>
</DOC>
