<DOC>
<DOCNO> 195639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/siyaset/asiy.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Belgeler Türkçeye çevrildi 
</HEADLINE>
<TEXT>
   İşte Ürdünlü Uzan kardeşler 
   Uzanlar'ın işyerinden ele geçirilen evrak çantasından çıkan belgeler, Adalet Bakanlığı'nda inceleniyor 
      İSTANBUL Milliyet 

   
   İmar Bankası soruşturması sırasında Uzanlar'a ait bir işyerinde ele geçirilen evrak çantasından çıkan Genç Parti Genel Başkanı Cem Uzan ile polis tarafından aranan kardeşi Hakan Uzan'ın Ürdün vatandaşı olduğunu gösterir belgeleri Milliyet ele geçirdi. 
   Şişli Cumhuriyet Başsavcılığı'nın talebi üzerine, Arapçadan çevrilen belgeler Adalet Bakanlığı'nca inceleniyor. Dosyada, Uzan kardeşlerin Ürdün vatandaşlığıyla ilgili geçirdikleri tüm evrelerin belgeleri ve yazışmaları bulunuyor. 
   
   Sadakat yemini 
   Belgelere göre, Uzan kardeşler Ürdün vatandaşlığına 1999'da geçti ve Ürdün Kralı'na sadakat yemini etti. Türkiye'de konu gündeme gelince de, Ürdün'den vatandaşları olup olmadıkları yönünde belge istediler. Ürdün de, Uzan kardeşlerin ve Adalet Bakanlığı'nın talebi üzerine gönderdiği yazıda, Cem ve Hakan Uzan'ın vatandaşları olmadığını bildirdi 
   Oysa belgeler tam aksini gösteriyor. Cem Uzan'ın vatandaşlık talebi şöyle 
   "Bismillahirrahmanirrahim. Ekselansları sayın Hüseyin oğlu Kral 2. Abdullah'ın ve tebasının mülkünü Allah daim eylesin. Türk vatandaşı olan ben Cem Cengiz Kemal Uzan, Haşimi Ürdün Krallığı'nda ikamet etmek ve vatandaşlıktan yararlanmak istiyorum. Ürdün vatandaşlığı verilmesi ile ilgili olarak, sancağınızın, soylu sancağınızın altında bir asker olmayı haşmet mahaplarınıza söz vererek yüce iradenizi ortaya koymanızı şevketli kudretinizden rica ederek bu dilekçeyi takdim ediyorum. Allah sancağınızı aziz etsin, ömrünüz uzun olsun." 
   Başvuruların ardından Ürdün Krallığı, Cem ve Hakan Uzan'ı vatandaşlığa kabul etti. 
   Ürdün Krallığı İçişleri Bakanlığı'nca yazılan yazıda, ülke vatandaşı olan 9601032332 ulusal numaralı Cem Uzan ve 9671042657 ulusal numaralı Hakan Uzan'la ilgili şöyle denildi 
   "Ekselansları Kral'ın adıyla bu konuyla ilgili olan herkese Haşimi Ürdün Krallığı görevlilerinden ve yurtdışındaki mümessillerinden ve bu konuyla ilgili olan herkesten bu pasaportu taşıyan şahsa gecikmeden ve zorluk çıkarmadan geçiş serbestiyesi vermeleri ve ihtiyaç duyduklarında bütün yardım ve himayayi ona göstermeleri rica olunur." 
   
   
   Belizeli Hakan    Hakan Uzan'ın 14 Aralık 1999'da Güney Amerika ülkesi Belize vatandaşı olduğunu gösterir belge de ele geçirildi. 
   
   KKTC'li de olmuş    Çıkan evraktan biri de Hakan Uzan'ın Ürdün ve Belize'nin dışında Kuzey Kıbrıs Türk Cumhuriyeti vatandaşı olduğunu da ortaya koydu. 
   
   Para transferleri raporla belgelendi    Mali Suçları Araştırma Kurumu'nca MASAK Şişli Cumhuriyet Savcılığı'na gönderilen bir raporda, İmar Bankası'ndan, yurtdışındaki bir bankaya para transferi yapıldığı belirtildi. Şişli Cumhuriyet Savcılığı'nca yürütülen bir soruşturma kapsamında MASAK'tan istenilen ilk rapor, adliyeye ulaştı. Raporda, İmar Bankası'ndan çeşitli tarihlerde merkezi İsviçre'nin Zürih kentinde bulunan bir bankaya yaklaşık 45 milyon ABD doları ile 25 milyon euro tutarında para transferi yapıldığının belirtildiği öğrenildi. Para transferine ilişkin, Uzan ailesinin, hakkında gıyabi tutuklama kararı bulunan bir ferdinin de adının geçtiği ileri sürüldü. Yetkililer, savcılık soruşturmasının sürdüğünü kaydetti. 
   
   
</TEXT>
</DOC>
