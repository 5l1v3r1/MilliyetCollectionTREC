<DOC>
<DOCNO> 150002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sonspo11.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor'un son şansı Gaziantepspor... 
</HEADLINE>
<TEXT>

     Kocaelispor, ligde kalma umudunu, bu hafta oynayacağı Gaziantepspor maçından alınacak galibiyete bağladı. 
     Teknik Direktör Güvenç Kurtar, ligde kalmaları için matematiksel olarak halen şansları bulunduğunu belirterek, ''Gaziantepspor maçını kazanırsak, ligde kalma umudumuzu devam ettiririz'' dedi. 
     Futbolcularına, rakip hakkında ayrıntılı bilgi verdiğini ve maça buna göre hazırlanacaklarını ifade eden Kurtar, şöyle konuştu 
     ''Rakibimizin kalitesini futbolculara anlattım, maçın önemini çok net biliyorlar. Kocaelispor, ligden düşecek takımlar için hesaplanan puan barajının sadece 2 puan altındadır. Bunu telefi edeceğimiz maçlar var.'' Güvenç Kurtar, en büyük sorunlarının, sezon bitmeden ligden düşmüş gibi gösterilmek olduğunu da anlatarak, şunları kaydetti 
     ''Ankaragücü maçına kadar her şey normal gitti. Ancak, ligden düşmemizi isteyen bazı gruplar, bize düşen takım muamelesi yapıp yıpratmak istedi. Bu olumsuzluktan kurtulduğumuz zaman, Gaziantepspor maçı bizim için daha kolay olur. Bizi rahat bırakmaları halinde, ligde kalma şansımız yüksektir.'' Bugün ve yarın tek idman yapacak olan Körfez ekibinde, sakat ve cezalı oyuncu bulunmuyor. 
     





</TEXT>
</DOC>
