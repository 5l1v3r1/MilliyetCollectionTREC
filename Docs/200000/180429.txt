<DOC>
<DOCNO> 180429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/spor/spo02.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener affedildi 
</HEADLINE>
<TEXT>

   Trabzonspor maçında çıkan olaylar nedeniyle sahası bir maç kapatılan Fenerbahçe'nin cezasını Tahkim Kurulu kaldırdı. Sarı - Lacivertliler, 2.5 milyar lira para cezası ödeyecek 
      CEMAL ERSEN 

   
   Raporlar incelendi 
   TAHKİM Kurulu, Trabzonspor maçında çıkan olaylar nedeniyle Fenerbahçe'ye verilen bir maçlık saha kapatma cezasını kaldırdı. Sarı - Lacivertli kulübün itirazını inceleyen kurulun toplantısı yaklaşık 5.5 saat sürdü. Gözlemci ve temsilci raporlarının değerlendirildiği toplantıda Fenerbahçeli taraftarların tribünde çıkarttıkları olayların saha kapatmayı gerektirecek ağırlıkta olmadığı yolunda görüş birliğine varıldı. 
   
   Karar oy çokluğuyla 
   KURUL Başkanı Türker Aslan, başta Başbakan Recep Tayyip Erdoğan olmak üzere konuyla ilgili görüş beyan eden şahısların aldıkları kararda etkili olmadıklarını belirtti. Aslan, "Burada takım ismi önemli değil. Çıkan olayların talimata uygun olup olmadığını tartıştık. Oy çokluğuyla cezanın kalkmasına, 1.5 milyarlık para cezasının ise 2.5 milyara yükseltilmesine karar verdik" dedi. 
   
   Yağmur durduramadı    Fenerbahçe, şiddetli yağışa rağmen hız kesmedi. Koch, oyuncularına ağır bir program uyguladı 
   FENERBAHÇE, eksik kadrosuyla Gaziantep maçının hazırlıklarını çift idmanla sürdürdü. Daum'un, Ümit Milli Takımı'nın maçını izlemek için Polonya'ya gitmesi nedeniyle dünkü idman yardımcı antrenör Roland Koch gözetiminde yapıldı. Samandıra'da aniden bastıran şiddetli yağmura rağmen tempoyu düşürmeyen Koch, adeta oyuncularının pestilini çıkardı. Koch, akşam idmanında da isteksiz görünen futbolcuları azarlayarak antrenmanı uzattı. Öte yandan denenen Brezilyalı Riko ve Da Silva beğenilmeyerek, gönderildi. 
   
   Ulusoy'a cevap    FUTBOL Federasyonu Başkanı Haluk Ulusoy'un, Fenerbahçe'ye Ortega davasının çözülmesi konusunda yardım ettiğini ima eden açıklamaları Sarı - Lacivertli kulüpte ses getirdi. Genel Sekreter Vedat Olcay, "Ortega konusu federasyonu ile UEFA arasındaki bir olay değildir. Bu sorunu bizim avukatlarımız çözmeye çalışıyor. Ayrıca bizzat başkanımız Aziz Yıldırım, bunun için UEFA ile görüşüyor" dedi. 
   
   Fenerbahçe'nin mesaisi arttı    SARI - Lacivertli kulüp, dün olağanüstü bir hareketlilik yaşadı. İki kez toplanan yönetim, öncelikle Ortega için bugün İsviçre'de yapılacak toplantıya çıkarma yapma kararı aldı. Kritik zirveye Başkan Aziz Yıldırım'ın da katılması bekleniyor. Öte yandan halka açılma da masaya yatırılırken, yönetim önümüzdeki ay içinde 15 milyon dolarlık bir girişimle şirketleşmenin hayata geçirilmesi konusu üzerinde durdu. Ayrıca kaynak yaratılması amacıyla Kenan Evren Lisesi'nin yerine yapılacak iş merkezi ile stadın tapusunun alınması çalışmaları da değerlendirmeye açıldı. 
   
   
</TEXT>
</DOC>
