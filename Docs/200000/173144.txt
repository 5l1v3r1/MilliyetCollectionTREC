<DOC>
<DOCNO> 173144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/yasam/yas07.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Silahlı motorcular 25 bin dolar çaldı 
</HEADLINE>
<TEXT>

      İstanbul Milliyet 
   
   Döviz bürosunda çalışan bir motosikletli kuryenin, içinde 25 bin dolar bulunan çantası, silahlı iki kişi tarafından gasp edildi. 
   Kapalıçarşı'daki bir döviz bürosunda kurye olarak çalışan Erol Kırgın, 25 bin ABD dolarını Nişantaşı'ndaki bir işyerine götürmek üzere motosikletiyle yola çıktı. Kırgın, Maçka Caddesi'ne geldiği sırada, kendisini takip eden ve üzerinde iki kişi bulunan başka bir motosiklet tarafından yolda sıkıştırıldı. Kuryenin, motosikletini bırakarak, içinde para bulunan çantayla kaçmaya çalışması üzerine bu kişiler silahlarla havaya ateş etti. Gaspçılar, havaya ateş açılması üzerine kurye Erol Kırgın'ın bıraktığı ve içinde 25 bin dolar bulunan çantayı alarak kaçtı. Kırgın, ifadesinde, 5-6 ay önce aynı döviz bürosunun başka bir kuryesinin yine bu bölgede gasp edildiğini söyledi. 
   
   
</TEXT>
</DOC>
