<DOC>
<DOCNO> 181208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sondun01.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
New York moda haftasında 2 Türk tasarımcı... 
</HEADLINE>
<TEXT>

     New York moda haftasına bu yıl ilk kez iki Türk modacısı birden katılıyor. 
     New York moda çevrelerince iyi tanınan Atıl Kutoğlu, kreasyonlarını 13 Eylül Cumartesi günü öğleden sonra Bryant Park'ta sunarken, New York'ta ilk kez moda eleştirmenlerinin önüne çıkacak olan Bahar Korçan defilesini 14 Eylül Pazar sabahı yapacak. 
     Kutoğlu, defileyle ilgili olarak yaptığı açıklamada, ''geleneksel çizgisine sadık kalarak, Türk kültüründen aldığı esintileri, modern ve avangard çizgilere dönüştürdüğünü'' söyledi. Modacı, ''Mevlana ve mistisizmi işlediği koleksiyonlarının devamı niteliğindeki koleksiyonunda, yalın ve keskin hatlar ile çarpıcı oryantalist detayları buluşturarak kadınsı bir şıklık yarattığını'' ifade etti. 
     Giysilerinde ''Made in Istanbul'' damgasını kullanan tasarımcı Bahar Korçan ise ''New York'taki bu önemli moda olayının bir parçası olmaktan gurur duyuyorum'' diye konuştu. 
     Korçan, neden ''Made in Istanbul'' damgası kullandığını da şöyle açıkladı 
     ''Çünkü İstanbul benim ilham kaynağım. Tasarımlarımın ilhamını oradan alıyorum. Ayrıca İstanbul dünyanın en güzel şehirlerinden biri. Bu sıfatı doğal güzelliklerinin yanı sıra tarih ve kültür zenginliğiyle de fazlasıyla hak ediyor''. 
     Bahar Korçan'ın New York'taki moda gösterisinde yer alan dansların koreografisi Uğur Seyrek tarafından yapıldı, özgün müzik ise besteci ve söz yazarı Rahman Altın tarafından bestelendi. 
     
     MODA HAFTASI 8 GUN SURECEK 
     12 Eylül'de başlayacak ve 8 gün sürecek olan New York moda haftasında Donna Karan, Oscar de la Renta, Ralph Lauren, Kenneth Cole, Anne Klein, Lacoste, Diane von Furstenberg, Calvin Klein, Leca Luca ve Tommy Hilfiger gibi dünyaca tanınmış markaların 2004 ilkbahar yaz kreasyonları tanıtılacak. 
     Defilelere girmek sadece özel davetiye ile mümkün oluyor. Ancak ''Vogue'' dergisi defilelerin yapıldığı çadırlara giremeyenler için Bryant Park'ta kurdugu dev ekranlar aracılığiyle başlıca defileleri tüm New Yorklulara izlettirecek. 
     
</TEXT>
</DOC>
