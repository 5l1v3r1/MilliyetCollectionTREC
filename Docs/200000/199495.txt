<DOC>
<DOCNO> 199495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sondun33.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da Nobel Barış Ödüllü Ebadi'ye saldırı .. 
</HEADLINE>
<TEXT>

     İran'da sertlik yanlıları, Nobel Barış Ödülü sahibi insan hakları savunucusu kadın avukat Şirin Ebadi'ye saldırdı. 
     İRNA'nın haberine göre, Şirin Ebadi bugün sadece kadınların gittiği El Zehra Üniversitesi'nde konuşma yapacağı salona girdikten sonra, Ebadi'yi destekleyenler ve karşıtları slogan atarken, bazı kadınlar Ebadi ve yanındakilere saldırdı. 
     Çıkan olaylar nedeniyle konuşması iptal edilen Ebadi, saldırıyla ilgili olarak, ''Komünistler, İslam dinini desteklediğim için aleyhime konuşurken, bazıları ise dinsizlikle suçlayarak bana saldırıyorlar. Komünistler benim hakkımda böyle düşünürken, İran'da beni niye dinsizlikle suçluyorlar anlamıyorum'' dedi. 
     Ebadi ve yanındaki kişilere saldıranlar, ''Ebadi'ye ölüm'', ''Münafıkların yeri El Zehra değil'' ve ''Şimon Peres, İzak Rabin, Menahem Begin ve Şirin Ebadi, hepiniz aynısınız'' sloganları attı. 
     Üniversite rektörü Zehra Rehneverd de ''Ebadi'ye saldıranlar yaptıklarının cezasını bulmazsa istifa edeceğim. Ebadi'yi protesto edenler düşüncesiz, basiretsiz ve mantıksız kimseler. Öyle ki şiddetten yana olduklarını gösterdiler'' diye konuştu. 
     Ebadi'ye saldıranların öğrenci olmadığının ya da üniversite dışından kimseler olduğunun sanıldığını belirten Rehneverd, bu kişilerin İran İslam Cumhuriyeti düşmanlarının ekmeğine yağ sürdüğünü ve ABD Başkanı George Bush'u da sevindirdiği söyledi. 
     Ebadi'nin, Nobel Barış Ödülü'nü kazandığının açıklanmasından sonra Paris'te kameraların önünde başörtüsüz gözükmesi, muhafazakar İranlıları kızdırmıştı. 
     Şirin Ebadi, İran'da çocuk ve kadın haklarının yanı sıra muhalifleri savunması nedeniyle kazandığı Nobel Barış Ödülü'nü 10 Aralık'ta Norveç'in başkenti Oslo'da düzenlenecek törenle resmen alacak. 
     
</TEXT>
</DOC>
