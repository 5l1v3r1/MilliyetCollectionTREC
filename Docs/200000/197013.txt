<DOC>
<DOCNO> 197013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sondun16.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'daki saldırılar Belçika basınında... 
</HEADLINE>
<TEXT>

     Belçika gazetelerinin tümü, bugünkü manşetlerini İstanbul'daki terör eylemlerine ayırdı. 
     Le Soir gazetesi, birinci sayfasının büyük bir bölümü dışında iki tam sayfa ayırdığı haber ve yorumlarda, ''Türkiye, yok edilmesi gereken model'' başlığını kullandı. 
     Başyazısında, Türkiye'nin köktendinciler için ''ne pahasına olursa olsun savaşılması gereken bir dünyanın ve değerlerin sembolü'' olduğunu yazan gazete, İstanbul'un tarih boyunca ''Avrupa'nın buluştuğu yer'' olduğunu, Türkiye'de her dinden insanın barış içinde yaşamasının bu ülkeyi teröristler için ''yok edilmesi gereken model'' haline getirdiğini belirtti. 
     ''İslam ve laik modernliği uzlaştırmada Türk deneyimini yok etmek istiyorlar. Dünyada hiçbir ülke, bu kadar dahiyane bir şekilde ve sebatla din ve laiklik arasındaki dengeyi, demokrasiyi ve basın özgürlüğünü böylesine sağlayamadı'' diyen gazete, ''Bu başarı, fanatiklerin kabusu oldu, bu nedenle kamikazeleri yetiştirip halkın içine atıyorlar'' ifadelerine yer verdi. 
     Köktendinci terörizmin, Batı ile işbirliği yapan ülkeleri hedef aldığını, onları bu yollarından caydırmak istediğini anlatan gazete, ''Bu terörizmin ideolojisi yok. İnsanları ikna etmek istemiyor sadece körü körüne öldürüyorlar'' dedi. 
     Yorumda, terörle uzlaşma olamayacağı, kısa vadede tüm güvenlik önlemlerinin alınması, terörizme karşı mücadele için bütün güçlerin bir araya getirilmesi gerektiği, uzun vadede ise uluslararası tansiyon odaklarında demokrasi ve refah için çaba harcamanın şart olduğu ifade edildi. 
     Gazete, diğer sayfalarında İstanbul olaylarına ve tepkilere ayrıntılı yer vererek Türkiye'de faaliyet gösteren aşırı dinci terör örgütleri hakkında bilgiler verdi. 
     
</TEXT>
</DOC>
