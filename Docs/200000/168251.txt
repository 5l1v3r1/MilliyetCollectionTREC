<DOC>
<DOCNO> 168251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sondun12.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'deki Türkler'den Ermeni tasarısına karşı kampanya 
</HEADLINE>
<TEXT>

     ABD Senatosu'nda kısa bir zaman içinde görüşülmesi beklenen sözde Ermeni soykırımı tasarısına karşı, ABD'de yaşayan Türkler, Amerikan yönetimi yetkililerini telefon, faks, mektup ve e-mail yağmuruna tutuyor. 
     ABD'deki Türk derneklerinin girişimi çerçevesinde başlatılan kampanyayla, Beyaz Saray'a, sözde Ermeni soykırımının dolaylı yoldan tanınmasını sağlayacak tasarının engellenmesi çağrısında bulunuluyor. 
     Bush'a gönderilen mektupta, ''Ailem, yüzlerce Türk asıllı Amerikalı ve kendim adına, Süleymaniye'de 4 Temmuz'da Türk askerlerine karşı düzenlenen Amerikan askeri operasyonuna ilişkin derin üzüntü ve kaygılarımızı dile getirmek istiyorum'' sözleriyle giriş yapılırken, Türkiye'nin terörizmle mücadelesine işaret edildi. 
     Mektupta, 1970'lerden bu yana ABD'de yaşayan Türklerin Ermeni teröründen etkilendiği ve her yıl ABD Kongresi'ne soykırım iddialarını tanımaya yönelik tasarıların getirildiği belirtildi. 
     Malta'daki İngiliz mahkemesinin, 1921 tarihinde, 3 yıl süren bir araştırma sonunda, soykırıma ilişkin hiçbir kanıt bulunamadığı sonucuna vardığı anlatılan mektupta, ''Bütün Türk asıllı Amerikalılar, iddialar yerine gerçekleri görmeyi tercih edecektir'' ifadesi kullanıldı. 
     ABD'de 100 sandalyeli Senato'da, Ermeni soykırımı iddialarının dolaylı olarak tanınmasına yönelik bir tasarı bulunuyor. Ermeni lobisinin, ABD Dışişleri Bakanlığı'nın bütçe tasarısına getirilecek bir ekle sözde soykırımın bütçe tasarısıyla birlikte tanınmasını sağlamaya çalışacağı belirtiliyor. Bu girişimin, bugün veya yarın Senato'da gündeme gelmesi bekleniyor. 
     Tasarı, ABD'nin, BM soykırım sözleşmesini tanımasının 15. yıldönümünün anılmasından bahsederken, aralarında sözde Ermeni soykırımı iddiasının da bulunduğu soykırımlardan ders alınması gerektiği ifadesine yer veriyor. 
     

     
</TEXT>
</DOC>
