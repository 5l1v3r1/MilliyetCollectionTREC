<DOC>
<DOCNO> 182570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/siyaset/siy20.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Ankara'da Kaplan konusunda zirve    TOLGA ŞARDAN Ankara 

   Almanya İçişleri Bakanı Otto Schily, yasadışı Hilafet Devleti adlı örgütün lideri Metin Kaplan'ın durumunu görüşmek amacıyla bugün Ankara'ya bir ziyaret gerçekleştirecek. Bu sabah Ankara'ya gelecek olan Schily, Adalet Bakanı Cemil Çiçek ve İçişleri Bakanı Abdülkadir Aksu'yla görüştükten sonra ülkesine dönecek. Kaplan hakkında Düsseldorf Eyalet Yüksek Mahkemesi, "Türkiye'de işkence görebileceği" gerekçesiyle sınır dışı edilmemesi kararı verdi. Alman hükümeti, Kaplan'ı Türkiye'ye vermek amacıyla yüksek mahkemenin kararını temyiz için harekete geçti. 
   
   MİT ve Dışişleri'nin Irak raporu tamam    UTKU ÇAKIRÖZER Tiflis 

   Dışişleri Bakanı Abdullah Gül, Türkiye ile ABD arasında Kuzey Irak'taki PKK - KADEK varlığının sona erdirilmesi konusunda yürütülen görüşmelerin süreceğini belirtti. Resmi ziyaret için Gürcistan'a giden Gül, Türkiye ile ABD heyetleri arasındaki görüşmelerin kesilmediğini söyledi. Gül, Irak'a giden Dışişleri, Genelkurmay ve Milli İstihbarat Teşkilatı yetkililerinden oluşan heyetin 100'ün üzerinde kişi ve grupla görüşerek kapsamlı bir rapor hazırladığını kaydetti. Gül, Irak'a asker gönderme konusunun 19 Eylül'deki MGK'da tartışılacağını söyledi. 
   
   Kral iki kutu 'Turkish viagra' aldı    ŞÜKRAN PAKKAN İstanbul 

   Önceki gün eşiyle birlikte Türkiye'ye gelen Malezya Kralı Tuanku Syed Sirajuddin, İstanbul'da alışveriş yaptı. Kapalıçarşı'yı gezen Kral, 'Türk viagrası' diye satılan ballı çerezlerden iki kutu satın aldı. Satıcıdan bilgi alan Kral, etrafını çeviren gazetecilerin ilgisi karşısında kahkahalarla güldü. Dansöz zili ve cam süs eşyaları da alan Kral, bir halıcıda halıları incelerken, çaycı çocuk bardakları ipek halının üzerine düşürdü. 
   
   'AB'nin kimliği Türkiye ile çöker'    Avrupa Parlamentosu'ndaki en büyük grup olan Avrupa Halk Partisi Hıristiyan Demokrat ve Avrupalı Demokratlar'ın PPE - DE Başkanı Hans - Gert Pöttering, grup içinde Türkiye'nin Avrupa Birliği AB üyeliğine karşı olanların çoğunlukta olduğunu söyledi. AB'ye girişte dini değil kültürel faktörlerin etken olduğunu belirten Pöttering, örnek olarak Türk toplumunda kadına verilen önemi gösterdi. 
   'Çiftçi ve Londralı aynı mı ' 
   Frankfurter Allgemeine Zeitung gazetesine açıklamalarda bulunan ve Avrupa'ya yönelen her ülkenin birliğe üye olarak alınamayacağını belirten Pöttering şöyle devam etti "Türkiye'nin AB'ye üye olması durumunda AB'nin kimlik bağı yok olur. Anadolu'daki çiftçi, kendisini Paris ya da Londra'da yaşayan insanla bir mi görüyor Avrupa bilinci kaybolursa Avrupa'da sık sık farklı eksenler oluşacaktır. Bunun son örneğini Irak konusunda yaşadık." 
   
   40 bin okula internet erişimi    Milli Eğitim Bakanı Çelik, Ulaştırma Bakanlığı ve Telekom ile okullarda internet erişimi sağlanması için ortak proje başlattıklarını belirterek 2004'e kadar 40 bin okulda internet erişimi sağlayacaklarını söyledi. Çelik, ücretsiz kitap projesi için 150 trilyon lira kaynak ayrıldığını ifade ederek "Hükümetimizin başında kabına sığmayan bir Başbakan var. Türkiye'nin eğitimi sağlam ellerde" dedi. Çelik, öğrencilere, "1., 2., 3. sınıfta sınavı kaldırdık. Sonuçları değil, süreçleri değerlendiren anlayışla size yaklaşıyoruz" diye seslendi. 
   
   'Polislik kadın için zor'    ERDAL KILINÇ 

   Gaziosmanpaşa'daki Bekir Sami Dedeoğlu İlköğretim Okulu'ndan bir grup öğrencinin, yeni eğitim yılının başlaması nedeniyle dün makamında ziyaret ettiği İstanbul Emniyet Müdürü Celalettin Cerrah, polisliğin kadınlar için zor bir meslek olduğunu ifade ederek, "Çünkü günde 12 saat çalışılıyor. Kadınları daha çok büro hizmetlerinde görevlendirebiliyoruz. Bu meslek kadınlara göre zor. Azaltılmaların-dan yanayım" dedi. Çiçek veren öğrencilere başarılar dileyen ve sorularını yanıtlayan Cerrah, hep sorunlu kişilerle uğraştığı için polislerin psikolog desteğine ihtiyaç duyduğunu belirterek, şunları söyledi "Önümüzdeki günlerde, kendim de dahil doktorlarla görüşeceğiz." 
   
   Okulun ilk günü kalbine yenildi    Konya Akşehir'de dün ders başı yapan Kız Meslek Lisesi öğrencisi Dilek Özen 14 , okulun giriş kapısı önünde fenalaştı. Yere yığılan Özen, hemen hastaneye kaldırıldı. Kalp krizi geçirdiği belirlenen liseli kız, tüm müdahalelere rağmen kurtarılamadı. Dilek Özen'in 75'inci Yıl İlköğretim Okulu'nda öğretmen olan babası Mehmet Özen ise, kızının ölüm haberini duyunca sinir krizi geçirip fenalaştı. Koridora yığılması üzerine devlet hastanesine kaldırılan Özen'in kalp krizi geçirdiği tespit edildi. Yoğun bakıma kaldırılan acılı baba, ilk müdahalenin ardından Selçuk Üniversitesi Tıp Fakültesi Hastanesi'ne sevk edildi. 
   
   Başbakan'ın mesajı CHP'den tepki gördü    İlköğretim öğrencilerine ücretsiz dağıtılan kitapların arasına Başbakan Erdoğan ile Milli Eğitim Bakanı Çelik'ın resimlerinin yer aldığı broşürler konulması CHP'yi kızdırdı. CHP Grup Başkanvekili Mustafa Özyürek kitap arası propagandayı, "Bunlar milli eğitimi, ilköğretimden başlayarak siyasallaştırmak istiyor, öğrencilere Başbakan lehine tempo tutturuyorlar. Vaziyeti kurtarmak için de kendi resimlerinin üzerine Atatürk'ün resmini koyuyorlar" diye eleştirdi. 
   
   
</TEXT>
</DOC>
