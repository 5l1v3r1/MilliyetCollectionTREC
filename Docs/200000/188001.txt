<DOC>
<DOCNO> 188001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/son/sonspo14.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da yönetime "kal" baskısı... 
</HEADLINE>
<TEXT>

     Trabzonspor Kulübü Asbaşkanı Erol Tuna, 26 Ekim'de gerçekleştirecekleri olağanüstü genel kurul öncesi kendilerine ''kal'' baskısı yapıldığını, ancak bu kararlarının arkasında olacaklarını söyledi. 
     Erol Tuna, kendilerine kalmaları konusunda yapılan baskıları doğrulayarak, ''Başkan Özkan Sümer'in istifa etmesinin ardından biz de devam etmeyeceğimizi açıkladık. Kararımızın arkasındayız ve herhangi bir değişiklik olmayacak'' dedi. 
     Bordo-mavili kulübün mevcut yönetim kurulunun ciddiyetli ve doğru bir karar aldığını kaydeden Tuna, ''Başkan istifa etmişse, bizim devam etmemiz etik açıdan doğru değildi. Yanlış bir karar da almadık. Genel kurulu kararını bozma gibi bir düşüncemiz yok'' diye konuştu. 
     Tuna, bordo-mavili kulüpte görevde bulundukları süre içinde UEFA kriterlerini sağlandığını ve bu konuda kulübün bir sıkıntısının bulunmadığını da sözlerine ekledi. 
     
</TEXT>
</DOC>
