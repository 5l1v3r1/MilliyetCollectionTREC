<DOC>
<DOCNO> 198391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sondun46.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kofi Annan "Duvar, uluslararası yasalarla çelişiyor" 
</HEADLINE>
<TEXT>

     BM Genel Sekreteri Kofi Annan, İsrail'in Batı Şeria'da inşa ettiği güvenlik duvarının, uluslararası yasalarla çeliştiğini bildirdi. 
     Annan, hazırladığı 12 sayfalık raporunda, güvenlik duvarının barış sürecini başarısızlığa uğrattığını ve Filistin halkının acı çekmesine yol açtığını belirtti. 
     Raporda, ''İsrail'in halkını koruma hakkı olduğunu kabul ettiğini'' ifade eden Annan, ''bunun, uluslararası yasalara karşı çıkılarak yapılmaması gerektiğini'' kaydetti. 
     Kofi Annan, Ortadoğu'da tarafların karşılıklı güven verici hareketlerde bulunması gerektiği bir dönemde bu güvenlik duvarının inşa edilmesinin ''yapıcı olmadığını'' belirtti. 
     Annan'ın raporuna göre, güvenlik duvarı tamamlandığında Batı Şeria'nın 22 km içine girecek ve 400 bin Filistinli'yi tecrit edecek. 
     
</TEXT>
</DOC>
