<DOC>
<DOCNO> 174622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/spor/ygokce.html </URL>
<DATE> 2003/08/09/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Kumarbaz Luce 
</HEADLINE>
<TEXT>

   Rumen teknik adamın yeni yıldızları başta kenarda bırakan garip anlayışı Beşiktaş'ı zora soktu. Dileyelim bu yanlışlar önümüzdeki maçlara sarkmaz 
   
   Lucescu geçen yıl ligi kapadığı Samsun'la açılışı yaparken şampiyon takımın hocasından çok Missisipi nehir gemilerinde insanları kafaya alıp, paralarını çarpan kumarbaz rolünü üstlendi. 
   Sanki bir yönetmelik engeli varmış gibi oyuna yeni oyuncularından hiçbirini almadan, eski takımı sahaya sürerek başlaması Lucescu'nun tuhaflığı idi. O tuhaflık içinde bir başka garip görüntü de lige en hazır gelen takım diye bildiğimiz Beşiktaş'ın, savunmasından ileri ucuna kadar hemen her hattıyla kopukluğu ve dengesizliğiydi. Tümer, tüm gayretlerine rağmen kendisinden beklenen liderliği ortaya koyamadı. Beşiktaş'ın gözle görülmeyen ama yaptığı işlerle farklı bir şekilde ortaya çıkan oyuncusu Giunti oldu. Lucescu, Ahmed Hassan'ı maçın dörtte birlik son bölümünde oyuna alırken acaba hangi ilkeyi gözetiyordu. Bunu anlayamadık. Yaptığı değişiklikler yararlı, etkili fakat felsefesi maalesef sakattı. Maçın içinde beklenen hamleleri zamanında yapmadı ve tesadüfe bıraktığı sonuç Beşiktaş için neşeli bir başlangıç oldu. Dileyelim Luce bu yanlışları Şampiyonlar Ligi'nde tekrarlamaz. Dünkü galibiyetin en büyük ortaklarından biri de kaleci Cordoba'ydı. 
   
      
   
</TEXT>
</DOC>
