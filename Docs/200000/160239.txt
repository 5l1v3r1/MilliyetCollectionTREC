<DOC>
<DOCNO> 160239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sontur19.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin sağlık envanteri çıkarılıyor... 
</HEADLINE>
<TEXT>

     Sağlık Bakanlığı Müsteşarı Necdet Ünüvar, Türkiye'deki sağlık envanterini eldeki kayıtlardan anlamanın mümkün olmadığını belirterek, personel ve araç-gereç ihtiyacının belirlenebilmesi için, bu çalışmanın süratle yapılması gerektiğini bildirdi. 
     Sağlık Bakanlığı tarafından düzenlenen ''Türkiye'de Sağlık Envanteri Eğitimi'' toplantısı, Ankara Eğitim ve Araştırma Hastanesi Konferans Salonu'nda yapıldı. 
     Ünüvar, burada yaptığı konuşmada, Türkiye'de sağlığa ayrılan payın ve yatırımların az olduğunu bildiklerini ancak, ciddi bazı yatırımların da yapıldığını söyledi. 
     Sağlık hizmetleri denilince akla sadece Sağlık Bakanlığı'nın gelmemesi gerektiğini ifade eden Ünüvar, çalışanların özel sağlık kuruluşlarından hizmet alma uygulamasına yarından itibaren başlanacağını bildirdi. 
     
     ''YATIRIMLARIN BİR KISMI ÇOK GEREKSİZ'' 
     Ünüvar, Türkiye genelinde sağlık personelinin dağılımının nasıl olduğunu, araç-gereç ve tıbbi donanımlarının bulunup bulunmadığını tam olarak bilemediklerini kaydederek, şöyle konuştu 
     ''Sağlığın envanterini elimizdeki bilgilerden anlamak mümkün değil. Çok sayıda yatırım var. Bunların bir kısmı gerekli, bir kısmı da çok gereksiz. Sağlık merkezlerinde uygun personeli istihdam etmezseniz, istediğiniz verimi alamazsınız. Elimizdeki imkanları net olarak görebilmemiz için, sağlık envanterine süratle ihtiyacımız var. Sağlık müdürleri her yıl 200-300 sayfa rapor hazırlıyor hem de çok özenerek. Ama o raporlar bize o ilin sağlık fotoğraflarını göstermiyor. Sağlık personeline ihtiyaç var diyorlar ama ihtiyaç fazlası personelden hiç söz etmiyorlar.'' İl sağlık müdürlerinin bölgelerinde sağlık envanterini çıkarmaları ile daha verimli ve etkili sağlık hizmeti sunmanın yolunu açmış olacaklarını ifade eden Ünüvar, ''Bunu yapamazsak istediğimiz hedeflere ulaşamayacağız'' dedi. 
     Necdet Ünüvar, bölgesel toplantılara ve envanter çalışmalarına Sağlık Bakanı Recep Akdağ'ın da zaman zaman katılacağını ve bakanlığın web sayfasından sürekli takip edeceğini bildirdi. 
     
     1 AY İÇİNDE TAMAMLANACAK 
     APK Kurul Başkanı Kenan Bozgeyik de, sağlık envanteri çıkarılmasına ilişkin çalışmanın bir ay içerisinde tamamlanacağını kaydetti. 
     Bozgeyik'in verdiği bilgiye göre, 3-9 Haziran tarihleri arasında envanter çalışması yapacakların eğitimine ilişkin ön hazırlık gerçekleştirilecek. 
     Her ilde saha çalışmasıyla sağlık alanındaki ihtiyaç ve fazlası, araç-gereç ve donanım gereksinimleri belirlenecek. 22 Haziran'da tamamlanacak saha çalışması, faks veya bilgisayar aracılığıyla bakanlığa iletilecek. 
     
     ENVANTER FORMLARI 
     İki grupta hazırlanan envanter formlarının ilkinde tedavi kurumlarının bina durumu, hastane bilgi sistemi, hizmet kapasitesi, ameliyathane, yoğun bakım, personel, doğum salonu, acil servis, 112 bağlantısı ve araç durumu, diş polikliniği, laboratuvar, görüntüleme ve diğer tıbbi cihazlar ile kliniklerde tedavi edilen hasta sayısı ile diyaliz ünitesi ve kan merkezinin olup olmadığı bilgilerine yer veriliyor. 
     Birinci basamak sağlık kurumları envanteri formunda da aynı sorularla kurumlar hakkında bilgi isteniyor. 
     Envanter formları uygulamasının da yapıldığı toplantıya, 81 ilin sağlık müdürleri, müdür yardımcıları, bakanlık birimlerinden birer temsilci katıldı. 
     Sağlık envanteri çalışması, 30 Haziran Pazartesi günü sonuçlanacak ve bakanlığın web sayfasına aktarılacak. 
     
</TEXT>
</DOC>
