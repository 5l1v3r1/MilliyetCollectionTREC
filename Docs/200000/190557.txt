<DOC>
<DOCNO> 190557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/dunya/dun01.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz polisinde ırkçı skandal 
</HEADLINE>
<TEXT>

   Emniyete sızan bir gazetecinin çektiği gizli kamera görüntüleri İngiliz polisindeki ırkçılığın vardığı boyutları gözler önüne serdi 
      NEVSAL ELEVLİ Londra 

   
   İngiliz polisinin başta Asya kökenliler ile siyahlar olmak üzere beyaz ırktan olmayanlara karşı aşırı nefret duygularıyla dolu olduğu ve vatandaşları ırkçı ayırımlara tabi tuttuğu ortaya çıktı. 
   Yayın kuruluşu BBC'nin önceki gün ekrana getirdiği "Gizli Polis" adlı belgesel program, polis örgütündeki ırkçılığı gözler önüne sererken, büyük bir skandalın da fitilini ateşledi. Polis teşkilatında geniş bir soruşturma başlatılırken, ilk etapta 8 polis açığa alındı. 
   İçişleri Bakanı Hazel Blears ile Emniyet Müdür Yardımcısı Alan Green, gördükleri karşısında şoke olduklarını vurguladı. 
   Kimliğini gizleyerek İngiliz polisine stajyer memur olarak giren gazeteci Mark Daly'nin Cheshire bölgesindeki eğitim merkezinde yaptığı gizli çekimlerden oluşan belgeselde, polis memurlarının Asya kökenliler ve siyahlar aleyhindeki ırkçı aşağılamalarda bulundukları görüldü. Polisin arasına sızan muhabir Mark Daly, geçen ağustosta açığa çıktı ve tutuklandı. Daly hakkında soruşturma sürüyor. 
   Pc Rob Pulling adlı bir polis, sık sık Pakistan kökenliler için hakaret içeren "Paki", siyahlar için de "pis zenci" ifadesini kullandı. Bir başka polis de kafasına ABD'deki ırkçı örgüt Ku Klux Klan'ı sembolize eden kukuletayı geçirerek beyaz olmayanlar hakkında ağır sözler söyledi. Bir başkası Nazi lideri Adolf Hitler'in doğru görüşte olduğunu ancak yanlış yöntem seçtiğini öne sürdü. Polislerden biri insanlara ırklarına göre muamele ettiğini övünerek anlatırken, bir diğeri yaklaşık 2 yıl önce öldürülen Stephen Lawrence adlı siyah gencin katillerine diplomatik dokunulmazlık verilmesini savundu. 
   
   
   
</TEXT>
</DOC>
