<DOC>
<DOCNO> 174319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sontur11.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Taze meyve ve sebze, yaşlanmayı geciktiriyor... 
</HEADLINE>
<TEXT>

     Sıcak yaz günlerinin vazgeçilmez besinlerinden taze meyve ve sebzelerin yaşlanmayı geciktirmede etkili olduğu bildirildi. 
     Erciyes Üniversitesi Atatürk Sağlık Yüksek Okulu Beslenme ve Diyetetik Bölümü Öğretim Üyesi Yrd. Doç. Dr. Nurten Budak, özellikle yaz aylarında bol miktarda tüketilmesi tavsiye edilen taze meyve ve sebzelerin içerdikleri A ve C vitaminleri ile vücudu birçok olumsuz etkiye karşı koruduğunu belirtti. 
     Genel vücut sağlığının korunması açısından, bol miktarda A ve C vitamini içeren meyve ve sebzelerin vazgeçilmez besin kaynaklarından biri olduğunu kaydeden Budak, şu bilgileri verdi 
     ''Kayısı, portakal, havuç, domates, şeftali ve üzüm gibi meyveler ile yeşil yapraklı sebzeler A ve C vitamini bakımından oldukça zengin besinlerdir. Bunlarla birlikte meyve ve sebzelerin geneli, A ve C vitaminlerinin içeriğinde bulunan antioksiden maddeler nedeniyle genel vücut sağlığının korunmasında çok faydalıdırlar. Antioksiden maddesi, vücudun bağışıklık sistemini güçlendirerek birçok hastalığa karşı direnci artırır, hücreleri dış etkenlere karşı korur ve hücrelerin yıpranmasını engeller. 
     Özelikle A vitamini vücudu mikroorganizmalara karşı koruma özelliğine sahiptir. Antioksiden maddesinin bu özelliği ile meyve ve sebzeler, yaşlanma etkilerini geciktirir. Ayrıca, hücrelerin yıpranmasını engellediği için meyve ve sebzelerin kansere karşı koruma sağladığı da söylenebilir. Çünkü kanser, hücrelerin kendini yenileyememesi sonucu ortaya çıkmaktadır.'' 
     
     HİJYENE DİKKAT 

     Budak, gerekli hijyen sağlanamadığı takdirde meyve ve sebzelerin birçok zararlı sonuçlar ortaya çıkardığını da vurguladı. 
     Meyve ve sebzelerin iyice temizlenmeden yenmemesi gerektiğine dikkati çeken Budak, şöyle devam etti 
     ''Meyve ve sebzeler, özellikle tarım ilaçlarından arındırılması için bol su ile yıkanmadan kesinlikle yenmemelidir. Meyve ve sebzelerin üzerlerine işleyen tarım ilaçları, kısa sürede etki yapmamakta, ancak vücutta birikerek ileriki zamanlarda ciddi enfeksiyonlara yol açmaktadırlar. Sindirim rahatsızlığı olmayan insanların iyice yıkadıkları sebze ve meyveleri çiğ olarak yemeleri vitamin kaybını önlemek açısından daha faydalıdır. Ayrıca, soyulan meyve ve sebzeler de bekletilmeden tüketilmelidir.'' Budak, vücut sağlığının korunmasına yararlarını sıraladığı meyve ve sebzeleri, sigara tiryakileri, yaşlılar, çocuklar, gebe ve emziklilerin diğer insanlara göre daha fazla tüketmeleri gerektiğini de sözlerine ekledi. 
     
</TEXT>
</DOC>
