<DOC>
<DOCNO> 192989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sondun12.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye, Irak ile iyi ilişkiler kurmak istiyor" 
</HEADLINE>
<TEXT>

     Türkiye'nin Bağdat Büyükelçisi Osman Paksüt, Türkiye'nin Irak ile iyi ilişkiler kurmak istediğini söyledi. 
     Bağdat'da yayınlanan El Zaman gazetesine demeç veren Paksüt, Türkiye'nin Irak'ın toprak bütünlüğüne özen gösterdiğini, Irak halkının seçeceği hükümeti destekleyeceğini ve yanında olacağını belirtti. 
     Türkiye'nin Irak toprağında gözü olmadığını kaydeden Paksüt, gelecekte Irak hükümeti ile Türkiye arasındaki ilişkilerin gelişeceği umudunu taşıdığını söyledi. 
     Türk şirketlerinin Irak'ta çeşitli projeler uygulamaya başladığını belirten Paksüt, Türkiye'nin Irak halkına insani yardımlar gönderdiğini kaydetti. 
     Büyükelçi Paksüt, Türkiye'nin 1990'lardan bu yana Irak'ın en önemli ticari ortaklarından biri olduğunu ifade etti. 
     İki halk arasında ilişkilerin eskiye dayandığını belirten Paksüt, bu ilişkilerin değişen rejimlerin etkisi altında kalmayacağını vurguladı. 
     
</TEXT>
</DOC>
