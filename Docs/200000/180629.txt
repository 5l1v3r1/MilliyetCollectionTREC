<DOC>
<DOCNO> 180629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/ekonomi/eko10.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Arçelik'ten Bolu'ya 15 trilyonluk yatırım 
</HEADLINE>
<TEXT>

   Arçelik, Bolu'da yıllık 400 bin adet ankastre fırın üretimine yönelik komple yeni yatırım gerçekleştirecek 
   ANKARA Milliyet 
   
   Arçelik, Bolu'da fırın üretimine yönelik 15 trilyon liralık yeni yatırıma gidiyor. Yatırım sonucu şirket, Bolu'da ankastre fırın üretecek. Hazine, temmuzda ülke genelinde yatırım projeleri için düzenlenen teşvik belgelerini açıkladı. Buna göre, Arçelik'in, Bolu'da gerçekleştireceği yıllık 400 bin adet gazlı ve elektrikli ankastre fırın üretimine yönelik komple yeni yatırımı teşvik belgesine bağlandı. 
   Toplam tutarı 15 trilyon lira olan bu yatırım için Arçelik'e yüzde 100 oranında gümrük muafiyeti ile vergi harç indirimleri ve KDV istisnası teşvikleri sağlanacak. Yatırımla 220 kişiye istihdam olanağı yaratılacak. 
   Bu arada Limak İnşaat, Bozüyük - Bilecik - Mekece - Adapazarı Yolu ikinci kısım inşaatında kullanılacak makina teçhizatın teminine yönelik olarak gerçekleştireceği 13 trilyon liralık komple yeni yatırımı için teşvik belgesi aldı. 
   Devlet Hava Meydanları İşletmesi'nin DHMİ çeşitli illerde gerçekleştireceği 11 trilyon liralık tamamlama yatırımı için de teşvik belgesi düzenlendi. 
   Kayseri Şeker Fabrikası da gerçekleştireceği 5.1 trilyon liralık modernizasyon yatırımı için Hazine'den teşvik belgesi aldı. 
   
   
</TEXT>
</DOC>
