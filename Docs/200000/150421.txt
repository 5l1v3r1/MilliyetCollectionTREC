<DOC>
<DOCNO> 150421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sondun21.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan Kıbrıs'ta eşsiz bir fırsat kaçırıldı... 
</HEADLINE>
<TEXT>

     BM Genel Sekreteri Kofi Annan, Kıbrıs konusunda eşsiz bir fırsatın kaçırıldığını belirterek, Kıbrıs konusunda çözüm bulunmasında eksik olan konunun, siyasi irade olduğunu söyledi. 
     Annan, Atina'da bu sabah başlayan Avrupa Konferansı toplantısında yaptığı konuşmada, taraflara sundukları planın hala çözüm için temel teşkil edeceğine inandığını belirtti. 
     Kofi Annan, şöyle konuştu 
     ''Kıbrıs'ın bölünmüş bir ada olarak AB'ye girmesinden duyduğunuz hayal kırıklığını paylaşıyorum. Ortaya koyduğumuz planın adil ve dengeli olduğuna ve sorunun çözülmesi için temel teşkil edebileceğine inanıyorum. Kıbrıs'ta eşsiz bir fırsat kaçırıldı, ancak bir çözüm bulunacağına dair en ufak bir şüphem yok. Eksik olan tek şey siyasi irade.'' Uluslararası sistemin Avrupa Birliği'nin katkısına ihtiyacı olduğunu, devletlerin terörizmle mücadele, kaçakçılık ve çevre gibi pek çok sorunla mücadele ettiğini ifade eden Annan, tüm dünyanın, ortak değerlerin savunulması için yapılacak en iyi şeyin, biraraya gelmek olduğunu anladığını kaydetti ve bu çerçevede BM ile AB'nin birlikte çalışmaları gerektiğini söyledi. 
     AB'nin genişleme sürecinin sonuna gelinmediğine işaret eden Annan, ''Daha katılmayı bekleyen ülkeler var. Türkiye'yi de dahil ettiğim Balkanlar ve Güneydoğu Avrupa'nın gelişmesi ve istikrarı için AB'ye üyelik vizyonu yaşamsal önem taşımaktadır'' diye konuştu. 
     Irak ile ilgili alınacak tüm kararlarda Irak halkının geleceğinin öncelikli olarak düşünülmesi gerektiğini ifade eden Annan, insani konular ile kamu düzeni ve güvenliğin sağlanmasının acil öneme sahip olduğunu belirtti. Annan, koalisyon güçlerinin Cenevre ve Lahey kuralları çerçevesinde üzerlerine düşen sorumlulukları yerine getirmeleri gerektiğini de vurguladı. 
     Annan, Irak'ın toprak bütünlüğünün ve siyasi bağımsızlığının korunmasının önemine işaret ederek, normal hayata bir an önce geçilmesi gerektiğini söyledi. 
     





</TEXT>
</DOC>
