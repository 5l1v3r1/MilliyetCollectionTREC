<DOC>
<DOCNO> 173290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/yasam/yas01.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali, artık gökte bir küçük yıldız 
</HEADLINE>
<TEXT>

   Ali Stair Girimason, Foça'da bebek arabasında uyurken silahlı çatışma çıktı. O, kaza kurşunuyla gözlerini yumdu. Şimdi, Edinburgh Gözlemevi, Ali'nin adını bir yıldıza verdi 
      ÜMRAN AVCI İstanbul 
   
   İskoçya'dan ailesiyle tatile geldiği Foça'da, 7 Temmuz günü arabasının içinde uyurken, kaza kurşunuyla can veren 2.5 yaşındaki Ali Stair Girimason'un adı bir yıldıza verildi. Bu olayı, Ali Stair'in teyzesi Özge'nin bireysel silahsızlanmayla mücadele eden UMUT Vakfı'na gönderdiği yürekleri parçalayan şu mektuptan öğrendik 
   
   Yürek burkan mektup 
   "Ben ... hayatta oyundan başka bir şey bilmeyen Ali Stair'in teyzesiyim onun deyişiyle 'Oske abba'sıyım . Mutluluktan başka bir şey bilmezken, bir iki sabıkalı sarhoşun tartışması, nefreti, onu yeni yeni tanımaya başladığı hayattan ve bizden kopardı. Gülerek sıcak bir merhabayla başladığı güne sessiz bir ağlamayla veda etti. Yüreğimizi parçalayan kurşun, onun hayatıyla birlikte başta ablam ve David, birçok ailenin de yüreğini parçaladı. Kısa ve mutlu hayatında bize unuttuğumuz, belki hiç hatırlamadığımız birçok duyguyu tattıran Ali Stair, bu zamansız ve kabullenilmesi imk nsız vedasıyla da birçok gerçeği gösterdi... 
   
   Burada polis bile silahsız 
   Şu anda Ali Stair'in yaşadığı ve son yolculuğuna uğurlandığı İskoçya'dayım. 
   Sanki zamanda yolculuk yapmış gibiyim. İskoçya, bizden en az 50 yıl ileride. Burada polisler dahil, kimsenin silah taşıma ruhsatı yok. Ancak ihbar üzerine özel durumlarda silahlı ekipler devreye giriyor. Türkiye'de her gün rastladığımız ölümlere neredeyse son 7 yıldır İskoçya'da hiç rastlanmamış. 7 yıl önce bir adam, silahla bir okulu basmış, 10 küçük çocuğu öldürmüş. Bu olay üzerine kimseye silah taşıma ruhsatı verilmeme kararı alınmış... 
   Dünyanın her yerinden hiç tanımadığımız insanlardan kartlar geliyor. Ayrıca buradan bir grup insan toplanmış ve gökyüzünde bir yıldıza Ali Stair'in adının verilmesi için Edinburgh Gözlem Merkezi'ne başvurmuşlar. Geçen gün belgeler ve sertifika geldi. Artık Ali Stair'imiz sonsuza dek gökyüzünde parlayacak. Dileğim gökyüzünde başka Ali Stair'ların olmaması. Bunun için de elimizden geleni yapmaya, gerekli yargı yollarına başvurmaya kararlıyız. Sizi faaliyetlerinizde destekliyoruz..." 
   
   
</TEXT>
</DOC>
