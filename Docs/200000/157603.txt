<DOC>
<DOCNO> 157603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sondun07.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye göç eden ilk Türklerin kökeni araştırılıyor 
</HEADLINE>
<TEXT>

     ABD'ye ilk göç eden Türklerin izlerinin bulunması amacıyla bir proje hazırlandı. 
     Yeditepe Üniversitesi Genel Sekreteri Rıza Küçükoğlu ve araştırmacı Sedat İşçi tarafından geliştirilen projeyle ilgili olarak New York'taki Türkevi binasında bir seminer düzenlendi. Seminerde konuşan Sedat İşçi, ilginç açıklamalarda bulundu ve ilk Türk göçmenlerin torunlarının bulunması için ABD'de yaşayan Türk toplumundan yardım istedi. 
     İşçi'nin verdiği bilgiye göre, ABD'ye ilk kuşak Türk göçmenler 1860-1921 yılları arasında geldi. Bunların sayılarının 60-80 bin arasında olduğu tahmin ediliyor. Bu Türkler, aralarında New York, Cleveland, Massachussets, Detroit, İndiana, Pennsylvania ve Connecticut'un da bulunduğu 14 eyalete yerleşti. 
     Özellikle Detroit'teki Ford otomobil fabrikaları ile Cleveland'daki deri sanayi tesislerinde çalışmaya başlayan Türklerin o devirde televizyon, internet gibi araçlar bulunmamasına rağmen, anavatanla ilişkilerini hiçbir zaman kesmedikleri, hatta ''Birlik'' adıyla ABD'deki ilk Türk gazetesini çıkardıkları biliniyor. 
     Günde 1-2 dolar yevmiyeyle çalışan bu Türklerin, Türkiye'de kurulacak Çocuk Esirgeme Kurumu'na yardım amacıyla bağışta bulunarak, Atatürk'ün fotoğraflarını satın aldıkları ve 1940 yılına kadar Türkiye'ye toplam 1 milyon doların üzerinde para yolladıkları İşçi tarafından ifade edildi. 
     Sedat İşçi, ABD'ye göç eden Türklerin özellikle Harput, Elazığ, Bingöl bölgesinden geldiklerini ve çoğu zaman Karadeniz'deki limanlara kadar yaylılar hatta yürüyerek gittikten sonra, Fransız gemileriyle Amerika'ya ulaştıklarını anlattı. 
     
     YAHUDİLERE SÜNNET OLUYORLARDI 

     Bu Türklerin o dönemlerde Yahudilerle yakın ilişki içine girdiklerini, Türk çocukların sünnetlerini Yahudilerin yaptıkları, ayrıca helal eti yine Yahudilerin sattıkları tarihi belgelerden anlaşılıyor. 
     
     GÜREŞÇİ TÜRKLER 

     Fabrikalarda çalışanların yanı sıra Amerika'ya gelen Türklerden 30-40 kadarının hayatlarını güreş yaparak kazandığını da anlatan İşçi, bunlar arasında, İsmet İnönü'nün okul arkadaşı Çarsancaklı Süleymanoğlu Ahmet ile Kızılcıklı Mahmut, Türk Mustafa ve Ali Hasan'ın bulunduğunu bildirdi. 
     Sedat İşçi, ABD'ye göç eden ilk Türklerin izlerinin bulunmasını öngören projenin yaklaşık 8 yıl süreceğini, şu anda 1500 kişiyle temas halinde olduklarını ve sürekli belge topladıklarını sözlerine ekledi. 
     New York'taki Türkevi binasında, ilk göçmen Türklerle ilgili bir de sergi açıldı. 
     
</TEXT>
</DOC>
