<DOC>
<DOCNO> 177294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sontur35.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK eyleminde "mehdi" olduğunu iddia etti, gözaltına alındı 
</HEADLINE>
<TEXT>

     Kayseri'de, Kamu Emekçileri Sendikaları Konfederasyonu'na KESK bağlı sendikalara üye memurların oturma eylemine gelerek kendisini ''mehdi'' diye tanıtıp ''ekonomiyi ilahi kaynakla düzelteceğini'' söyleyen emekli, gözaltına alındı. 
     KESK üyesi memurlar, toplu görüşmelerde talep ettikleri hakların verilmesi için Cumhuriyet Meydanı'ndaki Hunat Camii önünde oturma eylemi yaptı. Memurların, KESK Dönem Sözcüsü Halil Ünal'ın basın açıklamasından sonra Deprem Anıtı etrafına oturdukları sırada kalabalığa yaklaşan bir kişi, ''hakkınızı arayın'' diye bağırdı. 
     Memurların alandan uzaklaştırmaya çalıştığı ve adının Selahattin Yüksel 70 olduğu öğrenilen kişiye polis müdahale etti. Kendisinin ''mehdi'' olduğunu, ''ekonomiyi ilahi kaynakla düzelteceğini'' öne süren Yüksel, elinde taşıdığı çantadan, kendisinin yazdığını iddia ettiği ''Kıyamet'' adlı kitap çıkararak, gazetecilere imzaladı. 
     Polisin gözaltına almak istediği Yüksel, ''Bana dokunmayın. Benim ilahi dokunulmazlığım var. En yakın zamanda Bereket Partisi'ni kuracağım ve genel başkan olacağım'' diyerek, polise bir süre direndi. 
     Daha sonra gözaltına alınan ve müteahhit iken emekli olduğunu söyleyen Selahattin Yüksel'in kitabının kapağında ''Mehdi-telepati, Selahattin Yüksel. Kıyamete teslim olmayalım, bereketizmi uygulayalım, kuralım'', önsözünde ise ''Hocam Allah, okulum cennet. Bu kitabı alıp okuyan, ilahi siyasetçi olmuştur'' gibi ifadeler yer alıyor. 
     KESK üyesi memurlar, gazetecilerin bu kişi üzerinde yoğunlaştığını görerek, eyleme son verdiler. 
     
</TEXT>
</DOC>
