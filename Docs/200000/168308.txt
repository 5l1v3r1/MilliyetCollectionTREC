<DOC>
<DOCNO> 168308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sonspo06.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüzgar Kız Süreyya tam gaz hazırlanıyor 
</HEADLINE>
<TEXT>

     Dünya Şampiyonası hazırlıklarını sürdüren Avrupa Şampiyonu milli atlet Süreyya Ayhan'ın Antrenörü Yücel Kop, ''sıfır rakım'' çalışmaları için yaptıkları Edirne'deki kampta, Ayhan'ın performansından memnun olduğunu bildirdi. 
     Kop, 17 Temmuz'a kadar Edirne'deki kampın süreceğini daha sonra Kayseri'ye gideceklerini belirtti. Kop, ''Edirne'deki çalışmalar iyi gidiyor. Süreyya Ayhan'ın performansından memnunum. Çalışmalar hesapladığımız gibi iyi gidiyor'' dedi. 
     Çalışmaları yoğun bir şekilde sürdürdüklerini kaydeden Kop, boş zamanlarında Edirnenin tarihi yerlerini gezme imkanı bulduklarını da belirterek, ''Boş olan bir günümüzde Selimiye Camii, Balkan Şehitliği ve 2. Bayezıd Külliyesi'ni gezdik'' diye konuştu. 
     
     EDİRNE'DEKİ ATLETİZM ALTYAPISI... 
     Milli atlet Süreyya Ayhan'ın antrenörü Kop, Edirne Gençlik ve Spor İl Müdürü İbrahim Doğan'ın eski milli atlet olması nedeniyle atletizme önem verdiğini de belirterek, şöyle konuştu 
     ''Kendisinin girişimiyle Türkiye'nin büyük illerinin bazılarında bile olmayan tartan atletizm pisti yapılmış. Bu pist nedeniyle sıfır rakımlı çalışma için çok sayıda milli atletin Edirne'ye geleceğine inanıyorum. Edirne'deki atletizm altyapısı iyi. Yaptığım incelemede özellikle sürat özelliği olan çocuklar var.'' Türkiye'deki atletizmin geleceğinin parlak olduğunu da belirten Kop, ''Bu konuda güzel şeyler söyleyebilirim. Dünyanın bir numaralı sporu olan atletizmde çok iyi yeteneklerimiz ortaya çıkıyor. Bu kişilere sponsor arıyoruz. Sponsorlarda bulunuyor. Süreyya Ayhan bu konuda lokomotif oldu. Gençlerimizin yolları açıldı'' dedi. 
     
</TEXT>
</DOC>
