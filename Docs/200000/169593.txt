<DOC>
<DOCNO> 169593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sontur07.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ütü yaparken gelen sara nöbeti öldürdü 
</HEADLINE>
<TEXT>

     Teslime TOSUN Recep AKTEPE ANTALYA, DHA . 
     

Antalya'da 2.5 ay önce teyzesinin oğlu Erdoğan Taş'a kaçarak evlenen 20 yaşındaki Fatma Taş, evde ütü yaptığı sırada sara epilepsi nöbeti geçirince, yanarak can verdi. Ütüden çıkan yangın sonrası ev kül olurken, eşi ile 1 saat önce telefonla konuşan Erdoğan Taş, "Fatoşum, sabahleyin kollarımdaydın'' diyerek, sinir krizi geçirdi. 
     Ütü faciası Antalya'nın Zümrütova Mahallesi 1907 Sokak 56 numaralı iki katlı evde dün 14.15'de yaşandı. İlk evliliğinden 8 yaşında Aysel, 11 yaşında Süleyman adlı iki çocuğu olan, teyze oğlu Erdoğan Taş'a 2.5 ay önce kaçarak, evlenen Fatma Taş, kocasını sabah işe yolcu etti. Çocuklar bahçede oynarken, ütü yapmaya başlayan ve epilepsi hastası 20 yaşındaki kadın, yine nöbet geçirdi. Bu sırada elektrik prizine takılı ütü, halının üzerine düştü ve yangın çıktı. Komşular, evin yandığını demir parmaklıklı birinci katın camlarının patlaması ile farketti. 
     Antalya Büyükşehir Belediyesi İtfaiye Daire Başkanlığı'na bağlı ekipler, kısa sürede eve gelmesine rağmen genç kadın kurtarılamadı. Genç kadının kömüre dönen bedeni, itfaiye ekipleri tarafından evden çıkarıldı. 
     
     1 SAAT ÖNCE TELEFONLA GÖRÜŞMÜŞ 

     Coca Cola Fabrikası'nda çalışan ve komşularının telefonuyla eve koşan Erdoğan Taş, eşinin yanarak öldüğünü duyunca sinir krizi geçirdi. Eşinin epilepsi hastası olduğunu söyleyen Taş, "2.5 ay önce karımı Manavgat'ın Beşkonak Beldesi'nden kaçırıp evlenmiştim. Olaydan bir saat önce aradığımda beni çok özlediğini söylemiş eve gelmemi istemişti'' diye ağladı. Gözü yaşlı eş, evinin önünde "Fatoşum, sabahleyin kollarımdaydın'' diye sinir krizi geçirdi. 
     
</TEXT>
</DOC>
