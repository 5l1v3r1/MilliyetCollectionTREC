<DOC>
<DOCNO> 151416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sonspo31.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayfur Nouma'nın yaptığı güzel bir hareket değil... 
</HEADLINE>
<TEXT>

     Beşiktaş Kulübü Başkanı Serdar Bilgili, menajer Sinan Engin ve takım kaptanı Tayfur, Üsküdar Beşiktaşlılar Derneği'nin 100. yıl kutlamaları çerçevesinde düzenlediği etkinliklerin ödül törenine katıldı. 
     Capitol Alışveriş Merkezi'nde düzenlenen ödül töreninde konuşan başkan Bilgili, Beşiktaş'ın Türkiye Cumhuriyeti'nden bile eski olduğunu ifade ederek, ''100 yılda Türk halkına spor yaptırma görevini yerine getiriyoruz. Dürüstlüğü, çalışkanlığı ve ahlaklı olmayı öğretiyoruz. 100. yılda başkan olmaktan gurur duyuyorum. Burada bulunmaktan mutluyum. Umarım şampiyonluğu da herkesle birlikte kutlarız'' dedi. 
     Törene Beşiktaş Yönetim Kurulu üyeleri Emin Önal, Levent Erdoğan, Hüseyin Mican, Divan Kurulu Başkanı Şeref Nasır, Üsküdar Beşiktaşlılar Derneği Başkanı Cengiz Zülfikaroğlu, Üsküdar Belediye Başkanı Yılmaz Bayat katıldı. 
     Bu arada törende öğrenciler, başkan Bilgili ve Tayfur'a büyük ilgi gösterip, bol bol imza aldılar. 
     
     NOUMA'NIN HAREKETİ 

     Öte yandan tören sırasında gazetecilerin sorularını yanıtlayan kaptan Tayfur, taraftarların müthiş desteğiyle Fenerbahçe'yi yendiklerini belirterek, ''Hedefimiz şampiyon olmak. Bütün maçlarımızı kazanmak zorundayız. Diyarbakırspor maçındaki gibi acı bir deneyim yaşamak istemiyoruz. Çok dikkatli olmamız lazım'' dedi. 
     Tayfur, Nouma'nın attığı gol sonrası hareketiyle ilgili olarak da şunları söyledi 
     ''Nouma'nın yaptığı hareketin farkına varamadım. Ancak televizyonda görebildim. Neden ve ne amaçla böyle bir hareket yaptı bilmiyorum. Belki gayri ihtiyari yapmıştır. Güzel bir hareket değil.'' 
     





</TEXT>
</DOC>
