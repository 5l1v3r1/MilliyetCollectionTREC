<DOC>
<DOCNO> 169617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sontur31.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Alanya'da bir galerici tabancayla vurularak öldürüldü 
</HEADLINE>
<TEXT>

     Antalya'nın Alanya İlçesi'nde, tanınmış oto galericisi Bahri Aslan, işyerinde tabancayla vurularak öldürüldü. Cinayetin görgü tanığı güvenlik görevlisi de zanlılar tarafından kaçırıldı. 
     Saray Mahallesi'nde galericilik yapan Bahri Aslan 38 ile sabah saatlerinde işyerine gelen ve henüz kimlikleri belirlenemeyen 4 kişi arasında alacak meselesi nedeniyle tartışma çıktı. Tartışma sonrasında, Arslan'ın başına tabanca ile tek kurşun sıkıldı ve dört kişi, galeride bekçilik yapan görgü tanığını da yanlarına alarak, Bahri Aslan'a ait araçla olay yerinden kaçtılar. 
     Olay yerinde inceleme yapan polisler, ses duyulmaması için Arslan'ın yüzüne yastık kapatılarak ateş edildiğini ve Bahri Aslan'ın olay yerinde öldüğünü kaydettiler. 
     Bu arada, Bahri Aslan'a ait araç, Demirtaş Beldesi'nde terk edilmiş halde bulundu. 
     Bahri Aslan'ın cesedi otopsi yapılmak üzere Alanya Devlet Hastanesi morguna kaldırıldı. Cinayetle ilgili soruşturma sürdürülüyor. 
     
</TEXT>
</DOC>
