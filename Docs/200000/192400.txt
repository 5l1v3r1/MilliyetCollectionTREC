<DOC>
<DOCNO> 192400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/yazar/akyol.html </URL>
<DATE> 2003/10/31/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Devletin ve milletin partileri 
</HEADLINE>
<TEXT>

   
   CUMHURİYET'İN 80. yıl kutlamalarında sivil coşku her zamankinden yaygındı ama "devlet"in keyfi bir ayırımcılık yapması, bu coşkuya gölge düşürdü. 
   Hukukun "genellik" ve "objektiflik" ilkeleriyle demokratik cumhuriyetin "eşitlik" ve "özgürlük" ilkelerine aykırı, keyfi bir ayırımcılık... 
   Çağdaşlık vehmi altında, Max Weber'in kullandığı anlamda "sultanic" ve "patrimonyal" bir ayırım zihniyeti 
   Bu zihniyet Cumhuriyet konusunda uluslararası paneller düzenlemeyi, araştırmalar yapmayı da ihmal etti. 
   Bu bakımdan "75. yıl kutlamaları" muhteşemdi. Türkiye Bilimler Akademisi, Türk Sosyal Bilimler Derneği ve Tarih Vakfı'na verilen bu çalışmada, çeşitli kitaplar yayımlanmıştı. Bunlardan "Blanço 1923 - 1998" adlı iki ciltlik eserde, Ahmet Kardam ve Sezgin Tüzün'ün "Türkiye'de Siyasi Kutuplaşmalar ve Seçmen Davranışları" konulu mühim bir araştırması var... 
   
   
   CHP ve DP çizgileri Türkiye'nin iki temel geleneği, partiler kapatılsa da sosyolojik devamlılık kesilmiyor. 
   Malum, CHP "devlet partisi" kökünden geliyor. "Devlet resepsiyonu"ndaki ayırımcılığı alkışlaması, siyasi tabiatına uygun... 
   Öteki temel gelenek, daha sivil, daha "millet"e dayalı DP çizgisi... Darbeler en çok bu çizgiye çarptı. "Devlet resepsiyonu"ndaki ayırımcılığı AKP ve DYP kınadı... 
   Yarım asırdır "millet" büyük çoğunlukla daima DP çizgisindeki partilere bu partilerin toplamına oy vermiş Yüzde 45 - 60 arasında... 
   'Devlet' kökenli CHP ve bu çizgideki partilerin toplamı ise, toplam seçmen içinde yüzde 25 ile 30 civarında kalmış. 
   Ama CHP 1977'de yüzde 42 oy almıştı... Bunun iki sebebi var Biri Ortanın Solu oy artırmış, öteki DP kitlesinin önemli bir bölümü sağ partilere küsmüş ve sandığa gitmemiş... 
   
   
   'MİLLET' yarım asırdır, DP çizgisine toplam yüzde 60'lara varan oy verirken, CHP çizgisi belli bir yerde duruyor. Hatta bahsettiğim araştırmacılara göre, yarım asırlık trendler gösteriyor ki 
   "CHP'nin DP geleneğinden oy kaydırma ihtimali neredeyse yok gibi..." 
   Niye acaba CHP bu kaydırmayı yapmadan büyüyebilir mi 
   "Millet seçmeyi bilmiyor" mu Ne münasebet. Atatürk'ün "Türk milleti zekidir..." diye haykırışı bir hamaset değil 'halk bilgeliği'nin gerçek bir ifadesidir. 
   'Devlet partisi' CHP bir süre "Hasolar, Memolar" diye halkın oylarını küçümseyerek kendini teselli etti. Ama işte yarım asırda Türkiye'de eğitim, şehirleşme, orta sınıflaşma, dışa açılma ve Batılı hayat tarzı çok geliştiği halde CHP yine yerinde sayıyor 
   Hatta CHP çizgisinin toplam oyları, bugün 1950'lerdekinin bile gerisinde 
   Neden acaba "Devlete yapışık" imajından değil mi 
   Toplum "köylü" iken devletçi seçkinlerin kodamanlığından yılmıştı. Toplum geliştikçe de "devlet karışmasın " ekonomik ve siyasi liberalleşme fikri güçleniyor, CHP çizgisi yine yerinde sayıyor 
   CHP devlete yapışık imajından kurtulmalı, gerçek bir sosyal demokrat parti olmayı başarmalıdır. 
   
      
   
   
   
   
</TEXT>
</DOC>
