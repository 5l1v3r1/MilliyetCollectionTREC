<DOC>
<DOCNO> 177177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sondun28.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamas "Ateşkes sona erdi.." 
</HEADLINE>
<TEXT>

     Filistinli aşırı dinci örgüt Hamas, liderlerinden İsmail Ebu Şanab'ın, İsrail'in füze saldırısında öldüğünü doğruladı. 
     Hamas kaynakları, Filistin'in Gazze kentinde arabasına 4 ya da 5 füze isabet eden Ebu Şanab'ın öldüğünü, ancak öcünün alınacağını bildirdiler. 
     Öte yandan, Hamas yetkililerinden İsmail Haniya, İsrail'in füze saldırısının örgütün 3 aylık geçici ateşkese olan bağlılığını sona erdirdiğini söyledi. 
     Haniya, Hamas'ın İsrail'in son saldırısına sözle değil, eylemle yanıt vereceğini de ifade etti. 
     Haniya, İsrail'in saldırıdan pişman olacağını da belirterek, ''Tüm dünyaya İsrail'in sadece direniş ve gücün dilinden anladığını ispat edeceğiz'' dedi. 
     Uydudan yayın yapan iki Arap televizyonu da Ebu Şanab'ın yakınlarının açıklamalarına dayanarak, Hamas liderinin öldüğünü duyurdular. 
     Bu arada, füze saldırısı sırasında yoldan geçen 15 kişinin yaralandığı, yaralananlar arasında bulunan çocuklardan bazılarının durumunun ağır olduğu belirtildi. 
     
</TEXT>
</DOC>
