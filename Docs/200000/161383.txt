<DOC>
<DOCNO> 161383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/spor/spo15.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

İnanç, Malatya’da      ALTAYLI İnanç, Malatyaspor ile anlaştı. Başkan Hikmet Tanrıverdi ile dün son kez görüşen tecrübeli oyuncu 2 yıllık mukavele imzaladı. 
     
Rota Çalımbay      BURSASPOR başkan adayı Fikret Üstenci, Hagi’nin yüksek ücret istemesi nedeniyle rotayı Rıza Çalımbay’a çevirdi. Üstenci, Bursa’da görüştüğü Çalımbay’a pazartesi yanıt vereceğini söyledi. 
     
Küçük pürüzler      SAMSUNSPOR ile görüşen Trabzonsporlu Erman Güraçar’dan haber beklendiği açıklandı. 200 milyar önerilen tecrübeli oyuncunun 300 milyar istediği, ancak bu sorunun giderilebileceği bildirildi. 
     
Briegel’le temas      DİYARBAKIRSPOR, Alman Teknik Direktör Briegel ile temasa geçti. Ayrıca Erdoğan Arıca, Ömer Kaner ve Coşkun Demirbakan ile de bir görüşme yapılacağı öğrenildi. Galatasaraylı Pinto’nun listede olduğu belirtildi. 
     
Salcedo umudu      ANKARAGÜCÜ, Paraguaylı Santiago Salcedo’nun transferini büyük ölçüde bitirdi. Paraguay 1. lig takımı Cerro Porteno’da forma giyen 22 yaşındaki futbolcunun ücreti konusunda çözüm aşamasına gelindiği bildirildi. 
     
Aydın’dan mesaj      ELAZIĞSPOR Başkanı Baki Aydın, kongrede yeni bir aday olmadığı takdirde yeniden aday olabileceğini belirtti. Aydın transferde öncelikli olarak Teknik Direktör Milorad Mitroviç ile görüştüklerini söyledi. 
     
Pemra Özgen çeyrek finalde      AKBANK Uluslararası Bayanlar Tenis Turnuvası’nda Pemra Özgen ile İpek Şenoğlu çeyrek finale yükseldi. Ankara Tenis Kulübü’nde düzenlenen turnuvanın üçüncü gününde, Pemra Özgen Macar rakibi Babos’u 7-5 ve 7-6’lık setlerle devirirken, İpek Şenoğlu da Makedon Lazarovska’yı 6-0 ve 7-6 ile geçti. 
     
Potada güçbirliği      FENERBAHÇE, Galatasaray ve Beşiktaş, gelecek sezon için basketbolda güçbirliği yaptı. Amatörlerde maddi kaynak sıkıntısı çeken üç büyükler, imzaladıkları ticari güçbirliği protokolüyle, gelir getirecek her anlaşmada ortak hareket etme kararı aldı. 
     
Tebrikler Yurttaş      SPOR yazarı arkadaşımız Gürel Yurttaş baba oldu. Acıbadem Hastanesi’nde dünyaya gelen minik yavruya Yılmaz Ege adı verildi. MİLLİYET, Aynur - Gürel çiftini kutlar, bebeğe sağlıklı bir ömür diler. 
     
İtfaiyeye ret      MERKEZ Danışma Kurulu federasyon olarak faaliyet göstermek isteyen itfaiyecilere de red yanıtı verdi. Dünya’da sportif faaliyetlerde bulunan İtfaiyeciler Birliği’ne, Türkiye’nin de üye olması için federasyon kurulması talebini gözden geçiren Kurul, olumsuz cevap verdi. 
     
Yeltsin turnuvası      A Milli Bayan Voleybol Takımı, Rusya’da, 1. Boris Yeltsin Turnuvası’na katılacak. 9 - 17 Haziran’da Ekaterinburg’taki turnuvada Milli Takım, Rusya, Çin, ABD, Azerbaycan, Küba, Dominik Cumhuriyeti, Japonya ve İtalya ile mücadele edecek. 
     
DÜNYA TURU      YASİR KAYA 

     Beckham, Barca’ya 
     BARCELONA ile Manchester United arasındaki Beckham pazarlığı resmen başladı. Barcelona’nın 15 Haziran’daki kongresine Beckham kozuyla girmek isteyen iki başkan adayı Manchester’la pazarlık masasına oturuyor. Adaylardan Rosell’le Londra’da biraraya gelen M. United Başkanı Peter Kenyon pazarlığı 49 milyon dolardan açtı. 
     
     Aldair’e vefa 
     FUTBOLU bırakma kararı alan Brezilyalı Aldair’e 13 yıl formasını giydiği kulübü Roma büyük vefa örneği gösterdi. İtalyan ekibi, Aldair’in 6 numaralı formasını bundan böyle hiçbir oyuncunun giymeyeceğini açıkladı. 
     
     Sponsor aranıyor 
     ROMANYA’NIN FC Carbati Sinaia takımı ilginç yöntemle sponsor arıyor. Bükreş’in 140 kilometre kuzeyinde küçük bir kasaba takımı olan FC Sinaia’nın futbolcuları kendi taraftarlarının önünde basına çıplak poz verdi. Fotoğrafın altındaki yazı ise her şeyi anlatıyor "Bir sponsora ihtiyacımız olduğu açık seçik ortada değil mi " 
     
     Futbol gündemi 
     Bayern Münih’in golcüsü Elber, Almanya’da yılın futbolcusu seçildi. 
     Milan, Roma’yla sözleşmesi biten Cafu’yu transfer etmek için harekete geçti. 
     A.Madrid Malaga’dan Kiki Musampa’yı 3 milyon Euro’ya transfer etti. 
     Ajax teknik heyetinde görev yapan Leo Beenhakker Hollanda ekibinden ayrıldı. 
     

</TEXT>
</DOC>
