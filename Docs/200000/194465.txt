<DOC>
<DOCNO> 194465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/guncel/gun00.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk oteli 'Turizm Oscar'ını kaptı 
</HEADLINE>
<TEXT>

   Alman turizm şirketinin 'en iyi 100 otel' listesinde Delphin Delux Resort Oteli ilk 10'da yer aldı. Holly 2003 sahiplerini turistler belirledi 
      
   Avrupa'nın en büyük turizm şirketlerinden biri olan Alman TUI, 12 bin otel arasından turistlerin seçimiyle belirlenen "en iyi 100 otel" listesinde, Türkiye'deki Delphin Delux Resort Oteli'ne 9. sırada yer verdi. Şirket, turizm sektörünün "Oscar"ı olarak görülen "Holly 2003" ödülünü, Hannover kentinde düzenlenen törenle, listedeki otellere verdi. 
   Alanya Karaburun'daki otelin sahibi Yıldırım Cömertoğlu, "Holly ödülünü otelin özel bir yerine koyacaklarını, ödülün kendisini ve 500 çalışanı her gün yeniden motive edeceğini" söyledi. 
   Hannover'de bu yıl 10. kez verilen ödüle ilk sırada Portekiz'in Madeira kentindeki Aparthotel Pastena, 2. sırada İsviçre'nın Zermatt kentindeki Parkhotel Beau Site, 3. sırada da Mısır'daki İberotel Coraya Beach Oteli layık görüldü. 
   
   Bedava Türkiye turu 
   Öte yandan, Bild am Sonntag gazetesi, Türkiye ile ilgili 5 soruyu doğru cevaplandıracak 10 çift için 15 günlük bedava Türkiye turu düzenleyecek. Türkiye'nin tarihi yerlerinin gezileceği turda, ilk durak Antalya olacak. Antalya'dan sonra sırasıyla Konya, Ankara, Bursa ve İstanbul'a gidilecek. İstanbul'a yapılacak 2 günlük ziyaretten sonra Truva'ya geçilecek ve Ege sahilindeki tarihi yerler gezilecek. Yarışmayı kazanamadığı halde bu geziye katılmak isteyen okurlar 995 euro ödecekler. 
   
   
   
   
</TEXT>
</DOC>
