<DOC>
<DOCNO> 157574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/spor/spo07.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
SON GÜLEN THIRY 
</HEADLINE>
<TEXT>

32.Tofaş Rallisi'nde iki WRC arasında yaşanan çekişmede Serkan Yazıcı, son günde iki lastik patlatınca, zafer Belçikalı pilotun oldu. İtalyan Andreucci üçüncülük kürsüsüne çıktı 
     FUAT ERCAN - MURAT AĞCA 

     5 dakika kaybetti 
     AVRUPA Ralli Şampiyonası'na 20 katsayı üzerinden puan veren ve şampiyonanın üçüncü ayağını oluşturan 32.Tofaş Rallisi'nde Bruno Thiry ile Serkan Yazıcı arasındaki nefes kesen mücadeleden, galip çıkan Belçikalı pilot oldu. Son gün finişten bir önceki 14. etapta iki lastiği patlayınca yaklaşık 5 dakika kaybeden Ford Hazır Kart pilotu Yazıcı ikinciliğe razı olurken, Ege'den sonra Tofaş'ta da zirveye çıkarak Türkiye Şampiyonası'nda büyük avantaj yakaladı. 
     
     Volkan kürsüyü kaçırdı 
     RALLİDE üçüncü olan Fiat Abarth'tan İtalyan Paolo Andreucci Super 1600'de ilk sırayı alırken, bu kategorinin iddialı ismi Volkan Işık, 14. etapta lastik patlatarak beşinciliğe düştü. Bu etap içinde Işık'ı geçen Citroen'den Ercan Kazaz dördüncülüğü ve Super 1600 ikinciliğini aldı. Grup N'de zafere Celal Gülerhan ulaştı. İzmir'de üç gün boyunca 287'si özel etap olmak üzere bin kilometre yol kateden ekiplerden 32'si finiş gördü. 
     
Genel Klasman 1. Bruno THIRY Peugeot 3 04 28.7 2. Serkan YAZICI Ford 3 09 49.5 3. Paolo ANDREUCCI Fiat 3 13 57.3 4. Ercan KAZAZ Citroen 3 14 57.7 5. Volkan IŞIK Fiat 3 16 08.5 6. Ethem GENİM Renault 3 19.53.8 7. Celal GÜLERHAN Mitsubishi 3 20.51.8 8. Murat AKDİLEK Subaru 3 21 04.5 9. Burak ÇUKUROVA Ford 3 23 51.4 10. Taner ŞENGEZENER Fiat 3 23 58.6      
     
Acı haber      OTOMOBİL ve Motor Sporları Federasyonu Başkanı Mümtaz Tahincioğlu, İzmir'e gelen acı haberle sarsıldı. Uzun süredir hasta bulunan annesinin vefatı üzerine ralliden ayrılan Mümtaz Tahincioğlu, kupa törenine katılamadı. 
     
Ünal'dan takla      TOFAŞ Rallisi'nin son gününde dört araç daha yarış dışı kaldı. Hamdi Ünal, 14. etapta takla atarak ralliye veda etti. Yüksel Özgür, Alptekin Işıkalp ve Osman Güney de üçüncü ayakta yarışı terk edip finiş göremeyen diğer isimler oldu. 
     
Markalarda çekişme      SONA eren Tofaş Rallisi sonunda markalar klasmanında Ford ile Fiat arasındaki çekişme sürüyor. Ege'de de zirveye çıkan Serkan Yazıcı ve ilk 10'a giren Burak Çukurova ile puan toplayan Ford liderliğini sürdürürken, Fiat da Volkan Işık ve Taner Şengezener'in puanlarıyla Ford'u izliyor. Citroen ise üçüncü durumda bulunuyor. 
     

</TEXT>
</DOC>
