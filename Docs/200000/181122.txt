<DOC>
<DOCNO> 181122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sontur31.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Yargıtay Başkanı, Başbakan'ın gönlüne göre konuşmaz 
</HEADLINE>
<TEXT>

     CHP Genel Başkanı Deniz Baykal, Adli Yıl açılışında yapılacak konuşmaların her yıl dikkatle izlendiğini, Yargıtay Başkanı'nın açıklamasından hemen sonra Başbakan'ın tepki göstermesinin çok yanlış olduğunu belirterek, ''Yargıtay Başkanı'nın Başbakan'ın gönlüne hoş gelecek sözleri söyleyeceğini düşünmek gibi yanlış bir düşünce olamaz'' dedi. 
     Baykal, incelemelerde bulunmak ve açılışlara katılmak üzere İzmir'e geldi. Adnan Menderes Hava Limanı'nda İzmir Büyükşehir Belediye Başkanı Ahmet Piriştina, CHP İzmir İl Başkanı Alaattin Yüksel, belediye başkanları ve partililer tarafından karşılanan Baykal, İzmir ziyaretine büyük önem verdiğini söyledi. 9 Eylül'ün Türk tarihi açısından 2 önemli olayı kapsadığını belirten Baykal, aynı gün hem İzmir'in kurtuluşunun gerçekleştiğini hem de CHP'nin kurulduğunu, bu nedenle yarın CHP Parti Meclisi'nin uzun bir aradan sonra İzmir'de toplanacağını söyledi. 
     
     YARGITAY BAŞKANI'NIN AÇIKLAMALARI 
     Gazetecilerin sorularını da yanıtlayan Baykal, Yargıtay Başkanı'nın ''Sınırsız din özgürlüğü isteyenlerle İslami devlet kurma heveslileri aynı amaçta birleşiyor'' şeklindeki sözlerine Başbakan Erdoğan'ın hemen yanıt verdiğini, bunun yanlış olduğunu söyledi. 
     Türkiye'de adli yılın açılışında Yargıtay başkanları tarafından ülke sorunlarının, anayasa ve rejimle ilgili sorunların ele alındığı bir konuşma yapıldığını ve platform oluşturulduğunu belirten Baykal, bu açıklamaların dikkatle izlenmesi gerektiğini, hukukçuların her zaman konuşma yapmadığını ifade etti. 
     Yargıtay Başkanı'nın konuşmasında Yargıtay camiasının düşüncelerini dile getirdiğini, bu düşüncelerin toplumun geniş kesimlerince paylaşıldığını dile getiren Baykal, şöyle dedi 
     ''Bunlar ilk kez olmuyor. Bütün bu konuşmaların dikkate alınması gerekir. Bu konuşmalar bakışın ne olduğunu gösterir, önemli bir platform, çoğulcu düşünceler vardır. Demokrasinin ortaya koyulduğu bir düşüncedir. Yargıtay Başkanı'nın, Başbakan'ın gönlüne hoş gelecek sözleri söyleyeceğini düşünmek gibi yanlış bir düşünce olamaz.'' Başbakan Erdoğan'ın toplumun çeşitli kesimleriyle ilgili sıkıntılarını ''yavaş yavaş ortaya çıkardığını'' belirten Baykal, daha önce de hükümetten bazı bakanların taban fiyat açıklanması sırasında ''Gözünüzü toprak doyursun'' şeklinde tepki gösterdiğini kaydetti. 
     Yargıtay üyelerinin susturulması anlayışının hükümete yansıdığını savunan Baykal, ''Bu tür tepkilere şaşırmıyorum. İktidarın kulak vermesi ve bu sözleri iyi değerlendirmesi gerekir. Eğer bunu yapmazlarsa, yanlış yaparlarsa, demokrasiye zarar verirler'' dedi. 
     
</TEXT>
</DOC>
