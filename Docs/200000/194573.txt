<DOC>
<DOCNO> 194573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/soneko15.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Heyeti, AB lobisi için Londra'da... 
</HEADLINE>
<TEXT>

     Türk Sanayicileri ve İşadamları Derneği TÜSİAD , İngiltere'nin önde gelen siyaset ve iş çevreleri ile biraraya gelmek ve resmi temaslarda bulunmak üzere Londra'ya gitti. 
     TÜSİAD'dan yapılan açıklamaya göre, Yönetim Kurulu Başkan Yardımcıları Ömer Sabancı ve Mustafa V. Koç'un başkanlık edeceği heyet, İngiltere'nin Avrupa Bakanı Dr. Denis MacShane ve Uluslararası Ticaret ve Yatırımdan Sorumlu Devlet Bakanı Mike O'Brien ile bugün temaslarda bulunacak. TÜSİAD, görüşmelerde Türkiye'nin AB ile üyelik müzakerelerine başlamasının, Avrupa açısından siyasi ve ekonomik önemini vurgulayacak. 
     TÜSİAD heyeti, yarın İngiliz Parlamentosu Türkiye Grubu Başkanı Frank Cook ile görüştükten sonra London School of Economics'ten Lord William Wallace'ın yönettiği yuvarlak masa toplantılarına katılacak. 
     Heyet, 12 Kasım'da da İngiliz Sanayicileri Konfederasyonu'nun CBI Genel Direktörü Digby Jones ile görüştükten sonra Türk İngiliz İş Konseyi'nin düzenleyeceği öğle yemeğine katılacak. TÜSİAD heyeti aynı gün İngiltere Başbakanı Tony Blair'in Avrupa Birliği konularındaki başdanışmanı Sir Stephen Wall ile biraraya gelecek. 
     TÜSİAD heyetinde Yönetim Kurulu Başkan Yardımcıları Ömer Sabancı ve Mustafa V. Koç'un yanı sıra, TÜSİAD Yönetim Kurulu Üyeleri Ömer Aras, Pekin Baran, Şadi Gücüm ve Arzuhan Yalçındağ, DEİK Yönetim Kurulu Üyesi Hasan Çolakoğlu, TÜSİAD dış politika danışmanı Soli Özel ve TÜSİAD Brüksel Temsilcisi Bahadır Kaleağası yer alıyor. 
     
</TEXT>
</DOC>
