<DOC>
<DOCNO> 152435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sontur17.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül, Time dergisini yalanladı... 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, Irak Türkmen Cephesi Ankara Temsilcisi Ahmet Muratlı'yı bakanlıkta kabul ederek bir süre görüştü. 
     Gül, gazetecilerin Kuzey Irak'ta 5 Türk irtibat subayının sınır dışı edildikleri yönündeki haberleri hatırlatmaları üzerine, savaş ortamında karışıklıklar çıktığını ve birçok yanlış söylentinin ortada dolaşabileceğini belirterek, ''Bizlerden duymadıkça buna itibar etmeyin'' diye konuştu. 
     
     HABERDE NE İDDİA EDİLMİŞTİ 
     Time dergisi internet sitesinde Türk özel timlerinin Kuzey Irak’ın Kerkük kenti yakınlarında Türkmenleri silahlandırmaya çalışırken yakalandığı ve sınırdışı edildiği ileri sürülmüştü. 
     173’üncü Hava İndirme Tugayı Komutanı Albay Billy Mayvil’e dayandırılan habere göre bir yardım konvoyu eşliğinde sivil kıyafetlerle dolaşan Türk askerleri ABD askerleri tarafından gözaltına alınıp sınırdışı edildi. 
     Mayvil’in Türk askerlerinin Kürt ve Araplarla sorunlar yaşayan Türkmenleri silahlandırmak üzere yollandığına inandığını söylediği belirtildi. 
     Haberde ayrıca Kalaşnikof tipi otomatik tüfekler, el bombaları, çelik yelek ve gece görüşü taşıyan askerlerin gözaltına alındıkları denetim noktasında direniş göstermediği vurgulandı. 
     





</TEXT>
</DOC>
