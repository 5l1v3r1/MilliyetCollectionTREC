<DOC>
<DOCNO> 150195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/soneko07.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
2002'de en fazla parayı rantiye ve sanatçılar kazandı... 
</HEADLINE>
<TEXT>

     Türkiye'nin vergi rekortmenleri listesi, geçen yıl en fazla parayı menkul ve gayrımenkul sermaye iradı sahipleri ile sanat dünyasının ünlülerinin kazandığını ortaya koyarken, sıra beyanname denetimlerine geldi. 
     Gelirler Genel Müdürlüğü'nden alınan bilgiye göre, 2002 yılı gelirleri için bu yıl Mart ayında verilen gelir vergisi beyannameleri, Vergi İstihbarat Merkezi'nde değerlendirmeye alındı. Vergi kayıp ve kaçağının yoğun olduğu alanlarda faaliyet gösteren mükelleflerin vergi beyanlarının gerçeği ne kadar yansıttığı üzerinde özellikle durulurken, bu çerçevede başta doktorlar ve avukatlar olmak üzere belirli meslek grupları için ortalama gelir rakamları belirlendiği öğrenildi. 
     Maliyeciler, beyannamelerde yer alan tutarlar ile ortalama tutarların birbirine uyuşup uyuşmadığına bakacak. Vergi denetim elemanlarının vergi barışı uygulamasına yönelik başvuruların sona ermesinin ardından da beyannameleri şüpheli bulunan mükellefler özel incelemeye tabi tutulacak. 
     
     RANT GELİRİ EGEMENLİĞİ 

     Bu arada değerlendirmeler sırasında Türkiye'nin en çok vergi ödeyecek ilk 100 ismini de belirlendi. 
     Ankaralı müteahhit Cemil Özgür'ün 6 trilyon 11 milyar liralık vergi ile ilk sırada yer aldığı rekortmenler listesinde, geçen yılın birincisi Aydın Doğan 4 trilyon 217 milyar lira tutarında vergi ile ikinci oldu. 
     İlk 100'e İstanbul'dan 80, Ankara'dan 13, İzmir'den 4, Bursa, Kocaeli ve Hatay'dan da birer isim girdi. 
     Veriler, 2002'de şirketlerinden temettü geliri elde edenlerin yanı sıra en fazla parayı rantiyeciler ve ev sahiplerinin kazandığı sonucunu da verdi. Türkiye'nin en fazla gelir vergisi ödeyecek 100 vergi rekortmeninin 70'i geçen yıl elde ettiği gelirin kaynağı olarak menkul ve gayrımenkul sermaye iradını gösterdi. 
     İki kişinin gelirinin belli olmadığı listede serbest meslek erbabı da 10 isimle temsil edildi. 
     
     SANATÇILAR DAMGASINI VURDU 

     Bu arada 2002'nin vergi rekortmenleri listesine, bu yıl sanatçılar da damgasını vurdu. 
     Sahne dünyasının ünlüleri 2002'de 2 isimle temsil edildikleri listede bu yıl 6 isimle yer aldı. 
     Hülya Avşar'ın 1 trilyon 161 milyar lira vergi ile Türkiye 36'ıncısı olduğu rekortmenler listesinde İbrahim Tatlıses 1 trilyon 58 milyar lira gelir vergisi ile 43, Cem Yılmaz ise 922 milyar lira vergi ile 'üncü oldu. 
     Gülben Ergen 740 milyar lira vergi ile Türkiye 74'üncülüğünü, elde ederken Türkan Şoray 732 milyar lira vergi ile 76'ıncı, Ebru Gündeş de 662 milyar lira vergi ile 89'uncu olarak ilk 100 arasına girdi. 
     Gazinocu Fahrettin Aslan da hem gece kulübü işletmeciliği, hem de gayrımenkul sermaye iradı gelirleri karşılığında ödeyeceği 1 trilyon 243 milyar lira gelir vergisi ile Türkiye 33'üncüsü olmaya hak kazandı. 
     İlk 100'de yer alan diğer mükellefler ise ticari kazanç beyanında bulundu. 
     





</TEXT>
</DOC>
