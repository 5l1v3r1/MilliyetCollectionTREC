<DOC>
<DOCNO> 195096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sontur07.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaza yapan meslektaşı hakkında işlem yapmayan polise dava 
</HEADLINE>
<TEXT>

     Başkentte, meslektaşının neden olduğu trafik kazasıyla ilgili gerekli işlemleri yapmadığı gerekçesiyle, Trafik Denetleme Şube Müdürlüğü'nde görevli polis memuru İlyas Özdemir hakkında 3 yıla kadar hapis istemiyle dava açıldı. 
     Edinilen bilgiye göre, Ankara Cumhuriyet Savcısı Hüseyin Yalçın tarafından Ankara 18. Asliye Ceza Mahkemesi'ne açılan davanın iddianamesinde, Çankaya İlçe Emniyet Müdürlüğü'nde görevli Başkomiser Atilla Erdem'in, Çankaya Kaymakamlığı'nca tahsis edilen otomobili izinsiz olarak aldığı belirtildi. Erdem'in, bayan arkadaşıyla dolaşmaya çıktığı, bu sırada hatalı sollama nedeniyle maddi hasarlı ve yaralamalı trafik kazasına yol açtığı ifade edilen iddianamede, Atatürk Bulvarı'nda devriye gezen trafik ekibinin olay yerine geldiği kaydedildi. 
     Trafik ekibindeki polis memuru İlyas Özdemir'in, kaza yapanın emniyet mensubu olduğunu görünce adli ve idari yönden gerekli işlemleri yapmadığı öne sürülen iddianamede, kazayı yapan sürücünün kimliğinin de gizlediği savunuldu. 
     İddianamede, Özdemir'in, savunmasında, ''çevre güvenliğini sağladığını, diğer işlemlerin olay yeri inceleme ve yerel karakol ekiplerince yapıldığını, kazayı yapan kişiyle ilgili bilgisinin olmadığını'' söylediği belirtildi. 
     İddianamede, gerekli işlemleri yapmayarak görevini kötüye kullandığı iddiasıyla, Trafik Denetleme Şube Müdürlüğü'nde çalışan polis memuru İlyas Özdemir hakkında Türk Ceza Kanunu'nun 240 1. maddesi uyarınca 1 yıldan 3 yıla kadar hapis istendi. 
     
</TEXT>
</DOC>
