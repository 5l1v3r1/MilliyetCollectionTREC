<DOC>
<DOCNO> 197575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/yazar/sazak.html </URL>
<DATE> 2003/11/24/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Medya ve terör 
</HEADLINE>
<TEXT>

   
   İstanbul'da beş gün arayla gerçekleşen iki büyük katliamın ardından yas tutan insanlara 'medyayı hedef gösteren' Emniyet Müdürü'nün tutumu 'polis devleti' özlemini dışa vurması açısından düşündürücüdür. 
   Başbakan'ı karşısında görünce 'celallenmiş' İstanbul Emniyet Müdürü. 'Basının sorumsuzluğu olmasaydı şehit vermeyecektik, 27 vatandaşımız ölmeyecekti' şeklinde konuşmuş. Hızını alamayıp, 'Basın yasasında mutlaka bazı değişikliklerin olması lazım Sayın Başbakanım' diye buyurmuş 
   Sinagog baskınlarının yaşandığı gün Emniyet Müdürü, milli maç nedeniyle Letonya'daymış Kafileyle beraber dönüşü gece yarısından sonrayı bulmuş. Cerrah'ın, Başbakan'la geçmişteki 'halı saha' arkadaşlığı da kafileye Letonya'da göz kulak olma duygusunu harekete geçirmiş midir İlk saldırıda Emniyet Müdürü'nün İstanbul'da olmayışı bir şanssızlık. Dönüşte de dört elle işe sarıldı. Sinagog eylemcileri belirlendi. Emniyet Müdürü, İstanbul Valisi ve İçişleri Bakanı eylemin aydınlatıldığını büyük bir başarı gibi açıklamadılar mı 
   İsimlerin sızdırılması en çok, 'Her şey kontrol altındadır' diyen yöneticilerin işine gelmektedir. Siyasi iktidar da, moral çöküntü karşısında topluma güven verebilmek için bu tür açıklamalara çanak tutuyor. 
   'DNA başarısı' diye sunulan 'kimlik tespitleri'nin ardından İstanbul polisinin eylemin taşeronlarıyla ilgili takipte olması medyadan bağımsız bir görevdi. Televizyonlar zaten dehşet görüntülerini evlere taşımakla meşguldüler. Ekrandaki kanı eleştirmek elbette mümkün ama 11 Eylül'de ABD'yi vuran terör sırasındaki dehşetin halka yansıtılmadığı bilgisi doğru değil. Tersine ikinci uçağın çarpması,kulelerin çöküşü dünyanın her yerinde 'canlı yayın'da izledi. 
   İstanbul Emniyet Müdürü diyor ki 'Faillere uzanmaktayken, aramızda bir saat kalmışken maalesef failleri ve uzantılarını basınımız deklare etti.' 
   Oysa iki saldırı arasında beş gün var. Aradaki sürede, 'ölüm arabaları'nı kiralayanlar pekala bulunabilirdi. Ya da ikinci eylem olasılığı konusunda İstanbul halkı uyarılabilirdi. 
   Cerrah'ın söylediği gibi, katilleri yakalamak an meselesi idiyse 'ikinci dalga eylem'in istihbaratı hedefteki kurumlarla paylaşılabilirdi. Örneğin İngiliz Başkonsolosu, Balıkpazarı'nda esnafla çay içebilecek denli kendisini rahat hissedebilmiş 
   New York'taki saldırılar Belediye Başkanı Giuliani'yi sivil toplum önderi olarak büyütmüştü. İstanbul'da böyle bir önderlik gözlenmediği gibi siyasi iktidar ve güvenlik ekibi, medyayı suçlayarak, DGM yasaklarına sığınarak kendi hatalarını örtmeye çalışıyorlar. 
   Medya daha fazla takipçi ve eleştirel olabilmeli ki bu tür karanlık olaylar aydınlatılabilsin. Polis devleti özleminin kimseye yararı olmaz. 
   
      
   
</TEXT>
</DOC>
