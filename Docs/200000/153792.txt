<DOC>
<DOCNO> 153792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sonspo22.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersun Yanal Fenerbahçe ile yüz yüze görüşmedim... 
</HEADLINE>
<TEXT>

     Birinci Süper Futbol Ligi'nde şampiyonluk mücadelesini sürdüren Gençlerbirliği'nin teknik direktörü Ersun Yanal, ''Fenerbahçe'ye transferim konusunda hiç kimseyle yüz yüze görüşmedim'' dedi. 
     Futbolcu izlemek üzere Ankara'dan Belçika'ya gidişte, uçakta açıklamalar yapan Ersun Yanal, adının Fenerbahçe Kulübü'nde geçmesiyle ilgili bazı gazetelerde yazılar yayımlandığını belirterek, ''Ben bu konuda ne kimseyle yüz yüze geldim, ne de kimseyle konuştum. Benim Gençlerbirliği Kulübü ile sözleşmem var ve şu anda burada görevliyim. Bu konuda konuşma yetkisi tamamen Kulüp Başkanı İlhan Cavcav'dadır'' diye konuştu. 
     Başarılı teknik adam, Gençlerbirliği ile Birinci Süper Lig'de şampiyonluk yakalamak istediğini ve hedefinin gelecek sezon Şampiyonlar Ligi'nde oynamak olduğunu ifade ederek, sözlerini şöyle tamamladı 
     ''Ben ve tüm takım bu hedef doğrultusunda konsantre olmuş vaziyetteyiz. Fenerbahçe'nin talebi ile ilgili sayın başkanım Cavcav'ın oluru olmadan ben kimseyle konuşmam ve anlaşma yoluna gitmem. Bu durumda, sözleşmem gereği 2 yıl daha Gençlerbirliği'nde devam edeceğim.'' 
     




</TEXT>
</DOC>
