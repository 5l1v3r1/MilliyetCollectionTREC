<DOC>
<DOCNO> 165231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sontur19.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayrılmak isteyen sevgilisinin çıplak fotoğrafları ile tehdit yapmış 
</HEADLINE>
<TEXT>

     Trabzon'da kendisinden ayrılmak isteyen kız arkadaşının çıplak fotoğraflarını çekerek, ''Beni terk edersen seni bu fotoğraflarla rezil ederim'' diye tehdit ettiği iddia edilen gencin yargılanmasına başlandı. 
     Trabzon 1. Asliye Ceza Mahkemesi'nde görülen davada, ''şartlı tehdit, şantaj ve müessir fiil'' suçlarından tutuklu yargılanan Karadeniz Teknik Üniversitesi Fatih Eğitim Fakültesi Meslek Yüksekokulu'nda hizmetli olarak çalışan sanık Adem Korkmaz 24 ile kız arkadaşı F.K. 24 hazır bulundu. 
     Sanık Adem Korkmaz, F.K'nın çıplak fotoğraflarını çekmediğini öne sürerek hakkındaki iddiaları reddetti ve beraatını istedi. 
     Müşteki F.K. ise ifadesinde, şikayetini tekrarladı. Adem Korkmaz ile duygusal bir ilişki yaşadıklarını belirten F.K, şunları söyledi 
     ''Evlenmek amacındaydık. İlişkimiz ilerledikçe ayrı dünyaların insanları olduğumuzu anladık. Kendisinden ayrılmak istediğim her seferde bana tepki gösterdi. Beni, yaşadıklarımızı, aileme, arkadaşlarıma anlatmakla tehdit etti. Olay günü evime geldi. Beni döverek, zorla üzerimdeki giysileri çıkardı. Fotoğraf makinemi buldu ve çıplak fotoğraflarımı çekti. Beni, Eğer beni terk edersen, seni bu fotoğraflarla rezil ederim diyerek tehdit etti.'' Hakim, çift arasındaki ilişkinin boyutunu belirlemek amacıyla F.K'nın apartmandaki yakın komşularının dinlenmesine karar verdi. 
     Sanığın suç işleme kastının devam ettiğini ve delilleri karartma ihtimali bulunduğunu belirten hakim, sanık Adem Korkmaz'ın tutukluluğunun devamına karar vererek duruşmayı erteledi. 
     Trabzon'un Fatih Mahallesi'nde 21 Mayıs'ta yaşanan olayda, F.K polise giderek, erkek arkadaşı Adem Korkmaz hakkında şikayetçi olmuştu. Olay sırasında yaşanan boğuşma nedeniyle boyun ve kollarında morluklar oluşan F.K, 5 gün iş göremez raporu alırken, yakalanan Adem Korkmaz, çıkarıldığı mahkemece tutuklanmıştı. 
     
</TEXT>
</DOC>
