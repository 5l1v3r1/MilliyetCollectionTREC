<DOC>
<DOCNO> 198964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/yazar/temelkuran.html </URL>
<DATE> 2003/12/01/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Bayramlık Başbakan Tasvirleri 
</HEADLINE>
<TEXT>
   Süt yok, oyuncak var 
   Erdoğan, bayramda otomobilinin bagajında oyuncak taşıyor, "Tayyip Amca " diyenlere bebek, harçlık dağıtıyordu... Peki, 'okul sütü projesi'ni kaldıran da aynı kişi değil miydi 
      
   "Mazlum Şövalyeler Birliği" gibiydiler başlangıçta. Seçimler sırasında iktidara doğru yürürken en çok dillendirdikleri veya dillendirmeden ima ettikleri sav "Bizi konuşturmuyorlar" idi. Hatırlayacaksınız herhalde, konuştular ve hep konuşturulmadıklarından söz ettiler. 
   Şahsi kanaatime göre, Türkiye siyasi tarihinde sessiz kalarak oy toplayan ilk partidir AKP Bilhassa Recep Tayyip Erdoğan'ın malum şiir vakası sebebiyle bağırlara basıldılar. Hatta iktidarda bile mağdur olduklarını, ülkeyi yönetmelerine izin verilmediğini sürekli çağrıştırıp o sıfata mazhar oldular Mazlum. 
   Genellikle hiçbir şey yapmalarına gerek yoktu sempati toplamak için. Çünkü ana muhalefet lideri yeterince sevimsiz devlet güçleri yeterince hamasiydi. Hiçbir şey yapmasalar bile onları eleştirenler öyle komik ve tuhaf durumlara düşüyorlardı ki AKP kenara çekilip parmağıyla olan biteni işaret edip bu mizahi durumu "halka" gösterip destek bulabiliyordu. 
   
   Sempati perdesi 
   Neredeyse kendiliğinden oluşan bu sempati atmosferi, son bir yıldır, AKP'nin yaptıklarının sanki biraz üstünü örttü Yüzlerce işçinin işini kaybetmesine yol açan yeni İş Yasası kimseyi ayaklandırmadı. Kadınlara tecavüz etmeyi meşrulaştıran yeni TCK düzenlemeleri yeterince isyana neden olmadı. Irak'a asker göndermeyle ilgili ilk tezkerenin Meclis'ten geçmemesi yoğun bir öfke yaratmadı. Peki Mazlum Şövalyeler bu sempatiyi nasıl kazandılar 
   Bu bayramda en çok konuşulan konulardan biri Başbakan Erdoğan'ın bir cümlesiydi "İslami terör sözü kanıma dokunuyor " 
   Çoğunluğu Müslüman olan ve yine çoğunluğu giderek tutuculaşan bir toplumun, terör olaylarından sonra genel hissiyatını dile getiren bu söz, Kemalist kesim tarafından "Bak işte yakalandı " gibi bir faka bastırma hissiyatıyla karşılandı belki. Ama bu cümle, köy başına bile dört - beş cami düşen ülkemizde sempati yarattı. 
   Üstelik Erdoğan'ın bayramda verdiği fotoğraflar daha da etkiliydi Erdoğan arabasının bagajında oyuncak taşıyordu Pencereden "Tayyip Amca " diye bağıran kızlara bebek veriyordu. Bayram harçlığı dağıttığı sıra uzadıkça her insanın kalbini yumuşatacak çocuk gülümsemeleri üretiyordu. 
   Ama bu fotoğraflarda enteresan bir nokta vardı... Şöyle ki... 
   
   Aç çocukların sevinci 
   Diyarbakır'daydım. "Okul Sütü Programı"nın nasıl uygulandığını görmeye gitmiştik. Gözleri, yanakları çökük olduğu için kocaman görünen, dişlerini kuru ekmekte bileyen çocuklar... Çocuklar bedava sütleri içiyordu. Bazıları sütü, evdeki aç kardeşlerine götürmek için öğretmenden saklıyordu. 
   İşte "Tayyip Amca" o okul sütü programından vazgeçti. Türkiye'nin artık aç çocuklara 250 gram süt dağıtacak parası yok. Bizim paramız dev savaş uçaklarına, batmış bankaların kurtarılmasına ve benzeri "mühim" işlere ayrılıyor. Daha önce bedava süt içebilen 1 milyon 70 bin çocuk artık derslerini daha aç izliyor. 
   
   Dabulyu-Erdoğan-Thatcher 
   Bu durum niye dikkatimi çekiyor Şundan Kovboy Dabulyu'nun iktidara geldikten sonra yaptığı en önemli icraat da bu Okul sütü projesini kaldırmak Keza Margaret Thatcher'ın da numaralarından en önemlisi buydu Hanımefendi yoksullara yardım edilmesini tiksindirici ve gereksiz buluyordu. İngiltere'deki çocuklar bedava süt içmemeliydi 
   Kask kafalı Thatcher'ın, ölü köpek bakışlı Kovboy Dabulyu'nun ve Mazlum Şövalye Erdoğan'ın benim dikkatimi çeken ortak noktası buydu işte. 
   Ama galiba "halkın fedaisi" Şövalye Erdoğan'ın bir çocuğa bebek vermesi daha önemli. Ne bileyim Herhalde oyuncak vermek, bütün bu gerçeklerden daha sevimli Katı neo - liberal politikaları uygulayan ve yine de "halk adamı" fotoğrafı veren Erdoğan, bu fotoğraflarda hakikaten çok sempatik 
   
      
   
</TEXT>
</DOC>
