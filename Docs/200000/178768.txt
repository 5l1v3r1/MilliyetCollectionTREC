<DOC>
<DOCNO> 178768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sontur11.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve okullara da TSE standardı geldi... Bahçe eğimi kaç olmalı 
</HEADLINE>
<TEXT>

     Okulların Türk Standartları Enstitüsü TSE onayı alabilmesi için, sigara ve rehberlik odasının bulunması özürlü öğrenciler için bina düzenlemesinin yapılması ve zemin etüdü gibi şartlara uyması gerekiyor. 
     TSE'nin İlköğretim okulları için belirlediği fiziki yerleşim ve genel standartlar okullara çok önemli yükümlülükler getiriyor. TSE'ye göre, okul arsasının büyüklüğünün öğrenci başına, ilk 40 öğrenci için 20-25, ikinci 40 öğrenci için 15, üçüncü 40 öğrenci için 10 metrekare esasıyla belirlenmesi gerekiyor. 
     Arsanın toprak yapısının bitki, ağaç yetiştirilmesine ve uygulama bahçesi düzenlemesine uygun özellikler taşıması istenirken, en çok da yüzde 5 eğime sahip olması şart koşuluyor. Standartlar arasında, okul arsasının jeolojik zemin etüdünün yapılması, bodrum katta bina inşaat alanının en az yüzde 3'ü büyüklüğünde, dar kenarı en az 2 metre ve yüksekliği de en az 2.3 metre olan bir sığınak olması da yer alıyor. 
     Okuldaki sigara içme odasının eğitim-öğretim birimlerinden uzakta, doğal havalandırılacak şekilde düzenlenmesi gerekirken, bahçesinin gürültü, duman, toz gibi zararlı unsurlardan uzak, çevre duvarı, oturma köşeleri, içme suyu çeşmesi ve açık spor alanlarına sahip olması öngörülüyor. 
     Ayrıca, eğitim-öğretimin sağlıklı bir şekilde yürümesi için dershanelerde kış mevsiminde sıcaklık en az 20 derece olarak belirlenirken, kütüphanenin eşyaların hareket halindeyken gürültülü olmaması için zemininin ses emici yumuşak malzeme ile kaplanması ve en az 1.5 dershane büyüklüğünde olması şartı aranıyor. 
     Öğrenciler için rehberlik odası istenirken, müzik salonlarının da binada sesten etkilenmeyecek konumda ve akustik kaplama olması gerekiyor. 
     
     RENKLERİN DE STANDARDI VAR 
     Dershanelerin duvarlarında ilk sınıflarda mekanı küçültücü canlı renkler, üst sınıflarda ise sakin bir renk armonisi verecek tonların seçilmesi de görsel standartlar arasında dikkati çekiyor. 
     TSE'li bir okulda dersliklerin en çok 40, sıraların iki kişilik olması, öğrencilerin uygulamalı dersleri için fen bilimleri, yabancı dil, bilgisayar laboratuvarlarının, spor, müzik, resim salonlarının, iş teknik atölyelerinin bulunması gerekiyor. 
     Ayrıca standartlar arasında, okulların yerleşme bölgesinin nüfus hareketleri, sosyal ekonomik ve sağlık kriterleri dikkate alınarak, yoğun taşıt trafiğinden uzakta, hapishane, meyhane, bar ve çocukları olumsuz yönde etkileyebilecek yerlere en az 200 metre mesafede seçilmesi de yer alıyor. 
     
     OKULLAR BEDENSEL ENGELLİ ÖĞRENCİLERE UYGUN OLACAK 
     Bedensel özürlü öğrencilerin kullandığı ve faydalandığı bahçe, ara yol merdiven, giriş-çıkışlar, derslikteki sıra, masa ve sandalyeler, soyunma dolapları, sağlık hizmetlerinin yürütüldüğü revir ve tam gün görev yapan bir hemşirenin olması da bir okulun standart özellikleri arasında sayılıyor. 
     Yetkililer, Konya'da sadece 3 özel okulun bu standartlara uyduğunu belirtirken, Selçuk Üniversitesi Eğitim Fakültesi Dekanı Prof. Dr. Ömer Üre devlet okullarında ancak acil ihtiyaçlar için harcama yapıldığını, bu okulların çoğunun TSE standartlarının çok altında olduğunu kaydetti. 
     Öğrencinin sıcak kendini güvende hissetmediği bir ortamda öğrenme eylemini gerçekleştiremeyeceğini belirten Üre, bu tür ortamlarda sorumluluklarından kaçan güvensiz bireylerin yetiştirilebileceğini dile getirdi. 
     TSE standartlarında da belirtilen sınıf içi renk uyumlarının uyarıcı işlevlerinin olduğunu vurgulayan Üre, mavi, gri lacivert gibi renklerin öğrenciyi uyuşturacağını, buna karşın kırmızı, sarı, yeşil renklerinin çocukları uyanık tutacağını kaydetti. 
     
</TEXT>
</DOC>
