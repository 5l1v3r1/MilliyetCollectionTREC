<DOC>
<DOCNO> 172966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sondun14.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
"Küreselleşme Karşıtı" hareketin sembolü Bove serbest kalacak 
</HEADLINE>
<TEXT>

     Genetik yapıları bozulmuş bitkileri tahrip etmek suçundan hapis yatan Fransız küreselleşme karşıtı Jose Bove'nin salıverilmesine karar verildi. 
     Bove'nin avukatı François Roux, Bove'nin cezasında değişiklik yapılması talebini inceleyen hakimin, Bove'nin ''salıverilmesi ve gözetim altında tutulmaksızın dışarıda çalışabilmesine'' karar verdiğini söyledi. 
     Roux, hakimin Bove'nin evinde kalabileceğine ve bir tarım derneği olan APAL'da çalışabileceğine kanaat getirdiğini, Bove'nin yarın 14.00'a kadar serbest bırakılmasının beklendiğini söyledi. 
     Güneydeki Villeneuve-les-Maguelone'de bulunan cezaevinde 22 Haziran'dan bu yana tutulan Bove, 10 aylık hapis cezasına çarptırılmış, Fransa Cumhurbaşkanı Jacques Chirac'ın 14 Temmuz'da ilan ettiği toplu af çerçevesinde de cezasının 2 ayı düşürülmüştü. 
     Bove'nin avukatları da, 1 yıldan az hapis cezalarına ''dışarıda çalışma izni'' veren Ceza Kanunu'nun 136. maddesinin d bendi uyarınca, ''cezaevi görevlisinin gözetiminde olmaksızın dışarıya çıkabilmesi'' talebiyle mahkemeye başvurmuştu. 
     Cezaevi yönetimi ile eğitim ve sosyal servisinin bu talep hakkında olumlu görüş bildirdiği belirtiliyor. 
     
</TEXT>
</DOC>
