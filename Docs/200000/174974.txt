<DOC>
<DOCNO> 174974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/yazar/pulur.html </URL>
<DATE> 2003/08/11/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Teknoloji, kültür ve İSKİ... 
</HEADLINE>
<TEXT>

   
   EĞER paran varsa, teknolojiyi, hemen transfer edersin, bugün Afrika'nın en ilkel kabilesinde bile istenirse uydu telefonla konuşulabilir. 
   Ama "kültür"ü öyle parayı verip transfer edemezsiniz. 
   Kültür öğrenimdir, eğitimdir, birikimdir. 
   
   KÜLTÜR, teknoloji gibi parayla satın alınamaz mı 
   Hayır, alınamaz. 
   Eğer para kültür için yeterli olsaydı, "Zenginler Kulübü" TÜSİAD'ın hazırladığı raporda " .... yolsuzluğun geniş çoğunluk tarafından dinsel değil laik ahlak sorunu olarak algılandığını düşündürmektedir." denilir miydi 
   Aynı ifade, bir başka biçimde Yolsuzlukları Araştırma Komisyonu raporunda da yer alır mıydı 
   Demek ki para yetmiyor, eğer para yeterli olsaydı, böyle bir değerlendirme yapılamazdı. 
   
   "YOLSUZLUKLARIN laik ahlak sorunundan kaynaklandığını" söyleyenler, akıllarınca laik olmayan çevrelere yaranmak isteyenler, biraz arşiv karıştırsınlar, partilere yapılan Hazine yardımının nasıl çarçur edildiğini, Almanya'da toplanan paranın kimlere kaptırıldığını, servetlerinin analarının çıkınından, oğullarının sünnetinden geldiğini bildirenlere bakıp acaba utanırlar mı 
   
   EVET, ne demiştik, teknolojiyi parayla almak mümkün, ama, onu bile kullanmak için belli bir seviyeyi tutturmak gerek... 
   İstanbul'da İSKİ'nin bir uygulaması var, su saatleri kartlı, tıpkı hazır kartlı telefonlar gibi, parayı veriyorsun, kartı alıyorsun, yüklüyorsun, verdiğin para kadar konuşuyorsun. 
   Su da öyle, İSKİ'ye gidiyorsun, diyelim 500 milyon lira yatırıyorsun, sana bir kart veriyorlar, kart bitince tekrar gidip dolduruyorsun, yatırdığın para kadar su kullanıyorsun... 
   Ne güzel değil mi, işte size teknoloji uygarlığı, rahatlığı... 
   
   MAHMUTPAŞA'da meşhur bir "Kürkçü Han" vardır, hanın bir de derneği... 
   Onlar da su işinde kartlı ödemeyi seçerler, yatırdıkları para bitmeye doğru gider yatırırlar, kartlarının kullanımını yenilerler. 
   Geçenlerde derneğe 2 milyarlık bir su faturası geldi, şaşırdılar. Onların faturayla ne ilgileri olabilirdi ki, yatırdıkları para kadar su harcamışlardı, bu neyin nesiydi 
   İSKİ'nin cevabı şu 
   "Biz size ucuz su satmışız " 
   Satmasaydınız, kim zorladı 
   Demek para yetmiyor, para teknolojiyi getirse bile, onu kullanacak kafayı getirmiyor. 
   
      
   
</TEXT>
</DOC>
