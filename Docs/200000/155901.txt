<DOC>
<DOCNO> 155901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/siyaset/siy04.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan, 'Saadet' koltuğuna kavuşuyor 
</HEADLINE>
<TEXT>

SP Kongresi'nde başkanlığı Kutan'dan devralacak Erbakan, dava arkadaşlarını da yönetime getirecek 
     SELMAN EKİCİ Ankara 

     Beş yıllık siyaset yasağı sona eren, kapatılan RP'nin Genel Başkanı Necmettin Erbakan, yasaklı kaldığı yıllarda SP Genel Başkanı Recai Kutan'a emanet ettiği koltuğunu bugün devralacak. "Özlenen Buluşma" adıyla Atatürk Spor Salonu'nda yapılacak "SP Olağan Büyük Kongresi"nin Milli Görüşçülerin gövde gösterisine sahne olması bekleniyor. 
     
     Kutan aday değil 
     Tek listeyle gidilecek kongrede, 77 yaşındaki Erbakan'ın dava arkadaşları Şevket Kazan, Ahmet Tekdal ve Oğuzhan Asiltürk gibi eski isimleri parti yönetimine getirmek istemesi, şimdiden "Ak saçlılar, AKP'ye karşı" yorumlarına neden oldu. 1230 delegenin oy kullanacağı kongrede Kutan, genel başkanlığa aday olmadığını açıkladı. Erbakan, Başbakan Tayyip Erdoğan'ın yeni bir parti kurarak böldüğü "Milli Görüş" hareketini "çelikleşme hareketiyle" canlandırmaya çalışacak. 
     
     AKP'nin de müziğiydi 
     Erbakan'ın genel başkanlığa getirileceği kongrede farklı bir parça seçen SP, dünyaca ünlü Vangelis'in "Cennetin keşfi" parçasını kongre müziği olarak belirledi. Söz konusu parça, AKP'nin de çeşitli programlarında sıkça kullandığı şarkılardan biriydi. Kongrede lazerli ışık şovunun yanında partilileri coşturmak için bir DJ de müzik yayını yapacak. 
     30 bin kişinin katılması beklenen kongreye Erdoğan ile CHP Genel Başkanı Deniz Baykal başta olmak üzere diğer partilerin genel başkanları ve yardımcıları da davet edildi. 
     

</TEXT>
</DOC>
