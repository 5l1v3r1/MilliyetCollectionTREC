<DOC>
<DOCNO> 157161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sontur28.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Biz o elbiseyi dışarıda bıraktık" 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan'ın, partili milletvekilleri arasında mutlaka geçmişte bazı siyasi partilerle bağı bulunanlar olabileceğini belirterek, ''Biz o elbiseyi dışarıda bıraktık. Demokrat Parti'nin DP devamı niteliğindeyiz ve 70 milyonu kucaklıyoruz'' dediği öğrenildi. 
     Alınan bilgiye göre, AK Parti'nin Antalya'nın Tekirova beldesindeki Rixos Oteli'nde gerçekleştirdiği istişare toplantısının basına kapalı ilk bölümünde, Başbakan Erdoğan, bakanlar ile milletvekilleri arasında zaman zaman yaşanan sorunlara değindi ve siyasi konulara ilişkin değerlendirmelerde bulundu. 
     Erdoğan, AK Parti'nin merkez sağ parti bir parti olduğunu ifade ederek, hiçbir partiyle özel bir bağlarının bulunmadığını dile getirdi. Bunun böyle bilinmesi gerektiğini milletvekillerine anlatan Erdoğan, ''İçimizde mutlaka geçmiş dönemde bazı siyasi partilerle bağı olanlar vardır, yeni siyasete girenler vardır. Ama biz o elbiseyi dışarıda bıraktık. Biz Demokrat Parti'nin devamı niteliğindeyiz ve 70 milyonu kucaklıyoruz'' ifadesini kullandı. 
     Erdoğan, AK Parti'nin ''hiçbir partinin önü, arkası, devamı olmadığını'' söyledi. 
     AK Parti'nin üç kırmızı çizgisi bulunduğunu kaydeden Erdoğan, bunları din, ırk ve bölgecilik diye sıraladı. Bu kırmızı çizgilerin dışına çıkanlar için gereğinin yapılacağı uyarısında bulunan Erdoğan, milletvekillerinden medyaya malzeme olacak açıklamalardan kaçınmalarını da istedi. 
     Hiç kimsenin güven ve istikrarı bozucu davranış içine girmemesi gerektiğini, milletvekillerinden bu davranışları sergileyenlere uyarılarda bulunmalarını isteyen Başbakan Erdoğan, ''Parti içi demokrasi... Tamam, biz de baştan beri bunu savunuyoruz. Partimizin kuruluş felsefesi bu. Ama parti içi disiplin de önemli. Disiplin olmadan demokrasi olmaz'' dedi. 
     Bakanlar ile milletvekilleri arasında yaşanan sorunlara da değinen Başbakan Erdoğan, ''Hiçbir bakan milletvekilinin önüne bürokratı koyamaz'' diye konuştu. Bu konuda toplantıya katılanları uyaran ve ''kimsenin kendisini vazgeçilmez saymaması'' gerektiğini dile getiren Erdoğan, milletvekillerinden de ''eş-dost akraba işleriyle, tayin, atama istekleriyle bakanları bunaltmamalarını'' istedi. 
     
</TEXT>
</DOC>
