<DOC>
<DOCNO> 178672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sondun24.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cruise, ''Son Samuray'' filmi için 8 ay eğitim gördü, şişmanladı 
</HEADLINE>
<TEXT>

     Ünlü aktör Tom Cruise, ''Son Samuray'' The Last Samurai adlı yeni filmindeki rolü için 8 ay eğitim gördü ve 10 kilo almak zorunda kaldı. 
     Ünlü aktör, filminin tanıtımı için geldiği Japonya'nın başkenti Tokyo'da, kendisini karşılayan basın ordusuna, bu filmindeki rolünün, geçmişte oynadığı rollerden daha zor olduğunu söyledi. 
     Japon savaşçılara batılı savaş taktiklerini öğretmesi için 1800'li yıllarda kiralanan bir Amerikalı emekli askeri canlandıran Tom Cruise, rolünü en iyi şekilde oynayabilmek için 8 ay eğitim gördüğünü ve samuray kılıçlarını ve zırhını taşıyabilmek için de 10 kilo aldığını anlattı. 
     Birçok filmde sayısız samurayı canlandıran filmin diğer yıldızı Ken Watanabe de, Cruise'in çabuk öğrenen biri olduğunu söyledi. 
     Edward Zwickis'in yönetmenliğini yaptığı ''Son Samuray''ın Aralık'ta vizyona girmesi bekleniyor. 
     Tokyo ziyaretinde Japonya Başbakanı Junichiro Koizumi tarafından da kabul edilen Tom Cruise, gazetecilere Koizumi'yle birlikte Rock'n'roll'ün efsanevi yıldızı Elvis Presley'in bir parçasını söylediklerini anlattı. 
     Koizumi'nin olağanüstü, karizmatik ve akıllı bir kişi olduğunu belirten Cruise, çok iyi bir şarkıcı diye bahsettiği Koizumi'yle hangi Elvis şarkısını söylediklerini açıklamadı. 
     
</TEXT>
</DOC>
