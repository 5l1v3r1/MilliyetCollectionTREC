<DOC>
<DOCNO> 168526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/soneko47.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kofi Annan Gençlerin vereceği karar dünyanın şeklini oluşturuyor 
</HEADLINE>
<TEXT>

     Birleşmiş Milletler BM Genel Sekreteri Kofi Annan, ''Eğer Dünya, Bin Yıllık Kalkınma Hedeflerine ve 1994 Kahire Uluslararası Nüfus ve Kalkınma Konferansı ile kabul edilen eylem programına ulaşmayı istiyorsa, gençlere yönelik alınacak tüm kararlara gençlerin bizzat kendilerinin dahil edilmesi en etkin araç olacaktır'' dedi. 
     Annan, ''11 Temmuz Dünya Nüfus Günü'' nedeniyle hazırladığı basın bildirisinde, gençlerin vereceği kararların dünyanın şeklini ve gelecekteki nesillerin başarılarını oluşturacağını vurguladı. 
     ''Bir milyar ergen, sağlık, bilgi ve hizmetlerine ulaşım hakkı'' temasının bu yıl işlendiği Dünya Nüfus Günü'nün gençlerin güvenli, karşılığını alabilecekleri, ailelerine ve toplumlarına katkıda bulunabilecekleri bir hayata yönelik gayretlerinin desteklenmesini vurguladığını belirten Annan, dünyada milyonlarca kız ve erkek çocuğun eğitimden yoksun olmasının hem kendi kişisel başarılarını hem de içinde yaşadıkları toplumları zarara uğrattığını ifade etti. 
     Bazı ülkelerde kız çocukların birçoğunun 18 yaşından önce evlendiğine ve bu durumun hem anne hem de çocuk açısından ciddi sağlık sorunlarına yol açan erken doğumlarla sonuçlandığına dikkat çeken BM Genel Sekreteri, yaşanan tecrübelere göre ''eğitimli kadınların daha geç evlendiğini ve daha sağlıklı ve eğitimli, edinilen bilgileri daha sonraki nesillere taşıyacak çocuklar yetiştirdiğini'' kaydetti. 
     Eğitim ve bilginin kadınların sahip olmak istedikleri çocuk sayısını etkilediğine işaret eden Annan, ''Eğer bir kadın ilk çocuğuna sahip olmak için 18 yerine 23 yaşını bekleyebiliyorsa, sadece bu olasılık bile dünya nüfusunun şu anki artışını yüzde 40 oranında azaltabilir'' dedi. 
     
     AİDS İLE MÜCADELE 
     Sağlık bilgisi ve hizmetlerinin AİDS ile mücadele için en önemli unsur olduğunu da belirten Annan, genç insanların HIV virüsünün nasıl bulaştığını ve bu virüsten kendilerini nasıl korumaları gerektiğini bilmesi gerektiğinin altını çizdi. 
     Bu unsurun dünyanın her yerinde önemli olduğunu vurgulayan Annan, fakat salgın oranlarının yüksek olduğu ve artış gösterdiği ülkelerde durumun daha kritik olduğuna dikkat çekti. 
     Üreme sağlığı hizmetleri ve üreme sağlığı üzerinde gerçeklere dayanan bilgilerin, genç insanların riskli davranışlarından, istenmeyen gebeliklerinden kaçınmalarına ve sağlıklı olmalarına yardım edeceğini bildiren Annan, şunları kaydetti 
     ''Ayrıca cinsel şiddet ve tacizin dramatik olarak yüksek olduğu çatışma bölgelerinde, genç insanların ülkelerinin durumunu normal hayata döndürecek uygun ve duyarlı hizmetlere katılmaya ve sahip olmaya ihtiyaçları vardır. 
     Dünyada her altı insandan biri ergindir. Kalkınmakta olan ülkelerde nüfusun yüzde 40'ından fazlası 20 yaşın altındadır. Bu gençlerin vereceği kararlar dünyamızın şeklini ve gelecekteki nesillerin başarılarını oluşturacaktır. Bugün, Dünya Nüfus Günü'nde gençlerin ihtiyacı olan ve hak ettikleri sağlık bilgi ve hizmetlerine ulaşmaya hakları olduğunu kabul edelim.'' 
     
</TEXT>
</DOC>
