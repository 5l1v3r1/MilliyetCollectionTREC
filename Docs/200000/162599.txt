<DOC>
<DOCNO> 162599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/spor/spo01.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da zirve günü 
</HEADLINE>
<TEXT>

İtalya'dan dönen Lucescu, Başkan Serdar Bilgili ile buluştu. Rumen teknik adam, kariyeri yüksek, hava toplarında etkili ve fiziği güçlü bir golcü istedi 
     ORHAN YILDIRIM 

     Önce tebrik etti 
     BEŞİKTAŞ'TA beklenen zirve gerçekleşti, Lucescu ile Serdar Bilgili dün gece buluşarak transferi masaya yatırdı. Rumen teknik adamın konuşmasına Sinan, Ahmet Hassan, Okan ve Emre Aşık'ın transferleri nedeniyle teşekkür ederek başladığı öğrenildi. Lucescu'nun Bilgili'den kariyeri yüksek, hava toplarında etkili ve fiziği güçlü bir golcü istediği bildirildi. 
     
     Yıldız önerisi 
     KARTAL'IN transfer arayışları menajerleri harekete geçirdi. Hollandalı menajer John Linze ile Türk ortağı Atilla Talu'nun Fenerbahçe'nin de peşinde olduğu Feyenoordlu Van Hooijdonk ile Barcelona'nın yıldızı Patrick Kluivert'i Siyah - Beyazlılar'a önerdiği iddia edildi. İki menajer, Kluivert'in senelik 2.5 milyon Euro, Hooijdonk'un ise 2 milyon Euro istediğini bildirdi. 
     
     Aceleci değil 
     TÜM alternatifleri ve önerileri görmek isteyen Lucescu'nun alınacak golcü için son kararını Konfederasyon Kupası maçlarını izledikten sonra vereceği ifade edildi. Bugün Transfer Komitesi ile bir kez daha görüşecek olan Rumen Teknik Direktör, daha sonra tatile gidecek. Lucescu, gelişmeleri Bodrum'da eşiyle birlikte dinlenirken takip edecek. 
     
Giunti müjdesi      ARA transfer döneminde kiralanan Giunti, bir yıl daha Beşiktaş forması giyecek. Siyah - Beyazlı kulübe çok çabuk uyum sağlayan ve performansıyla alkış toplayan İtalyan yıldızın kulübü Brescia ile yapılan pazarlıklar olumlu sonuçlandı. Giunti 450 bin dolar karşılığında 1 yıl daha kiralandı. 
     
Güreli'nin tarifi      İKİNCİ Başkan Hüsnü Güreli, yabancı transferiyle ilgili olarak ilginç açıklamalar yaptı. Güreli, "Takıma renk vermesi için boyu posu yerinde, tribünleri ateşleyecek bir siyahi oyuncu alacağız. Bunun için çalışmalarımız sürüyor" dedi. 
     
Bilgili'ye özel koltuk      RAHMAN SAĞIROĞLU 

     BAŞKAN Serdar Bilgili'ye, Beşiktaş Dostlar Derneği özel olarak hazırlattığı 100. Yıl koltuğunu armağan etti. Bilgili, "Hepsi benim dava arkadaşım. Hediye ettikleri bu koltuk tam bir sanat eseri. Hedefimiz Şampiyonlar Ligi'nde başarılı olup herkesi sevindirmek" dedi. 
     

</TEXT>
</DOC>
