<DOC>
<DOCNO> 194737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/yazar/uras.html </URL>
<DATE> 2003/11/11/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Ayşe Hanım dolardan TL'ye geçti ve kazandı 
</HEADLINE>
<TEXT>

   
   Ayşe Hanım Teyzem, bilerek bilmeyerek bundan bir yıl önce dolarını bozdurarak Türk lirasına geçtiği için kazançlı çıktı... 
   Hem de inanılmayacak bir şekilde... 
   Bir yıl önce 1.000 dolar bozdurarak Türk lirası mevduat hesabı açtırmıştı. Bir yılda 1.000 dolarının 1.689 dolar olduğu, 1.000 dolarının bir yılda 689 dolar kazandığını görerek şaşırdı kaldı. 
   
   TL'ye geçen kazandı 
   İşte size Ayşe Hanım Teyzemi şaşırtan hesap Bundan bir yıl önce dolar 1 milyon 662 bin liradan işlem görüyordu. Teyzem 1.000 dolarını sattı. Karşılığında eline geçen 1 milyar 662 milyon lirayı bankaya 1 yıl vade ile yatırdı. Banka yıllık yüzde 41'e yakın faiz ödedi. Ayşe Hanım Teyzem geçen ayın sonunda bankaya gitti. "Evladım, bakınız bakalım, hesabımın bakiyesi faizi ile birlikte ne olmuş " diye sordu. Parası faizi ile birlikte 2 milyar 498 milyon liraya ulaşmıştı. 
   Ayşe Hanım Teyzem "meraklı" ya... Banka görevlisine "Bugün bu para ile dolar almaya kalksam bana kaç dolar verirsiniz " diye sordu. Banka görevlisi, "Teyzeciğim bugün dolar 1 milyon 479 bin liradan satılıyor. Bu konuşma geçen ayın sonunda oluyor. O günden bugüne dolar fiyatı değişti. Hesabınızdaki 2 milyar 498 milyon lira ile size 1.689 dolar verebilirim" dedi. 
   Ayşe Hanım Teyzem, kendi kendine bir hesap yaptı... Gördü ki, doları satarak Türk lirası almakla iyi etmiş. Bir yılda 1.000 doları 689 dolar getiri sağlamış. Başka anlatım ile dolar üzerinden bir yılda yüzde 69'a yakın faiz kazancı olmuş... 
   
   Dolarda kalan kaybetti 
   Ali Rıza Bey Amcam ise bir yıl önce, Ayşe Hanım Teyzem ile iddiaya girmişti. "Ben dolarda kalacağım... Sen doları bozdurduğun için zarar edeceksin" demişti. Bunu dedikten sonra da 1.000 doları ile bankada 1 yıl vadeli dolar hesabı açtırmıştı. 
   Ali Rıza Bey Amcam da geçen ayın sonunda bankaya gitti. Dolar mevduatının bir yıllık vadesi dolmuştu. Banka görevlisi, yüzde 3.7 faiz ile bankadaki parasının 1.037 dolara yükseldiğini söyledi. Amcam, "Acaba bugün bunu Türk lirasına dönüştürseniz ne olur " diye sordu. O gün dolar 1 milyon 479 bin liradan satılıyordu. Hesapladılar... "Amca senin doların 1 milyar 533 milyon lira ediyor" dediler. 
   Ali Rıza Bey Amcam, bir yıl önce Ayşe Hanım Teyzem gibi yaparak, 1.000 dolarlarını satmadığı için, bir yılda 652 dolar kaybetmişti. Türk lirası olarak kaybı ise 964 milyon lira idi. 
   Ali Rıza Bey Amcam ile Ayşe Hanım Teyzem beni aradı... Ayşe Hanım Teyzem, "Türk liralarıyla dolar alayım mı " diye, Ali Rıza Bey Amcam ise, "Dolarları satarak Türk lirası ile bankada hesap açayım mı " diye soruyordu... Onları uyardım... "Geçmişe bakarak, geçmişte olanlara güvenerek karar vermeyiniz... Gelecekte olacaklar ise, bilinse herkes ona göre davranır. Kimse kaybetmez. Herkes kazanır. Dolarda veya Türk lirasında kalmak veya birinden öbürüne geçmek kişisel bir tercihtir. Risk bu tercihi yapana aittir. Bana bir şey sormayınız" dedim. İkisi de küstü... "Sen de bir şey bilmiyorsun .." diyerek uzaklaştı. 
   
   Ayşe Hanım Teyzemin bozdurduğu 1000 dolar Ali Rıza Bey Amcamın sakladığı 1000 dolar bir yılda ne oldu Ayşe Hanım'ın durumu Ali Rıza Bey'in durumu Yatırılan para 1.662.500.000 TL. 1.000 dolar 1 yıl vadeli hesapta getirisi 40.9 3.7 1 yıl sonraki hesap bakiyesi 2.498.400.000 TL. 1.037 dolar 1 yıl sonra TL. karşılığı 2.498.400.000 TL. 1.533.700.000 TL. 1 yıl sonra dolar karşılığı 1.689 dolar 1.037 dolar 1 yılda TL. olarak ne kaybı - 964.700.000 TL. 1 yılda dolar olarak ne kaybı - 652 dolar 
   Açıklama 1 yıl önce 1 ABD doları 1.662.500 TL'ye satılıyordu. 1 yıl sonra 1 ABD doları 1.479.000 TL'ye satılıyordu. 
   
      
   
</TEXT>
</DOC>
