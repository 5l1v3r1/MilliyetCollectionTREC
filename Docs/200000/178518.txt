<DOC>
<DOCNO> 178518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sontur15.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu-Sen Cuma gününe kilitlendi... 
</HEADLINE>
<TEXT>

     Türkiye Kamu-Sen üyeleri, hükümetle memur sendikaları arasında Cuma günü gerçekleştirilecek toplu görüşmelerde uyuşmazlık zaptı imzalanması halinde, açlık grevine başlayacak. 
     Türkiye Kamu-Sen'den yapılan yazılı açıklamada, konfederasyonun ''Bir yandan toplu görüşme masasında mücadele verirken, diğer yandan da açlık grevi hazırlıklarını'' sürdürdüğü belirtildi. 
     Hükümetle yapılacak toplu görüşmelerin 4. oturumunun 29 Ağustos Cuma günü saat 10.00'da yapılacağı anımsatılan açıklamada, toplantının, kamu çalışanlarının taleplerinin netlik kazanacağı bir oturum olacağı vurgulandı. 
     Diyalog sürecini ön planda tutan Türkiye Kamu-Sen'in, uyuşmazlık zaptı imzalanması halinde, 31 Ağustos'ta, Ankara'daki başta olmak üzere, illerde bulunan toplu görüşme çadır ve bürolarının ''Açlık Grevi Çadırı ve Bürosu''na dönüştürüleceği bildirildi. Açıklamada, Ankara'da gerçekleşecek açlık grevine, konfederasyona bağlı sendikaların genel başkanları başta olmak üzere, yönetim, denetim ve disiplin kurulu üyeleri ile şube yöneticilerinin öncülük edecekleri belirtildi. 
     Açıklamada, Cuma günkü görüşmelerin olumsuz sonuçlanması durumunda, her ilden en az 1 otobüs dolusu üyenin, 31 Ağustos Pazar günü, açlık grevine eşlik etmek üzere Ankara'ya geleceği kaydedilerek, bu üyelerin, aynı günün akşamı, geldikleri illere dönecekleri ifade edildi. 
     1 Eylül Pazartesi günü, il temsilcileri, şube başkanları, yönetim, denetim ve disiplin kurulu üyeleri ile işyeri temsilcilerinin açlık grevinin, Türkiye genelinde 5 bin sendika yöneticisinin katılımıyla gerçekleştirileceği belirtildi. Açlık grevi süresinin belli olmaması nedeniyle, Türkiye Kamu-Sen Genel Başkanı Bircan Akyıldız, konfederasyona bağlı sendikaların genel başkanları ve genel merkez yönetim kurulu üyelerinin Ankara dışına çıkmamalarının kararlaştırıldığı kaydedildi. 
     Açıklamada ayrıca, illerdeki sendika yöneticilerinin de yıllık izinlerini alarak eylemlere eksiksiz katılacakları ifade edildi. 
     
</TEXT>
</DOC>
