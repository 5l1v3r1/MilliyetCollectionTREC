<DOC>
<DOCNO> 194170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/yasam/ayas.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıp turistlerin ürperten sonu... 
</HEADLINE>
<TEXT>

   Antalya'da kaybolan iki Alman kadının cesedi, ormanlık alanda vahşi hayvanlarca parçalanmış olarak bulundu. Türk arkadaşları da öldürüldü 
      TESLİME TOSUN, ÖNER ŞAN Antalya DHA 
   
   Manavgat'ta 17 Ekim'de kaybolan Alman avukat Anja Höfken 34 ve matbaacı Sebine Bader'le 43 Türk arkadaşları Erdoğan Özdoğan 40 ölü bulundu. 
   Stuttgart'tan nisanda bisikletle Avrupa turuna çıkan Höfken ve Bader, 14 Ekim'de Konya üzerinden Antalya'nın Kemer ilçesine geldi. İki arkadaş, burada tanıştıkları Özdoğan'la arkadaş oldu. 16 Ekim'de kiralık otomobille Manavgat'a giden üç arkadaş, rafting yaptıktan sonra Köprülü Kanyon'a geçti. Kanyon Pansiyon'da aynı odada kalan 2 kadınla Özdoğan'dan 17 Ekim'den sonra haber alınamadı. 
   
   5 bin euro çekildi 
   Özdoğan'ın ailesi de savcılık ve polise başvurdu. Jandarma ve AKUT ekiplerinin 30 Ekim'de başlattıkları arama çalışmaları sürerken, Serik'teki bir bankanın ATM'si kullanılarak Alman kadınların hesabından 5000 euro çekildiği belirlendi. 
   AKUT ekibi, dün Sağırın köyü yakınındaki ormanlık alanda yaklaşık 30 metre aralıkla iki cesetle karşılaştı. Üzerlerinden kimlik çıkmayan ancak Höfken ve Beder'e ait olduğu belirtilen çıplak haldeki cesetlerin belden aşağısının toprağa gömülü olduğu, açıkta kalan bölümün parçalandığı görüldü. Vahşi hayvanlar tarafından par-çalandığı tahmin edilen kadınların kafatasları olay yeri yakınında bulundu. Jandarma yetkilileri naylon ip ve bir spor ayakkabı dışında bir bulguya rastlanmadığını, kimliklerin DNA testi sonucu kesinleşeceğini kaydetti. AKUT ekibi, Özdoğan'ın cesedini de yakındaki bir ağılda buldu. 
   
   
</TEXT>
</DOC>
