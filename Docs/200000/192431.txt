<DOC>
<DOCNO> 192431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sondun17.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz yetişkinlerin yarısı "toplama-çıkarma" yapmaktan aciz .. 
</HEADLINE>
<TEXT>

     İngiltere'de yapılan bir araştırma, yetişkinlerin yarısının matematikte dört işlemi bile hakkıyla yapamadığını, lise bitirme sınavlarına girmeleri halinde dahi başarısız olacağını ortaya koydu. Hükümet tarafından yaptırılan ve sonuçları dün yayımlanan araştırmaya göre, 15 milyona yakın çalışan, en basit matematik işlemlerini bile tam olarak sonuçlandıramıyor. 
     Sonuçları değerlendiren Eğitim Bakanı ve yardımcılarıysa bu durumun eğitim politikalarında yılların hatalarının birikimiyle ortaya çıktığını savundu. Ülkede 7 milyona yakın yetişkinin, süper market alışverişleri sonrasında kasada, aldıklarının toplam bedelini bile hesaplayamayacak durumda olduğunu gösteren araştırma, 1.7 milyon yetişkinin de işyerinde kısa bir notu kaleme alamayacak durumda bulunduğunu ortaya koyuyor. 
     Yaygın cehaletin aşılabilmesi için lise bitirme sınavlarının beş temel dersinde ücretsiz kursların sürdüğünü bildiren Eğitim Bakanlığı yetkilileri, talebin düşüklüğünden yakınıyor. Araştırmanın, İngiltere ve Galler'de yaşayan 16-65 yaş arası 8 bin 700 yetişkin arasında yapıldığı, katılımcılardan yüzdeli indirim fiyatlarının hesaplanması, bir telefon numarasının akılda tutulması ya da bir barın yemek listesinin okunması gibi taleplerde bulunulduğu belirtiliyor. Araştırma sonucunda, dil bilgisi yeterliliği lise bitirme sınavlarının en başarısız düzeyinin bile altında kalan yetişkinlerin oranının yüzde 5 olduğu, yetişkin nüfusun yüzde 21'ine tekabül eden 6.8 milyon kişinin matematik bilgisinin de en kötü derecenin dahi altında kaldığına dikkat çekildi. 
     Araştırmaya göre, lise bitirme sınavlarında geçer notun altında kalan yetişkinlerin oranı yüzde 47 oldu. 
     
</TEXT>
</DOC>
