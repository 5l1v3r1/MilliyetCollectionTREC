<DOC>
<DOCNO> 164121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/soneko03.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındırlık Bakanı, ihaleler konusunda müteahhitleri uyardı 
</HEADLINE>
<TEXT>

     Bayındırlık ve İskan Bakanı Zeki Ergezen, siyasi iktidara yakın olan müteahhitleri para güçlerine dayanarak, bürokratlara yanlış iş yaptırmaya kalkışmamaları konusunda uyararak, ''Bu konuda da kırılmaz ceviz olduğumuzu hatırlatmak istiyoruz. Herkes hakkına razı olsun'' dedi. 
     Türkiye Müteahhitler Birliği'nin, inşaat sektörünün sorunlarını konuşmak amacıyla düzenlediği ''Gündem 2003'' konulu sohbet toplantısına katılan Ergezen, konuşmasına ''sizler ve bizler ekonominin en önemli ayağı olan inşaat sektörünün iki ailesiyiz. Biz sizler için velinimetiz. Önce bizim kadrimizi bilmeniz lazım. Parayı veriyoruz, hizmetin en iyisini talep etmekte hakkımız'' sözleriyle başladı. 
     Ergezen, sektördeki para probleminin azim ve kararlılıkla çözüleceğini, müteahhitlerin, yaptıkları işlerde paralarını alamamalarının güvensizlik ortamı oluşturmamasını isteyerek, Karayollarındaki ödenekler için Başbakan ile görüştüğünü, sorunun çözümü için çalışıldığını söyledi. 
     Yatırım ödeneklerinin azlığının işleri sürüncemede bıraktığını, bu nedenle müteahhitlerin sıkıntı çektiğini ve hatta bürosuna gidemeyen müteahhitler bulunduğunu belirten Ergezen, bu müteahhitlerden sadece siyasi iktidarlara yakın olanlar ile geçmişte birikimi bulunanların krizlere dayanabildiğini kaydetti. 
     Müteahhitlerin itibarlarını zedelememek ve şantiyelerini kapatmamak için çok yüksek faizlerle kredi aldıklarını da hatırlatan Ergezen, şöyle devam etti 
     ''Paran yoksa, iş ihale etmezsin. İş ihale ediyorsan, parayı bulmak mecburiyetindesin. Devlet ihale ettiği işin parasını vermek zorundadır. Burada suç sadece siyasi iktidarların da değil, sizin de payınız olduğunu bilmeniz lazım. Halen bu ortamda bile elindeki işi yapacak para yok, bir parasız işin daha peşinde koşan müteahhitlerimiz var. 
     Siz alırken bunların parasının varolduğunu bilerek mi aldınız Bile bile lades dediniz. Kendi kendinizi niye aldatıyorsunuz. Eğer samimiysek, yaptığımız işin karşılığını almak istiyorsak idareleri zor durumda bırakacak siyasi eğilimli yaklaşımları bize dayatmayın. Parasızlıktan şikayet edeceksiniz, yaptığınız hakedişin karşılığını alamayacaksınız, bizleri mevcut ödeneğin dışında işleri yapmaya zorlayacaksınız. İşiniz paranız kadar, paranız kadar da işiniz olması gerekir.'' 
     
     MÜTEAHHİTLERE UYARI 

     Ergezen, devletin itibarını sarsan yatırımların ihale edilmesinin de üzücü olduğuna işaret ederek, 16 yıldır yapımı süren ve 2 yıldır gereksiz sürtüşmeler nedeniyle çalışma yapılmayan Bolu Tüneli'ni buna örnek olarak gösterdi. 
     Sektörde geçmişten gelen hata ve sıkıntılar bulunduğunu belirten Ergezen, şunları söyledi. 
     ''Siyasi iktidara yakın olan müteahhitler para güçlerine dayanarak, bürokratlarımıza yanlış iş yaptırmaya kalkışmasınlar. Bu konuda da kırılmaz ceviz olduğumuzu hatırlatmak istiyoruz. Herkes hakkına razı olsun, işlerinizi kontrol edin. 
     Ne zaman işlerinizin karşılığını doğru dürüst alabildiniz Torpil bulmadan hakedişiniz size ne zaman ödendi Ben sizi tanımıyor muyum Bu işler yeni mi Hakedişleriniz ödenmediği için nasıl kapı kapı dolandığınızı, kimlere telefon açtırdığınızı bilmiyor muyum Hatta kendisini bakan yerine koyup, bürokratlara telefon açanları tanımıyor muyum Bu çile yeni değil, çoktan beri devam ediyor. Bunu birlikte aşacağız.'' Bakanlığı'nın çeşitli operasyonlara da maruz kaldığını hatırlatan Ergezen, bu operasyonlardan müteahhitlerin de yara aldığını, itibar kaybettiğini, ancak bunun düzeltilmesi gerektiğini söyledi. 
     Yolsuzluklarla ilgili manzaranın da üzücü olduğunu vurgulayan Ergezen, ''bizim siyasetçimizin, müteahhitimizin, bürokratımızın gayesinin merkezinde insan yoktur, bencillik vardır'' dedi. 
     Ergezen, duble yol ve konut projelerine de değinerek, 15 bin kilometre yol yapacaklarını söylediklerinde ''ihtiyaç yok, ana ulaşım planı içinde ele alınmadı, nereden para bulacaksınız'' gibi söylemlerle karşılaştıklarını hatırlatarak, ''bugün ise 15 bin kilometreye karşı çıkılmıyor. Benim payım, pastam ne olacak deniliyor'' şeklinde konuştu. 
     
     "YERİNİZİ TAYİN EDİN" 

     Bakan Ergezen, müteahhitlere, ''siz bizim dolaylı müşterimizsiniz, biz de sizin doğrudan doğruya müşteriniziz. Dolayısıyla böyle bir ikilem var, yerinizi iyi tayin edin'' diyerek, şöyle devam etti 
     ''Projelerden bahsediyorsunuz. Karayolları, köy yolları keşiflerin içinde. Gereksiz projeler, lüzumu olmayan alt geçitler... Buna ne para, ne de müteahhit dayanır. Şapkanızı önünüze koyun. Bu sıkıntılar yeni olmadı. Madem ki biz bu problemlerin iki önemli ailesiyiz. Dayanışma içinde olmak zorundayız. O halde duvarlar ötesinde birbirimizin kuyusunu kazacağımıza, duvarların önüne geçelim ve sırt sırta vererek, problemleri beraber çözelim. 
     Olup bitenleri, yazılanları ve yazdırtılanları da çok iyi biliyoruz. Hem iş, hem huzurlu ortam isteyeceksiniz hem de huzursuzluğu yapanlara kenardan bucaktan göz kırpacaksınız. Bunu da kimse yutmuyor. Sözüm bu meclisten dışarı, burada böyle birisi yok.'' 
     
     KAMU İHALE YASASI 

     Ergezen, ihaleye çıkarılan, ilana gönderilen konutların Kamu İhale Yasası nedeniyle bir türlü ihale edilemediğini de belirterek, ''Bu da sizin, IMF ve Dünya Bankası'nın hediyesi oldu. Bu yasayı değiştirelim dediğimde destek vermediniz. Şimdi de Maliye Bakanı yatırım ödenekleri harcanmıyor diyor. Çünkü ihale yapan yok'' dedi. 
     Ergezen, yasadaki değişikliği, karayollarındaki işleri ve konut yapımını hızlandırmak için düşündüğünü, ancak yanlış anlaşılması üzerine geri çekildiğini kaydetti. 
     
</TEXT>
</DOC>
