<DOC>
<DOCNO> 179785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/soneko24.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar bankası... Bonoların vadeli mevduata çevrilmesi gündemde... 
</HEADLINE>
<TEXT>

     Çeşitli illerden gelen kapatılan İmar Bankası mudileri, Bankacılık Düzenleme ve Denetleme Kurumu'nun BDDK önünde toplanırken, bankadan aldıkları Hazine bonolarının karşılığının ödenmesini istediler. 
     Grup, sloganlar atıp pankart açarken, gruptan mudileri temsilen iki kişi, BDDK yetkilileri ile yaklaşık bir saat görüştü. 
     Görüşme sonrasında, açıklama yapan mudi Murat Diler, yetkililerin öncelikle devlete güvenilmesi gerektiğini vurguladıklarını söyledi. 
     Yetkililerin, ''hazine bonolarını vadeli mevduata çevrilmesinin gündemde olduğunu'' ifade ettiğini belirten Diler, şöyle konuştu 
     ''Bunların bir kısmının yüzde 10-20 nakit olarak ödenebileceği, kalan bakiyeler için de, büyük bankalarda özellikle kamu bankalarında hesaplar açılabileceği ihtimali üzerinde duruyorlar. Ödeme süresinin çok uzun olmayacağını, bunun 2 seneyi geçmeyeceğini ifade ediyorlar.'' BDDK yetkililerine göre asıl problemin, ödemelerin ne şekilde yapılacağı konusu olduğunu anlatan Diler, yetkililerin Hazine bonolarının kayıtlarının düzgün olduğunu, ancak karşılıklarının olmadığına dikkat çektiklerini ifade etti. 
     Mudi Diler, yetkililerin önümüzdeki hafta içinde açıklama yapılacağını söylediklerini de bildirdi. 
     Bir başka mudi Ali Erol ise ''İmar Bankası'nda yasadışı işlemler yapan, kendilerine çıkar sağlayan kişiler ile bunlara engel olması gerekirken görevlerini yerine getirmeyen kişi ve kurumlar'' hakkında hukuki ve adli işlemler yapılması gerektiğini söyledi. 
     ''Devletimizden beklentimiz, sorunlarımıza bir an önce çözüm üretmesidir'' diyen Erol, ekonomik çöküntü içinde olduklarını ve bunun ivedilikle çözümlenmesi gerektiğini kaydetti. 
     Bu arada İstanbul'dan gelen mudilerden Abdulbaki Karahancı, kendini seyir halinde olan bir taksinin altına atmak istedi. Karahancı'yı yerden kaldıran mudilerle, Karahancı arasında kısa süreli tartışma yaşandı Mudilerin yanına gelen CHP Ankara Milletvekili Mehmet Tomanbay ise sorunları çözmek için çabalarının süreceğini söyledi. 
     Tomanbay, CHP olarak hükümeti ve BDDK'yı göreve davet ettiklerini belirtirken, ''Meclis'te elimizden geleni yapacağız, dayanışma içindeyiz'' dedi. 
     İmar Bankası mudileri, BDDK binası karşısında beklemeyi ise sürdürüyor. 
     
</TEXT>
</DOC>
