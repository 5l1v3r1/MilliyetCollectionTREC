<DOC>
<DOCNO> 162790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sontur11.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
En çok hata yapan doktorlar jinekologlar.. 
</HEADLINE>
<TEXT>

     Ankara Üniversitesi A.Ü Adli Tıp Anabilim Dalı Başkanı Prof. Dr. Hamit Hancı, Yüksek Sağlık Kurulu'nda incelenen dosyalara göre, Türkiye'de doktor hatalarında yüzde 40 ile jinekologların birinci, genel cerrahların ikinci ve acil müdahale doktorlarının üçüncü sırada geldiğini bildirdi. 
     Abant İzzet Baysal Üniversitesi AİBÜ Tıp Fakültesi Adli Tıp Anabilim Dalı tarafından, üniversitenin Kültür Merkezi'nde ''Hekimlerin Yasal Sorumlulukları ve Hakları'' konulu konferans düzenlendi. 
     A.Ü Adli Tıp Anabilim Dalı Başkanı Prof. Dr. Hamit Hancı, konferanstaki konuşmasında, Yüksek Sağlık Kurulu'nda incelenen doktorlara ait dosyaların yüzde 60-66'sında doktorların kusurluğu olduğu yönünde kararlar çıktığını bildirerek, bu sonuçlara ilişkin şu bilgileri verdi 
     ''Türkiye'de doktor hatalarında jinekologlar yüzde 40 ile birinci, genel cerrahlar ikinci ve acil müdahale doktorları üçüncü geliyor. Her tıbbi girişimin sapma riski, yani komplikasyonu vardır. Hekimler bu risk çerçevesinde görev yaparlar. Bu nedenle bir doktor hastasına iyileşeceğine dair garanti veremez. Ancak, tedbir alacağına ve elinden geleni yapacağına dair söz verebilir.'' 
     
     İLAÇLARIN YAN ETKİLERİ 
     Hekimlerin, ilaçların yan etkilerini bilmek zorunda olduğunu vurgulayan Prof. Dr. Hancı, ''Hasta, ilacın yan etkisine karşı bilgilendirilmek zorundadır. Her ilacın ölüm yan etkisi vardır ve hekim bunu reçetede belirttiğinde, kendi lehine bir delil kazanır. Böylece hasta ölse bile, hekim kusursuz sayılır. Fakat kesilmemesi gereken damar kesilmiş ve bir organ zarar görmüşse ya da hasta içinde ameliyat gereçlerinden biri unutulmuşsa tedbirsizlik ile yargılanabilir'' diye konuştu. 
     Hastaya tedavisi için gerekli ilacın hastanede bulunmaması durumunda, hekimin bir üst makama başvurabileceğinin altını çizen Hancı, ''Hastanede ilaç bulunmamasından kaynaklanan ölümlerde, hasta yakınları ilgili kurumlara dava açabilir. Böyle bir olayın yaşanmaması ve sorumluluk altında kalmamanız için böyle bir durumdan önce bir üst makama başvurarak hastanede ilacın olmadığını belirtip, ölümden sorumlu tutulmanıza engel olabilirsiniz'' diye kaydetti. 
     
     ''SAHTE RAPORUN CEZASI HAPİS'' 
     Prof. Dr. Hamit Hancı, hekimlerin sahte raporlar vermesinin suç teşkil ettiğini de hatırlatarak, konferansı izleyen hekimlere şu uyarıyı yaptı 
     ''Sınavlara hazırlanan öğrencilere doktor tarafından verilen raporun sahte olduğu anlaşılırsa, bunun cezası 3 ile 8 ay arası hapistir. Eğer herhangi bir şekilde savcı rapordan şüphelenir ve sahte olduğunu ortaya çıkarırsa, TCK'nın 354. maddesine göre rapor kime ve hangi niyetle verilirse verilsin yargılanır ve ceza alırsınız.'' 
     
     ''OLAY YERİ İNCELEME'' 
     Türkiye'de adli inceleme gerektiren olgularda olay yerine yetkili kişilerin dışında herkesin girdiğini belirten Prof. Dr. Hamit Hancı, şöyle konuştu 
     ''Olayla ilgisi olmayan ve yetkisi bulunmayan kişinin olay yerine girmesi tehlikeli olduğu kadar sakıncalıdır. Olay yerinde farkında olmadan bıraktığınız parmak izi ya da içtiğiniz sigaranın izmariti, sizi şüpheli sınıfına sokabilir, delilleri yok etmek için olay yerine girdiğiniz iddia edilebilir ve daha birçok suçlamayla karşı karşıya kalabilirsiniz.'' Konferansı, acil servis ve sağlık ocakları doktorları ile Bolu 2. Komando Tugayı'nda görev yapan doktorlar katıldı. 
     
</TEXT>
</DOC>
