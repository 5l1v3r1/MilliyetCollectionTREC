<DOC>
<DOCNO> 167379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sontur36.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni yazılımla kaçırılan uçaklarla terörist saldırı yapılamayacak 
</HEADLINE>
<TEXT>

     Yeni geliştirilen bir yazılım sayesinde kaçırılan uçakların, uçuşa yasak olan bölgelere girmesi engellenecek. 
     New Scientist dergisindeki habere göre, yeni yazılım destekli uçaklar, uçuşa yasak bölgelere yönlendirildiğinde rotasını değiştiriyor ve ters yöne doğru uçuyor. 
     Berkeley'deki California Üniversitesi'nde görevli bilim adamı Edward Lee ve ekibi, ''Soft Walls'' adını verdikleri yazılımla terörist saldırıları engellemeyi amaçlıyor. 
     Yazılım, uydu navigasyon sistemi GPS yardımıyla uçuşa yasak olan bölgeleri tanıyor. Sistem, uçuşa yasak bölgeye girilmek istendiğinde, pilota, uçağın şiddetli bir rüzgarla karşı karşıya olduğu hissini veriyor. 
     Yeni yazılımın modern bilgisayar destekli uçaklara yüklenmesi için, var olan yazılımın değiştirilmesi yeterli oluyor. 
     Lee, bilgisayar simülasyonlarında başarıyla denediği yeni sistemi, Boeing firmasının işbirliğiyle gerçeğe daha yakın simülatörlerde deneyecek. 
     
</TEXT>
</DOC>
