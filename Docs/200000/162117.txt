<DOC>
<DOCNO> 162117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/dunya/dun03.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Abbas Radikallerle diyaloğu sürdüreceğiz 
</HEADLINE>
<TEXT>

     Filistin Başbakanı Mahmud Abbas, HAMAS ve İslami Cihad gibi radikal gruplarla diyaloğu sürdüreceklerini belirtti. Filistin Başbakanı, radikal grupların İsrail’e yönelik saldırılarını durdurmalarını sağlamak için güç kullanmayacağını da ifade etti. Her türlü şiddet eylemine karşı olduğunu vurgulayan Abbas, göreve geldiğinden bu yana düzenlediği ilk basın toplantısında, İsrail’e karşı yumuşak davrandığı yönündeki eleştirileri kabul etmedi. Abbas, Akabe’deki konuşmasını Filistin lideri Yaser Arafat ile koordinasyon içinde hazırladığını da söyledi. Bu arada Filistin Dışişleri Bakanı Nebil Şaat, bölgeyi ziyaret etmekte olan İtalya Başbakanı Silvio Berlusconi’nin, Filistin lideri Yaser Arafat ile görüşmeyi reddetmesi halinde Başbakan Mahmud Abbas ile görüşmesine izin verilmeyeceğini söyledi. 
     

</TEXT>
</DOC>
