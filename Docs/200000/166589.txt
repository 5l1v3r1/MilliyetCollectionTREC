<DOC>
<DOCNO> 166589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sondun23.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kilise ile Atina Belediyesi arasında genelev kavgası.. 
</HEADLINE>
<TEXT>

     Atina Belediyesi'nin 2004 olimpiyatlarına kadar kentteki genelevlere yasal bir çalışma ortamını sağlama girişimi, Yunanistan Kilisesi'nin sert tepkisine yol açtı. 
     Yunan basınına göre, Yunanistan Kilisesi Başpiskoposu Hristodulos, konuyu, dün yapılan Kilise Yüksek Kurulu Holy synod toplantısında gündeme getirdi. 
     Yüksek Kurul, toplantıdan sonra yaptığı açıklamada, Atina Belediyesi'nin yaklaşımının Atina'ya hakaret anlamına geldiğini ve ülkenin en büyük yerel idaresinin seks turizmine gösterdiği yersiz ilgiye işaret ettiğini vurguladı. 
     Açıklamada ayrıca, ''Bu karar, yalnızca genç yabancı kadın ticareti yapan çeteleri tatmin eder'' denildi. 
     Atina Belediyesi yetkilileri ise tek arzularının yürürlüktekinin yerine daha gerçekçi bir yasal çerçeve oluşturmak olduğunu açıkladılar. 
     Belediye yetkilileri, amaçlarının lisanssız çalışan genelevleri faaliyetten men etmek olduğunu kaydederek, ''Açıkça görülüyor ki, Yüksek Kurul kararlarımızdan ve niyetlerimizden yeterince haberdar değil'' dediler. 
     
</TEXT>
</DOC>
