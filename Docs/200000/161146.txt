<DOC>
<DOCNO> 161146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/spor/spo06.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
2 FİLM BİRDEN 
</HEADLINE>
<TEXT>

Milli Takım, Slovakya ve Makedonya maçlarına farklı bir sistemle motive oluyor. Ay - Yıldızlılar'a, 'Varoluş' ve 'Titanlar' isimli filmler izlettirilip, hırs depolanıyor 
     Moral takviyesi 
     AVRUPA Şampiyonası Grup Elemeleri'nde Slovakya ve Makedonya ile yapacağı kritik maçlara Viyana kampıyla hazırlanan A Milli Takım, filmlerle motive oluyor. Menajer Can Çobanoğlu'nun İstanbul'dan götürdüğü üç filmden ikisi olan 'Varoluş' ve 'Titanlar'ı izleyen Ay - Yıldızlı futbolculara, takım ruhu önplana çıktığında elde edebilecekleri başarılar aşılanmaya çalışılıyor. 
     
     Odalara ziyaret 
     ÇOBANOĞLU'NUN görevleri bununla da bitmiyor. Milli Takım Menajeri, gecenin geç saatlerine kadar görevini sürdürüyor. Futbolcuların odalarını sırayla ziyaret eden Çobanoğlu, tek tek sıkıntıları dinliyor, ihtiyaçlara karşılık vermeye çalışıyor. Milliler'e iki maçın önemini tekrar tekrar anlatan Can Çobanoğlu, "Kazanmaktan başka bir yol yok" düşüncesini aşılıyor. 
     
'Takvimi biz belirlemedik'      Çobanoğlu patladı 
     A Milli Takım Menajeri Can Çobanoğlu, Slovakya ve Makedonya maçlarının tarihiyle ilgili yapılan eleştirilere yanıt verdi. Çobanoğlu, tarihleri UEFA'nın belirlediğini dile getirip, "Biz sadece bildirilen tarihte en avantajlı maç sıralaması yaparız. Önemli olan kritik sınavlar öncesine ve sonrasına maç almamaktır. İngiltere örneğinde olduğu gibi" diye konuştu. 
     
     'Prim yapıyorlar' 
     UYGULAMANIN on yıl önce de böyle olduğunu vurgulayan Çobanoğlu, kendisini eleştirenleri kuralları bilmemekle suçladı. Milli Takım Menajeri, "Lig tarihleri bile uluslarası takvime göre yapılır. Bizim üstümüzden kimse prim yapmaya çalışmasın. Önce kuralları öğrensinler. Ayrıca İngiltere rövanşını serinin en son koydurabilmek başlı başına bir beceridir" dedi. 
     
'Şimdi final zamanı'Futbol Federasyonu Başkanı Haluk Ulusoy, Viyana'da iddialı konuştu "Slovakya karşılaşması bir viraj. Ama bu gözler ne virajlar gördü" dedi 
     BİLAL MEŞE 

     'Hedefleri büyüttük' 
     KRİTİK Slovakya ve Makedonya maçları öncesinde Futbol Federasyonu Başkanı Haluk Ulusoy, hedeflerinin büyüdüğünü söyledi. Ulusoy, 2 maçta 6 puan kovalayacaklarını dile getirip, "Slovakya bir viraj. Ne virajlar gördü bu gözler. Slovakya engelini de aslanlar gibi geçeceğiz, moral kazanacağız. Bizim heyecanlarımız asla bitmez. Bu yarışta hep varolacağız" diye konuştu. 
     
     'Üçüncülük yetmez' 
     DÜNYA üçüncülüğünün büyük başarı olduğunu da vurgulayan Ulusoy, "Ancak biz kolay kolay doymayız" dedi. Futbol Federasyonu Başkanı, "Dünya Üçüncülüğü apoletini daha yukarı taşımak zorundayız. Bu da finaldir. Bize final oynamak yakışır. Önce gruptan çıkacağız, finallerde zirveyi kovalayacağız. İstediğimiz sürece her türlü hedefe ulaşırız. Bu konuda bize herkes güvensin" dedi. 
     
Kadro şekilleniyor      Nihat Hakan A.Ş. 
     VİYANA'DA hazırlıklarını yoğun bir şekilde sürdüren A Milli Takımımız'ın kritik Slovakya maçı öncesinde ideal on biri de belli olmaya başladı. Teknik heyetin Slovakya karşısında forvette Nihat ile Hakan Şükür'e forma vereceği öğrenildi. Savunmanın Fatih Akyel, Bülent, Alpay ve Ergün dörtlüsünden oluşacağı bildirildi. Orta sahada ise favoriler Okan, Yıldıray, Tugay ve Emre. 
     
     Nefes açtılar 
     VİYANA kampının ikinci gününde Ay - Yıldızlı ekibimiz, sabah çalışmasında kondisyona ağırlık vererek, hazırlıklarını ormanda sürdürdü. Şenol Güneş, çalışmayı basın mensuplarına kapattı. Akşam ise saha içi antrenmanlarına devam edildi. Yapılan çift kale maçta taktiksel hazırlıkları sürdürdü Güneş, çalışmayı sık sık durdurarak yapılan hataları anlattı. 
     
Güneş'ten uyarı      'Hepiniz yoruldunuz' 
     MİLLİ Takım Teknik Direktörü Şenol Güneş, Viyana kampında futbolcularını uyardı. Ligin bitimiyle birlikte herkesin rehavet havasına kapıldığını söyleyen Güneş, oyuncularından dikkatli olmalarını istedi. Güneş, "Biliyorum hepiniz yoruldunuz. Ne var ki, önümüzde bizi bekleyen büyük bir hedef var. İlk etapta Slovakya ve ardından da Makedonya'yı devirmek zorundayız" dedi. 
     
     'Sorumluluk önemli' 
     GÜNEŞ, kritik 180 dakikadan zaferle ayrılmalarının gerektiğini de hatırlattı. Milli takım hocası şunları söyledi "İki maçı da kazanıp, hep birlikte mutlu bir tatile çıkalım. Tüm gözler üstümüzde. Ülke insanımız bizden yeni başarılar bekliyor. Sorunlarınızdan arının, sadece bu iki maça motive olun. Slovakya'yı devirip, yolumuza emin adımlarla devam etmek zorundayız." 
     
     Milli Takım günlüğü 
     Başkana sulu şaka 
     MİLLİLERİN Avusturya kampı neşe içinde geçerken Ay - Yıldızlı futbolcular Başkan Haluk Ulusoy'u kros yaptıkları yerde bulunan göle attılar. Ulusoy, tüm çabalarına rağmen göle atılmaktan kurtulamadı. Yönetici Hüsnü Hayali de başkanla aynı sonu paylaştı. 
     
     Gezi programı 
     VİYANA'DAKİ çalışmalarını yarın sona erdirecek olan milliler, bugünü şehir turuyla değerlendirecek. Ay - Yıldızlılar'ın Opera binasınında başlayacak olan gezisi, Türk restaurantında yenecek yemekle son bulacak. 
     
     Vize çirkinliği 
     SLOVAKYA, Türk taraftarları maça sokmamak için çirkin oyunlar yapmaya başladı. Bratislava'ya yalnızca 68 kilometre mesafede bulunan Avusturya'daki Türk seyircilerine vize verilmedi. Gurbetçilere 3 bin kişilik yer ayrıldı. 
     
     Kapılar kapandı 
     A Milli Takım'ın kamp yaptığı otelde sıkı güvenlik önlemleri dikkat çekti. Kapıda 24 saat polisler nöbet tutarken, otelin giriş - çıkışları da kontrol altına alındı. Futbolcuların medya ile görüşmesi de yasaklandı. 
     
     Rakibe analiz 
     AY - Yıldızlı ekibimiz, Slovakya'yı Almanya'da özel bir firmaya analiz ettirdi. Slovaklar'ın maç kasetlerini gönderen milliler, detaylı bir rapor hazırlattı. Alman firması rakibin A'dan Z'ye tüm özellikleri tespit etti. 
     
     'Maçlar önemli' 
     SEZON sonunda Real Sociedad'tan ayrılacak olan Tayfun Korkut, birçok kulüpten teklif aldığını ancak milli maçların sonuna kadar kimseyle görüşmeyeceğini açıkladı. Tecrübeli futbolcu, Beşiktaş ile görüştüğünü doğruladı. 
     
     

</TEXT>
</DOC>
