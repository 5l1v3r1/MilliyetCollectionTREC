<DOC>
<DOCNO> 157498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sonspo13.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kocaelispor düştüğü gibi yeniden Süper Lig'e çıkacak..." 
</HEADLINE>
<TEXT>

     Kocaelispor Kulübü Başkanı Hikmet Erenkaya, mutlaka yeniden Birinci Süper Lig'e yükseleceklerini söyledi. 
     Hikmet Erenkaya, yaptığı açıklamada, Elazığspor karşısındaki 3-1'lik yenilgiyle Birinci Süper Lig'den düşüşlerinin resmileştiğini hatırlatarak, ''Kocaelispor, düştüğü gibi yeniden Birinci Süper Lig'e çıkacak, bundan kimsenin kuşkusu olmasın'' dedi. 
     Kocaelispor'un yeniden lige dönmesi için kentin birbirine kenetleneceğini ifade eden Erenkaya, şunları kaydetti 
     ''Gelecek haftalarda yapılacak toplantılarda, Kocaelispor'a ilgi duyan tüm kurumları biraraya getireceğiz. Kulübü sahipsiz bırakmamız mümkün değil. Kocaelispor bu kentin bir gerçeği. Bunu herkesin kabul etmesi gerekiyor.'' Kocaelispor Kulübü Yönetim Kurulu, başkan Hikmet Erenkaya'nın bir süre önce istifa ettiğini duyurması üzerine, 7 Haziran'da olağanüstü genel kurul yapılmasını kararlaştırmıştı. Erenkaya da, anılan tarihe dek görevini sürdüreceğini bildirmişti. 
     
</TEXT>
</DOC>
