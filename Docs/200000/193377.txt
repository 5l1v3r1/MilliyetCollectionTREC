<DOC>
<DOCNO> 193377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/guncel/gun20.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   ÖSS genelgesini Bakan imzaladı    Milli Eğitim Bakanı Hüseyin Çelik, ÖSYM genelgesini imzaladı. Çelik'e bir yazı gönderen ÖSYM Başkanı Prof. Dr. Savaş Küçükyavuz, kılavuzdaki "Bu kılavuzda yer alan kurallar, yayım tarihinden sonra yürürlüğe girebilecek yasama, yürütme ve yargı organlarıyla Yükseköğretim Kurulu kararları gerekli kıldığı takdirde değiştirilebilir" ifadesinin bulunduğunu bildirdi. Meslek liseleriyle ilgili değişikliğin katsayılarla ilgili olduğunu anımsatan Çelik de "Bu da sınavdan sonrasını ilgilendiriyor. Öğrencileri mağdur edecek halimiz yok. Genelgeyi imzaladım" dedi. 
   
   CNN TÜRK'te yeni yapılanma    3 Kasım 2003 tarihi itibariyle CNN Türk'te gerçekleştirilen yeni yönetim organizasyonu sonucunda Taha Akyol İcra Kurulu Başkan Yardımcılığı, Efe Önbilgin de Genel Müdürlük görevine atandı. Taha Akyol 1990'dan bu yana Doğan Yayın Grubu içinde çeşitli kademelerde görev aldı. Milliyet gazetesi köşe yazarı Akyol, Doğan Yayın Konseyi üyesi olarak da çalışmalar yaptı. 1999'da CNN Türk'ün kuruluşundan 2001'e kadar genel müdürlük görevini üstlenen Akyol, artık çalışmalarını başkan yardımcısı olarak sürdürecek. 
   
   ÖNBİLGİN GENEL MÜDÜR 
   Önbilgin de CNN Türk'ün kuruluşundan bu yana, sırasıyla genel müdür yardımcılığı ve genel müdür vekilliğinin yanında İcra Kurulu üyeliği görevini de başarılı şekilde yürüttü. Geçen hafta CNN'in Londra'da yapılan yönetim kurulu toplantısında alınan kararla genel müdürlük görevine atanan Önbilgin, 1993'te Bilkent Üniversitesi Ekonomi Bölümü'nden mezun oldu. Kariyerine Arthur Andersen firmasında mali danışman olarak başlayan Önbilgin, 1994'ten bu yana medya kuruluşlarında yöneticilik yapıyor. 
   
   
   
</TEXT>
</DOC>
