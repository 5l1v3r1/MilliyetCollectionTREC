<DOC>
<DOCNO> 162833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/guncel/gun10.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski istihbaratçı Avcı işbaşında... 
</HEADLINE>
<TEXT>

4 daire başkanını görevden alan İçişleri Bakanı, açıklamalarıyla Türkiye'yi sarsan Hanefi Avcı'yı Kaçakçılık ve Organize Suçlarla Mücadele Daire Başkanlığı'na getirdi 
     TOLGA ŞARDAN Ankara 

     TBMM komisyonlarına verdiği ifadelerin yanı sıra, kamuoyunda "çok şey bilen adam" olarak tanınan eski İstihbarat Daire Başkan Yardımcısı Hanefi Avcı, yeniden aktif göreve getirildi. İçişleri Bakanı Abdülkadir Aksu, Avcı'yı Kaçakçılık ve Organize Suçlarla Mücadele Daire Başkanı yaptı. İki kez İstihbarat Daire Başkanlığı yapan Sabri Uzun'u da üçüncü kez aynı göreve atayan Aksu, bu operasyonla eski ANAP lideri Mesut Yılmaz'ın kardeşi Turgut Yılmaz'a yakın olduğu iddia edilen Feray Şirin, Merih Kiter ve Coşkun Hayal'i görevden aldı. 
     Emniyet'te beklenen atamaların ilk aşaması için dün düğmeye basıldı. Aksu, dün 4 daire başkanını bakan onayıyla değiştirdi. Bir önceki hükümet döneminde göreve getirilen İstihbarat Daire Başkanı Merih Kiter, Kaçakçılık ve Organize Suçlarla Mücadele Daire Başkanı Coşkun Hayal, Asayiş Daire Başkanı Feray Şirin ve APK Daire Başkanı Arif Sezer merkeze alındı. 
     Yeni atamalarda, Avcı Kaçakçılık ve Organize Suçlarla Mücadele Daire Başkanlığı'na, Uzun İstihbarat Daire Başkanlığı'na, Hüseyin Özalp Asayiş Daire Başkanlığı'na ve Mustafa Gül-cü APK Daire Başkanlığı'na getirildi. 
     

</TEXT>
</DOC>
