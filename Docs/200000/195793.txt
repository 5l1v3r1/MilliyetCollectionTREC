<DOC>
<DOCNO> 195793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sontur33.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombalı saldırıya dünyadan tepkiler... Gül'ün telefon trafiği... 
</HEADLINE>
<TEXT>

     İstanbul'daki iki sinagogu hedef alan patlamaların ardından başta İsrail olmak üzere çeşitli ülkeler, gerek bizzat arayarak, gerekse yayınladıkları mesajlarla saldırıları kınadılar. 
     Patlamalara ilk tepki İsrail'den geldi. İsrail Dışişleri Bakanı Silvan Şalom, Başbakan Vekili ve Dışişleri Bakanı Abdullah Gül'ü telefonla arayarak başsağlığı dileklerini iletti. 
     Şalom, ayrıca bir açıklama yaparak, ''Dünyadaki hiçbir ülke, terörizme karşı güvence altında değildir, bu yüzden tüm devletler şer güçleriyle mücadele etmek zorunda'' diye konuştu. Şalom, uluslararası toplumun, İstanbul'da olan biteni kınamakla yetinmeyip dünyayı ilgilendiren bir olay olan terörizme karşı güçlü bir şekilde harekete geçeceğini umduklarını da belirtti. 
     ABD Dışişleri Bakanı Colin Powell, Bakan Gül'ü telefonla arayarak, İstanbul'daki patlamalar nedeniyle başsağlığı diledi. 
     Diplomatik kaynaklardan edinilen bilgiye göre, Kayseri'de bulunan Gül'ü telefonla arayan Powell, patlamalarda hayatını kaybedenler için başsağlığı dileklerini iletti. 
     İngiltere Dışişleri Bakanı Jack Straw da, patlamalar nedeniyle Gül'e başsağlığı mesajı yolladı. 
     
     AB'DEN TEPKİLER 
     AB Ortak Dış Politika ve Güvenlik Yüksek Temsilcisi Javier Solana da yazılı açıklama yaparak, İstanbul'daki terör eylemlerini kınadı. 
     Solana, açıklamasında, İstanbul'da çok sayıda masum insanın ölümüne ve yaralanmasına neden olan terör eylemleri karşısında dehşet içinde kaldığını belirterek, bu eylemleri kınadığını bildirdi. 
     Javier Solana mesajında, Türk hükümetine ve terör eylemlerinin kurbanlarının ailelerine başsağlığı dileyerek, dayanışma içinde olduklarını duyurdu. 
     Solana, terör eylemlerini ''hoşgörüsüzlük ve dışlamanın kabul edilemez bir simgesi'' olarak nitelendirdi ve bunların ortadan kaldırılması gerektiğini söyledi. 
     AB Komisyonu da İstanbul'daki terör eylemlerini kınadı. Komisyon açıklamasında, ''İstanbul'da iki sinagoga yönelik dehşet verici saldırıların kurbanlarının aileleriyle dayanışma'' mesajı verildi. 
     Komisyon Başkanı Romano Prodi de saldırıların ardından İtalya'nın Milano kentindeki bir sinagogu ziyaret etti. 
     İtalyan ANSA ajansına göre, Milano'daki sinagogu kısa bir süre ziyaret eden Prodi, Yahudi topluluğuna tüm AB ülkeleri adına başsağlığı diledi. 
     Prodi, ''Teröristlerin nefret etmede gösterdiği ısrarı, bizim sevmekte gösteremememiz beni kaygılandırıyor. Avrupa'da eski korkular canlanabilir'' dedi. 
     
     ALMANYA VE FRANSA'DAN TEPKİLER 
     Alman hükümeti de İstanbul'daki bombalı saldırıları şiddetle kınadı. 
     Almanya Başbakanı Gerhard Schröder, saldırılardan dolayı Başbakan Tayyip Erdoğan'a bir başsağlığı mesajı gönderdi. 
     Schröder, mesajında, ''Birçok insanın öldüğü ve yaralandığı İstanbul'daki bombalı saldırı haberini büyük üzüntüyle müşahede ettim. Sizin ve Türk halkının, özellikle de kurbanların ailelerinin üzüntülerini içtenlikle paylaştığımı iletmek istiyorum'' dedi. 
     Almanya Dışişleri Bakanı Joschka Fischer tarafından Alman hükümeti adına yapılan yazılı açıklamada da, Almanya'nın, özellikle Yahudilere yönelik bu saldırıları şiddetle kınadığı belirtilerek, ''Bu vahşi saldırıların hedefinin, bugünkü Şabat nedeniyle sinagoglarda dua etmek için toplanan insanlara yönelik olması bizi özellikle büyük üzüntüye sevk etmiştir'' denildi. 
     Kurbanların ailelerine başsağlığı, yaralılara da şifalar dileyen Fischer, insan hayatını hiçe sayan bu ''Yahudi düşmanı saldırıları'' düzenleyenlerin bir an önce bulunarak, mahkeme huzuruna çıkartılmaları gerektiğini ifade etti. 
     İstanbul'daki saldırılar, Fransa tarafından da kınandı. 
     Fransa Cumhurbaşkanı Jacques Chirac, Cumhurbaşkanı Ahmet Necdet Sezer'e gönderdiği mesajda, İstanbul'daki patlamaların ardından, ''Fransa'nın Türkiye'nin acısını paylaştığını'' ifade etti. 
     Chirac, Fransa Cumhurbaşkanlığı tarafından içeriği açıklanan mesajında, ''İstanbul'da iki sinagoga terörist saldırı düzenlendiğini öğrenmekten büyük üzüntü duyduğunu ve çok şaşırdığını'' belirtti. 
     Fransa Dışişleri Bakanlığı sözcüsü Herve Ladsous, ''iğrenç'' olarak nitelendirdiği saldırıları kınadıklarını söyledi. 
     
     YUNANİSTAN VE DİĞER ÜLKELER 
     Yunanistan Başbakanı Kostas Simitis de, Başbakan Erdoğan'a başsağlığı mesajı göndererek başsağlığı diledi. 
     Yunanistan Dışişleri Bakanı Yorgo Papandreu da yazılı bir açıklama yaparak, İstanbul'da bugün düzenlenen ve masum vatandaşların yaşamını yitirmesine yol açan ''Barbarca, iğrenç ve kör şiddet eylemini şiddetle kınadığını'' belirtti. 
     Türk halkı, hükümeti, kurbanların aileleri ve İstanbul'daki Musevi cemaatine başsağlığı dilediğini kaydeden Papandreu, ''Kin, şiddet, terör, ırkçılık, yabancı düşmanlığı ve antisemitizme karşı mücadelemizin sürekli olması gerekiyor'' dedi. 
     Papandreu'nun, Dışişleri Bakanı Gül'ü bizzat telefonla da aradığı ve başsağlığı dileklerini ilettiği öğrenildi. 
     Belçika Başbakan Yardımcısı ve Dışişleri Bakanı Louis Michel de İstanbul'daki iki sinagogu hedef alan terör eylemleri nedeniyle ''derin bir şok'' yaşadığını belirterek bu eylemleri kınadı. 
     İspanya Dışişleri Bakanı Anna Pallacio da Bakanı Gül'ü arayarak başsağlığı diledi. 
     Papa İkinci Jean Paul, bombalı saldırıların ardından barış çağrısında bulundu ve Türk halkına başsağlığı diledi. 
     Papa'nın yardımcılarından Kardinal Angelo Sodano, yaptığı açıklamada, Papa'nın kendisini tüm Türk ulusuna ve patlamalarda ölenlerin ailelerine başsağlığı dilemekle görevlendirdiğini söyledi. 
     Sodano'ya göre Papa, mesajında tüm insanları yeniden barış için teröre karşı harekete geçmeye çağırdı. 
     
     KKTC CUMHURBAŞKANI DENKTAŞ 
     KKTC Cumhurbaşkanı Rauf Denktaş da saldırıları kınadığını belirterek, terörün kimseyi başarıya ulaştırmadığını söyledi. 
     Denktaş, KKTC'nin 20. kuruluş yıldönümü kutlamaları çerçevesinde Dr. Fazıl Küçük Bulvarı'nda düzenlenen törende yaptığı konuşmada, ''Bugünkü coşkumuzun üzerine beklenmedik bir gölge düşürülmüştür. Yabancı odakların kuklaları, güzel İstanbul'da büyük bir vahşet eylemini yapmışlar, masum insanları öldürmüşler, birçok can kardeşimizi yaralamışlardır'' diye konuştu. 
     Pakistan Devlet Başkanı Pervez Müşerref, Cumhurbaşkanı Ahmet Necdet Sezer'e gönderdiği mesajda, Türk halkına olan desteğini ifade ederek, patlamaların sorumlularının bir an önce yakalanarak adalet önüne çıkarılması temennisini dile getirdi. 
     Pakistan Başbakanı Zaferullah Han Cemali de Başbakan Erdoğan'a gönderdiği başsağlığı mesajında saldırıları kınadıklarını bildirdi. 
     Bu arada Bulgaristan ve Romanya dışişleri bakanları da Bakan Gül'ü telefonla arayarak başsağlığı diledi. 
     
</TEXT>
</DOC>
