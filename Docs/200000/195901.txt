<DOC>
<DOCNO> 195901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sondun23.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum Basını Erdoğan-Denktaş tamamen aynı görüşte... 
</HEADLINE>
<TEXT>

     Başbakan Recep Tayyip Erdoğan'ın 20. kuruluş yıldönümü kutlamalarına katılmak için dün KKTC'ye yaptığı ziyarete ve açıklamalarına geniş yer veren Rum basını, Erdoğan'ın, KKTC Cumhurbaşkanı Rauf Denktaş'la ''tamamen aynı görüşte'' olduğunu öne çıkardı. 
     Fileleftheros gazetesi, ''Aynı ritimde oynadılar. Erdoğan-Denktaş tamamen aynı görüşte olup fonda iki devletli çözümden söz ettiler. BM sürecine 'Evet', devletin lağvedilmesine ise 'hayır'. Erdoğan'ın Kıbrıs konusundaki açıklamaları, iki devletli çözüm için Ankara ve Denktaş'ın bilinen görüşlerinin tekrarından başka bir şey değildi'' ifadelerini kullandı. 
     Mahi gazetesi, ''Denktaş'la tamamen aynı çizgide. Erdoğan 'gerçeklerde' ısrar ediyor. Ambargonun kaldırılmasını talep ediyorlar'' diye yazdı. 
     Politis gazetesi ise Denktaş'ın dün her yönüyle tatmin edilmiş görünme hakkı bulunduğunu, Başbakan Erdoğan'ın özünde görüşlerini tam olarak benimsemesinin ötesinde, kendisinin söylemlerini de kullandığı yorumunu yaptı. 
     Gazete, ''Erdoğan, bir başka değişle Denktaş .. Türk Başbakan Kıbrıs Türk Liderinin görüşleriyle ortaya çıktı'' ifadesini kullandı. 
     Diğer Rum gazeteleriyse Erdoğan'ın ziyaretiyle ilgili şunları yazdı 
     Simerini ''Ha Denktaş ha Erdoğan. Türk Başbakan iki devletli çözümü destekledi.'' Alithia ''Çözümsüzlük çözüm değil... Erdoğan BM Genel Sekreteri'nin Kıbrıs konusunda devreye girmesini ve iki devletli çözüm istiyor.'' Sunday Mail Cyprus Mail ''Erdoğan Kıbrıs sorununa bulunacak çözüm gelecekte gerginlik yaşanmayacağını garanti etmeli.'' Politis gazetesiyse, dünkü törenlerde şimdiye kadar görülmemiş uzunlukta KKTC bayrağı taşındığını da okuyucularına duyurdu. 
     Politis gazetesi, ''Erdoğan Amerikalılara Ne Söz Verdi'' başlığıyla verdiği haberde, Amerikan kaynaklarından edinilen bilgilere dayanarak, Erdoğan'ın Amerikalı yetkililere, ''KKTC'nin iç siyasi konularına karışmama, Denktaş tarafından gündeme getirilen ve kapalı bölge Maraş'ın yerleşime açılması konusunu dünkü ziyarette gündeme getirmeme sözü verdiğini'' iddia etti. 
     Gazete, Maraş'la ilgili açıklamanın seçimlerin sonucuna bakılmaksızın seçimlerden sonra yapılacağını da savundu. 
     
</TEXT>
</DOC>
