<DOC>
<DOCNO> 192650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/yazar/uras.html </URL>
<DATE> 2003/11/01/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Bankalar "her şeye rağmen" kültürü - sanatı destekliyor 
</HEADLINE>
<TEXT>

   
   Büyük bir bankacılık krizi yaşandı. Bankalarımız şimdilerde "harcamalarında daha dikkatli". Dua edelim de bankaların kültür ve sanatı destekledikleri harcamalar kısılmasın. Çünkü kültür ve sanata en büyük desteği bankalar veriyor. Akbank'ın, Garanti'nin, İş Bankası'nın ve Yapı Kredi'nin sanat galerileri, Beyoğlu'nun çizgisini yükseltiyor. 
   Yapı Kredi'nin Galatasaray'daki Kültür ve Sanat Merkezi, kitabevi, sergi ve konferans salonlu ve kütüphanesi ile benzerlerinin en "faal"i. Ekonomideki sorunlara, bankaların harcamalarda kısıntıya gitmesine rağmen yayın ve etkinliklerini sınırlamayan, aksatmayan Yapı Kredi yöneticilerine, kitapları okuyan, sergileri izleyenlerden biri olarak teşekkür ediyorum. 
   İstanbul'da iseniz veya yolunuz düşerse mutlaka Galatasaray'da Yapı Kredi Kültür ve Sanat Merkezi'ne uğrayınız. Bakınız neler var 
   
   Capa'nın sergisi 
   Capa, savaşlarda çektiği fotoğraflarla ünlenmiş bir fotoğrafçı. 1954'te 41 yaşında, Fransız - Hind - i Çin Savaşı'nı izlerken mayına bastı ve öldü. Capa, 1946'da Türkiye'de çevrilen "Turkey's 100 Million Türkiye'nin 100 Milyonu" isimli dokümanter filmin çekiminde görev almış. Bu sırada Türkiye fotoğrafları çekmiş. Bu fotoğraflar ilk defa İstanbul'da sergileniyor. İstanbul ve Ankara yaşamını yansıtan fotoğraflar sanat değeri bakımından da önemli. 
   Urartulular Van Gölü ve çevresinde yaşamış. Erken Urartu dönemi MÖ 13. asırda, Klasik Urartu Dönemi MÖ 9. asırda başlıyor. Zorlu tabiat şartlarında yaşayan Urartuluların yazıtları, metal işçiliğindeki ustalıkları, günümüzdeki altın ve gümüş takıların esasını teşkil eden çizim yetenekleri ve yüksek estetik değerleri, hala kullanılan su sistemleri ne büyük bir medeniyetin kalıntıları gizli kazılarda bulunup Türkiye'den kaçırılmış. Dünyanın en ünlü müzelerinde sergileniyor. Yapı Kredi'nin İstanbul'da düzenlenmesini sağladığı sergi "Türkiye'deki ilk Urartu sergisi"... 
   Ünlü ressamımız Ömer Uluç, önce resim yapıyordu. Resme, heykeli daha sonra da "nesne"yi ekledi. Ömer Uluç, "resim heykel nesne" bütünlüğündeki son sergisi nedeniyle ünlü sanat adamı Robert C. Morgan ile yaptığı sohbette şunları söylüyor "...Bir 'form', kafamda oluşurken başka imajları da çağırır. Ben bu çağırmaları duyarım. Alacakaranlıkta görürüm birini... Sonra bir diğerini... Sonra bir diğerini avlarım... Önce onların sadece resmini yapıyordum... Sonra heykelini yaptım... Şimdi bir üçüncü ekleniyor 'oluşuma'... Bir 'nesne'den alınmış dökümler Kovalar, toplar, tekerlekler... Çoğunlukla polyesterden yapıldı bunlar... İleride dördüncü, beşinci... Neden olmasın " Uluç'un heykelleri, nesneleri ve resimleri pek güzel. Yapı Kredi Yayınevi'nde sergilerle ilgili kitaplar, kataloglar satılıyor. Mutlaka uğrayınız. 
   
      
   
</TEXT>
</DOC>
