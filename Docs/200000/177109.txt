<DOC>
<DOCNO> 177109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/spor/spo01.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu döktürdü 
</HEADLINE>
<TEXT>

   'Federasyon, İlhan'ı beklediğim için bana özel ödül vermeli'... 'Biz gideceğiz, Feyyaz gelecek. O en iyiler arasında olacak'... 'En sorunsuz takım biziz. Ancak basın bunun tersini yazıyor" 
      ORHAN YILDIRIM 

   
   İlhan'a söz yok 
   BEŞİKTAŞ Teknik Direktörü Lucescu dünkü antrenmandan sonra çarpıcı açıklamalar yaptı. Rumen teknik adam, sakatlığı giderek geçen ve çalışma hırsıyla göz dolduran İlhan Mansız'a övgüler yağdırdı. Mircea Lucescu, "İşte İlhan'ı gördünüz. Her geçen gün daha iyiye gidiyor. Yabancı almayıp, onu beklediğim için futbol federasyonu bana özel ödül vermeli" diye konuştu. 
   
   'Feyyaz önemli isim' 
   BASIN mensuplarının "Transfer yoksa neden Feyyaz'ı Brezilya'ya yolladınız " sorusuna Lucescu, "Geleceğin teknik direktörünü hazırlıyorum. Biz gideceğiz, o gelecek. Bu yüzden Feyyaz bugün Brezilya'da, yarın İspanya ya da İtalya'da olabilir. Geleceğe dönük isimleri izliyor" dedi. Beşiktaş'ın hocası, takım içinde as - yedek gibi bir ayrımın yapılmadığını da açıkladı. 
   
   'Sıkıntı duymuyoruz' 
   YENİ sezona bütün takımların sıkıntılı başladığını vurgulayan tecrübeli hoca, en sorunsuz ekibin Beşiktaş olduğunu iddia etti. Lucescu şunları söyledi "Dört büyükler arasında en rahat olan takım biziz. Ancak basın bunun tam tersini yazıyor. Bu yüzden ben konuşsam da, konuşmasam da farketmiyor. Özellikle bir sıkıntı varmış havası estirilmesi çok yanlış." 
   
   Transfer durdu    KARTAL yabancı transferindeki arayışlarını şimdilik dondurdu. Mircea Lucescu'nun İlhan Mansız'ı bekleme konusundaki ısrarının ardından Siyah - Beyazlılar, yeni bir yıldız alınmasından vazgeçti. Başkan Serdar Bilgili'nin, yabancı isteyen Hüsnü Güreli'yi ikna ettiği öğrenildi. Yönetim, ihtiyaç duyduğu takdirde ara transferde takıma takviye yapma kararı aldı. 
   BREZİLYA'DA futbolcu izleyen Yardımcı Antrenör Feyyaz Uçar, Gremio'da forma giyen Fernando'yu büyüteç altına aldı. Siyah - Beyazlılar'ın gündemine daha önce de gelen Sambacı'nın ara transfer döneminde kiralanması ve sezon sonunda bonservisiyle alınmasının planlandığı bildirildi. Uçar'ın, yıldız futbolcu için Mircea Lucescu'ya detaylı bir rapor hazırlayacağı da açıklandı. 
   
   İlhan Mansız izin kaptı    KARTAL'IN yıldızı İlhan Mansız, İtalya'ya tedavi için geri dönmeme konusunda Lucescu'yu ikna etti. Golcü futbolcu, durumunun iyi olduğunu ve kısa bir sürede hazır olacağını garanti etmesi üzerine İstanbul'da kalış iznini kopardı. 
   
   Ahmed Hassan formaya yakın    SİYAH - Beyazlı takımın Mısırlı yıldızı Ahmed Hassan, antrenmanlarda sergilediği performansla Lucescu'nun gözüne girdi. Tecrübeli oyuncunun, Ankaragücü maçında ilk on birde forma bulmasının gündeme geldiği öğrenildi. 
   
   Sergen Yalçın Sorun etmem    SERGEN yedek kalmanın kendisini olumsuz etkilemediğini dile getirdi. Yıldız futbolcu, "Kimse bunu sorun haline getirmemeli. Sabredip, çalışıp, teknik kadronun istediği düzeye gelmek için uğraşıyorum" dedi. 
   
   
</TEXT>
</DOC>
