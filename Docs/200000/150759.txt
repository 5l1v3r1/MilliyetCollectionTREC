<DOC>
<DOCNO> 150759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/soneko53.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında bugün... 
</HEADLINE>
<TEXT>

     Hafta başından itibaren pozitif bir hava yakalayan piyasalar, son günü sakin geçirdi. 
     1. seansta yaklaşık 170 puanlık bir bantta dalgalanan endeks, 10.66 puan ve yüzde 0.10'luk bir artışla 11,229.90 puandan kapandı. 
     2. seansta endeksin seyir bandı 60 puan oldu. Hareketsiz bir seyrin ardından endeks 24.14 puanlık artış gösterdi ve haftayı 11,254.04 puandan tamamladı. İstanbul Menkul Kıymetler Borsası'nda İMKB ikinci seanstaki ortalama artış yüzde 0.21, günlük ortalama artış ise yüzde 0.31 olarak gerçekleşti. 
     Borsa uzmanları, Pazartesi günü endeksin 10,800 bölgesini güçlü bir şekilde geçmesinin ardından 11,545 direnç bölgesine doğru yaşanan hareketlerin piyasaya canlılık getirdiğini belirterek, özellikle 11,300 seviyesinin hala önemini koruduğunu, bu bölgenin üzerinde kalınması halinde 11,545 direnci kırılarak 12,200 seviyesine doğru bir yükseliş başlayabileceğini kaydediyorlar. 
     
     DOLAR 
     Kapalıçarşı'da dün 1 milyon 615 bin liradan kapanan dolar, güne 1 milyon 610 bin liradan, 1 milyon 763 bin liradan kapanan Euro da 1 milyon 755 bin liradan başladı. 
     Gün sonunda doların satış fiyatı 1 milyon 602 bin liraya, Euro'nun satış fiyatı da 1 milyon 742 bin liraya geriledi. 
     Merkez Bankası, doların bugünkü efektif kurunu alışta 1 milyon 597 bin 417 lira, satışta ise 1 milyon 608 bin 655 lira olarak açıkladı. Böylece dolar, Merkez Bankası'nın dünkü kurlarına göre, alışta 3 bin 312 lira, satışta ise 3 bin 335 lira geriledi. 
     
     TAHVİL-REPO 
     İMKB Tahvil ve Bono Piyasası Kesin Alım Satım Pazarı'nda işlem gören 28 Nisan 2004 vadeli, bugün valörlü tahvilin bileşik faizi 0.09 puan yükseldi. 
     Basit getirisi yüzde 58.16, bileşik getirisi yüzde 57.73'ten kapanan bu kağıdın aynı gün valörlü işlemlerinde, dünkü bileşik getiri yüzde 57.64 olmuştu. 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda, 3 günlük faiz ortalama yüzde 44.00 oldu. 
     Bankalararası TL interbankında da gecelik faiz oranı, ortalama yüzde 44.00 olarak gerçekleşti. 
     





</TEXT>
</DOC>
