<DOC>
<DOCNO> 164081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sondun01.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziyal "Gül'ün ABD'yi en kısa zamanda ziyareti planlanıyor" 
</HEADLINE>
<TEXT>

     ABD'de bulunan Dışişleri Bakanlığı Müsteşarı Uğur Ziyal, program ve gündem üzerindeki çalışmaların tamamlanmasına bağlı olarak Dışişleri Bakanı Abdullah Gül'ün, en kısa zamanda Washington'u ziyaret etmesinin planlandığını söyledi. 
     Ziyal, Washington'da, Ulusal Basın Kulübü'nde NPC düzenlediği basın toplantısında, Dışişleri Bakanı Gül'ün ABD'yi ziyaretine ilişkin bir soru üzerine, ''size tam bir tarih veremem. Ancak programların çakıştırılması, gündemin hazırlanması tamamlandıktan sonra ziyaretin tarihi verilebilir. Ama en kısa zamanda gerçekleşecek'' dedi. 
     Bir katılımcının, ''bir ay içinde olabilir mi '' sorusu üzerine, ''bilemiyorum. Eğer program ve gündem o kadar kısa sürede hazırlanırsa, olabilir'' diye konuştu. 
     
     ''IRAK IRAK'TIR'' 
     Habur sınır kapısında yaşanan zorluklara ilişkin bir soru üzerine Ziyal, ''bize göre artık Irak Irak'tır. Bu yeni realitedir. Kuzey Irak diye bir şey yok. Iraklı Kürtler'in geleceği de Bağdat'tadır. Biz aynı şeyi Türkmenlere de söylüyoruz'' dedi. 
     Türkiye'nin bu anlayışına, Bulgaristan'daki Türkleri örnek gösteren Ziyal, Bulgar Türklerinin, milliyetçilik gütmediklerini ve Bulgaristan ile Türkiye arasında dostluk köprüsü oluşturduklarını vurguladı ve Türkiye'nin politikasının her yerde bu yönde olduğunun altını çizdi. 
     Habur'daki zorlukları ise ''yanlış'' olarak değerlendiren Ziyal, ''Irak artık tek bir ülke. Gümrük uygulamaları, ülkenin bütün sınırlarında aynı olmalı. Türkiye sınırında başka, Kuveyt sınırında başka olamaz'' dedi. 
     Ziyal, Irak Kürdistan Demokratik Partisi'nin IKDP bölgede geçiş ücreti olarak 20 dolar aldığını, daha sonra bu parayı 120 dolara çıkarmaya kalktığını söyledi. 
     Türkiye'nin uyarıları üzerine bu rakamın tekrar 20 dolara indirildiğini belirten Ziyal, ''bunlar çok yanlış uygulamalar. Bu düşüncemizi ABD'ye de ilettik. Bir gümrük alınacaksa, bunu tek bir otorite yapmalıdır. Eğer tek bir Irak anlayışında uygulama yürütülemezse, bu Irak'ın geleceği için de adil olmaz'' dedi. 
     
     İKİLİ İLİŞKİLER- 
     ABD'deki temaslarını değerlendiren Ziyal, iki ülke ilişkileri bakımından Irak ve Ortadoğu barış süreci konularının öne çıktığını, Irak'ta yeni bir devlet kurulması aşamasında bulunulduğunu kaydetti. 
     ''Türk-Amerikan ilişkilerinde ne yaşandı '' sorusuna yanıt olarak da Ziyal, Türkiye'de yönetimin, Irak konusunda bir değerlendirmeye gittiğini ve ABD'ye Irak konusunda destek verme sonucuna ulaştığını ancak parlamentonun, bu görüşün tam tersi yönde bir karara vardığını anlattı. 
     Ziyal, ''ABD, Türkiye'deki durumun, demokratik sürecin sonucu olduğunu anladı. Hayal kırıklığı oldu. Ancak hayal kırıklığı karşılıklıydı. Şimdi önümüzde, Irak'ın yeniden yapılanması süreci var. Bu konuda işbirliği yapmalıyız'' dedi. 
     Irak'ın yeniden yapılanması süreci için ABD'ye paket öneri getirdiklerine işaret eden Ziyal, işbirliğinin, Ankara ve Washington'un yanı sıra Irak'ın Amerikalı sivil yöneticisi Paul Bremer'in ekibini de katacak şekilde Bağdat'ta aranacağını kaydetti. 
     Bir gazetecinin, bu işbirliği önerisine ABD'nin nasıl yaklaştığı sorusu üzerine Ziyal, Irak'ın yeniden yapılanmasına Türkiye'nin katılmasının doğal olduğunu ve bunun olacağının farz edildiğini söyledi. Uğur Ziyal, Türk şirketlerinin, başka ülkelere göre daha avantajlı özellikleri olduğunu kaydetti. 
     Türk-Amerikan ilişkilerinde ağırlığı olan tek bir konu bulunmadığını vurgulayan ve ilişkilerin çok boyutluluğuna dikkati çeken Ziyal, ''karşılıklı güven yerinde. Biz ABD'ye inanıyoruz, ABD bize inanıyor. Karşılıklı samimiyetimize de inanıyoruz'' dedi. 
     
     İNCİRLİK 
     Türkiye'nin, İncirlik Üssü'nün askeri amaçlarla kullanımına karşı olup olmadığı yönündeki bir soru üzerine Ziyal, İncirlik Üssü'nün, Türk-Amerikan ilişkileri için önemli olduğunu ve karşılıklı dayanışmaya hizmet ettiğini söyledi. 
     İncirlik'in özellikle Körfez Savaşı'nda, savaş amaçlı kullanıldığını hatırlatan Ziyal, Irak'ta artık yeni bir durum ortaya çıktığını ve bütün ülkenin, Amerikan kuvvetlerinin kontrolünde olduğunu hesaba katarak, uçuşa yasak bölge uygulamasının, dolayısıyla Kuzeyden Keşif Güç uygulamasının sona erdiğini kaydetti. 
     Bu konuda Türkiye'nin, ABD ve İngiltere'ye danıştığına da işaret eden Ziyal, İncirlik Üssü'nün muhafaza edilmesinin halen önemli olduğunu söyledi. 
     Uğur Ziyal, üssün lojistik kullanımı için Bakanlar Kurulu kararının çıkmak üzere olduğunu belirterek, savaş uçaklarının da halen, iki ülke arasında belirlenmiş anlaşma çerçevesinde İncirlik'te bulunduğunu kaydetti. 
     Ziyal, ''ABD bize hiçbir zaman İncirlik Üssü'nü terk edeceğini söylemedi. Bu yöndeki iddialar basında çıktı. Biz, bunun doğruluğunu zaten ABD'ye sormamıştık. Çünkü İncirlik'in devam edeceğini biliyorduk'' dedi. 
     Üssün modernizasyonu için bazı şirketlere ABD'nin ihale verdiği yönündeki soruya karşılık Ziyal, ''bu da, İncirlik Üssü'nün devam edeceğini onaylıyor'' yanıtını verdi. 
     
     BÜYÜKELÇİ PEARSON 
     ABD'nin Ankara Büyükelçisi Robert Pearson'ın, Irak'ta savaştan önceki müzakerelerde Türkiye'yi küçük düşürücü bazı yorumları basına sızdırdığı yönünde Washington Times gazetesindeki iddiaların hatırlatılması üzerine Ziyal, bu yazıyı görmediğini ancak Pearson'ın, Türkiye'nin dostu olduğunu ve saygı ve güven temeli çerçevesinde görevini başarıyla sürdürdüğünü kaydetti. 
     Pearson'ın, çok kritik bir dönemde Türkiye'de hizmet verdiğine işaret eden Ziyal, ''ben, Washington Times'ta yer alan yorumun, Türkiye'de Büyükelçi Pearson'ı algılama şeklimizi yansıttığını düşünmüyorum'' dedi. 
     
     ERMENİ İDDİALARI 
     Amerika Ermeni Ulusal Komitesi'ne ANCA mensup iki katılımcının, Büyükelçi Ecvet Tezcan'ın ABD'de Ermeni gruplarla temas kurma çabalarına ilişkin soruları üzerine Ziyal, Türkiye'nin bu tür çabalarının yeni olmadığına işaret etti. Ziyal, Türkiye ile Ermenistan Dışişleri Bakanlıkları arasında diyalog bulunduğunu hatırlattı ve problemlerin ancak konuşarak çözülebileceğini söyledi. Ziyal, ''diasporayla geçmişte de temas kurduk, gelecekte de kuracağız'' dedi. 
     ''Türkiye, samimiyetle bir Ermeni soykırımı olduğuna inanmıyor'' diyen Ziyal, soykırımın hafife alınmayacak, çok önemli bir konu olduğunu, temel gerçeklere dayanması gerektiğini ve bunun, tarihçilere bırakılması gereken bir konu olduğunu kaydetti. 
     Ziyal, Türkiye'nin, Ermenistan ile ilişkilerini normalleştirmek istediğini de vurguladı. 
     
</TEXT>
</DOC>
