<DOC>
<DOCNO> 161699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sonspo10.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan 11 numaralı formayı istiyorum 
</HEADLINE>
<TEXT>

     Altay'dan Beşiktaş'a transfer olan genç futbolcu Sinan, yeni takımında 11 numaralı formayı giymek istediğini söyledi. 
     Sinan, İzmir Beşiktaşlılar Derneği'nin ''3. Ulusal Sivil Toplum Kuruluşları Fuarı''ndaki standını ziyaret etti. Taraftarlar için Beşiktaş formalarını imzalayan Sinan, 17 Haziran Salı günü resmen Beşiktaşlı olacağını belirterek, ''11 numaralı formayı giymek istiyorum. Eğer mümkün olursa formayı isteyeceğim'' dedi. 
     Altay'ın ligden düşmesine de değinen Sinan, ''Haksızlık yapıldığını düşünüyorum. İnşallah Altay, gelecek yıl yeniden Birinci Süper Futbol Ligi'ne yükselir'' dedi. 
     Ayağındaki bandaja açıklık getirerek, tırnağını aldırdığını belirten Sinan, 3 gün önce de burnundan ameliyat olduğunu belirterek, ''Şu anda topa vurmam yasak. 2-3 hafta içinde normal koşulara başlayacağım'' diye konuştu. 
     Beşiktaş Kulübü Yönetim Kurulu Üyesi Emin Önal, standda siyah-beyazlı formaların gördüğü ilgiden dolayı da büyük mutluluk duyduğunu bildirdi. 
     Sinan'ın, Altay'da ve Ümit Milli Takım'da kalitesini kanıtlamış bir oyuncu olduğunu kaydeden Önal, genç futbolcunun Beşiktaş'a uzun yıllar hizmet edeceğine inandığını söyledi. 
     Kaleci Cordoba'nın Beşiktaş'ta kalmasını istediklerini, Gençlerbirliği'nden Okan Koç'un transferinin ise henüz tamamlanmadığını belirten Önal, Altay'dan İbrahim konusunda ise ''İbrahim'in 2005 yılına kadar Altay ile sözleşmesi var. Altaylı yöneticilerle sezon ortasında görüştük. Ancak onlar bu transfere sıcak bakmadılar. Bugün ise bu oyuncu hakkında herhangi bir girişimde bulunmadık'' dedi. 
     Beşiktaş'ın gelecek yıl daha iyi bir performans sergileyeceğine inandığını belirten Önal, sözlerini şöyle sürdürdü 
     ''Hiçbir kulüple transfer rekabeti içinde değiliz. Hocamızın istekleri doğrultusunda transfer görüşmeleri yapıyoruz. Bizim talip olduğumuz oyunculara başka kulüplerin de talip olması normal. Beşiktaş bu yıl şampiyon oldu ancak şampiyonluk unvanını korumak şampiyon olmaktan daha zor diye düşünüyorum. Gelecek yıl Beşiktaş çok daha iyi olacak.'' Beşiktaş'ın eski teknik direktörü Christoph Daum'un Fenerbahçe ile sözleşme imzalamasına da değinen Önal, ''Açıkçası Daum'un Fenerbahçe ile sözleşme imzalamasını istemezdim. Daum ve Fenerbahçe gelecek yıl şampiyonluk yarışında güçlü bir rakip olacaklar'' diye konuştu. 
     
</TEXT>
</DOC>
