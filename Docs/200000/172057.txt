<DOC>
<DOCNO> 172057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/spor/spo04.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Augustine geliyor 
</HEADLINE>
<TEXT>

Trabzonspor yönetimi, Ganalı golcünün transferini büyük ölçüde bitirdi. Tarafların çarşamba günü sözleşme yapması bekleniyor 
     El sıkışıldı 
     BORDO - Mavili yönetim ile Ankaragücü'nün başarılı forveti Augustine için Başkan Cemal Aydın ile yapılan pazarlıklar sonuçlanma aşamasına geldi. Aydın'ın son olarak 800 bin dolar talep ettiği, yönetimin de bu rakama "evet" dediği öğrenildi. Ganalı golcü ile de her yıl için 500 bin dolar olmak üzere 3 sezon için el sıkışıldığı ifade edildi. 
     Sümer açıkladı 
     BAŞKAN Özkan Sümer, Fatih Tekke'nin de sakatlanmasıyla güç durumda kalan Teknik Direktör Samet Aybaba'nın ısrarla istediği Augustine konusunda ufak pürüzlerin kaldığını söyledi. Trabzonspor Başkanı, "Bu transfer konusunda önemli bir adım atıldı. Zannediyorum ki birkaç gün içerisinde bu konu olumlu bir şekilde sonuçlanacak" açıklamasını yaptı. 
     
     Avni Aker karakolu 
     SEZON açılışında seyircilerin sahaya girmesiyle tel örgülerin kaldırılması kararı yeniden masaya yatırılan Trabzonspor geri adım atmıyor. Başkan Özkan Sümer, "Biz taraftarımıza güveniyoruz ve sorumluluk vermek istiyoruz" dedi. Asbaşkan Erol Tuna ise, gerekli önlemleri aldıklarını belirtip, "Sahaya giren olmayacak. Önde polis, arkasında da jandarma barikatı bulunacak. Stadda bir oda düzenliyoruz. Sahaya girenleri bu mini karakolda tutacağız" diye konuştu. 
     

</TEXT>
</DOC>
