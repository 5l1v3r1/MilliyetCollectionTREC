<DOC>
<DOCNO> 177944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/yasam/ayas.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ağaların' tahtına öğrenciler konuyor 
</HEADLINE>
<TEXT>

   Geçen yıl, televizyon dizilerinde 'yufka yürekli', keskin bakışlı 'ağa'lardan geçilmiyordu. Bu yıl onlara neşeli, esprili öğrenci hikayeleri rakip geliyor 
      BİRSEN ALTUNTAŞ 
   
   Geçtiğimiz yıl "Asmalı Konak" dizisinin büyük başarısı art arda "Zerda", "Kırık Ayna" gibi konaklı ve ağalı dizilerin ekrana gelmesine neden olmuştu. Eylül ayında başlayacak yeni yayın döneminde ise ekranlarda, TRT'nin "Koçum Benim" ve Kanal D'nin "Hayat Bilgisi" dizileriyle başlayan "okul dizileri" patlaması yaşanacak. 
   Show TV'ye transfer olan "Hayat Bilgisi"nin çekimleri devam ederken Kanal D'de iki ayrı okul dizisi de daha ekrana gelecek. İlk dizi yapımı, yönetmenliği ve senaryosu Mustafa Altıoklar'a ait olan "Kolej". Çekimleri Kabataş Erkek Lisesi'nde süren dizide Emre Altuğ, Ece Erken, Selin Demiratar, Şebnem Schafer, Erol Kardeseci, Onur Pehlivan ve Nami Esatgil rol alıyor. 
   
   Asmalı'nın senaristi yazıyor 
   Kanal D'nin bir diğer okul dizisi ise, yapımcılığını ANS'nin, yönetmenliğini ise Uluç Bayraktar'ın üstlendiği "Kampüzistan". "Kampüzistan"da kadın başrolü Tuğçe Kazaz oynarken, Kazaz'ın aşk yaşayacağı oyuncunun arayışı sürüyor. Asmalı Konak'ın senaristi Mahinur Ergun'un yazdığı dizinin diğer oyuncuları ise Irmak Ünal, Kaan Urgancıoğlu, Göksun Çam ve Burak Altay. 
   
   Beyazperde de okul fırtınası var 
   Beyazperde de konusu okulda geçen iki yapım hazırlanıyor. Bunlardan ilki "Hababam Sınıfı Forevır." Yönetmenliğini Kartal Tibet'in yapacağı ve çekimleri filmde Okan Bayülgen, Mehmet Ali Erbil, Halit Akçatepe, Hülya Koçyiğit, Sümer Tilmaç ve İpek Tuzcuoğlu oynayacak. 
   İkinci film ise Yağmur - Durul Taylan kardeşlerin yönetmenliğini yaptığı gerilim filmi "Okul". Filmde Nehir Erdoğan, Burak Altay, Sinem Kobal, Melisa Sözen rol alıyor. 
   
   
</TEXT>
</DOC>
