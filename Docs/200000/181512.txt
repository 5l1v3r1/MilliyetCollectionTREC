<DOC>
<DOCNO> 181512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/soneko35.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TZOB Başkanı Yeter ki Türkiye'de enflasyon düşsün 
</HEADLINE>
<TEXT>

     Türkiye Ziraat Odaları Birliği TZOB Başkanı Şemsi Bayraktar, ''Yeter ki Türkiye'de enflasyon düşsün, TL'den sıfır atılmasının tarım sektörüne de Türkiye'ye de bir zararı olmaz'' dedi. 
     Bayraktar, konuyla ilgili olarak yaptığı değerlendirmede, TL'den sıfır atılmasının tarım sektörüne yönelik olumsuz bir etkisinin olmayacağını kaydetti. 
     Bayraktar, ''Ancak önemli olan enflasyonun Maliye Bakanı'nın söylediği düzeye gelmesi. Yeter ki Türkiye'de enflasyon düşsün. O noktaya gelince, TL'den sıfır atılmasında bizim için bir sakınca yok'' diye konuştu. 
     
     ASO BAŞKANI ÇAĞLAYAN 

     Ankara Sanayi Odası ASO Başkanı Zafer Çağlayan da TL'den altı sıfır atılmasının reel ekonomi üzerinde olumsuz bir etkisi olmayacağını, sadece hesap yapmayı kolaylaştıracağını ve psikolojik açıdan bir rahatlama sağlayacağını söyledi. 
     Çağlayan, önemli olanın TL'den sıfır atmanın ekonomik altyapısını hazırlamak olduğunu vurgularken, şöyle devam etti 
     ''Önemli olan enflasyonu kalıcı biçimde düşürmektir. Ben 2004 sonunda, eğer büyük sürprizler yaşanmazsa, TL'den sıfır atacak duruma gelebileceğimizi düşünüyorum. Asıl mühim olan enflasyondan sıfır atabilmektir. Türkiye, enflasyondan sıfır attığı gün, TL'den de sıfırları atabilecektir. Önemli olan ekonomik altyapının hazırlanarak, bu düşüşün kalıcı hale getirilmesidir.'' 
     
     BÜYÜME RAKAMLARI 

     Bugün açıklanan ekonomide büyüme rakamlarını da değerlendiren Çağlayan, büyüme hızının geçen yılın aynı dönemine göre hesaplandığını, 2002'nin ikinci çeyreğinde ekonominin yüzde 10'un üzerinde büyüdüğünü hatırlatarak, bu yılın ikinci çeyreğindeki yüzde 3.7'lik büyümenin, beklentilerin altında olmakla birlikte çok düşük olmadığını kaydetti. 
     Daha yüksek ve özellikle iç talep artışından kaynaklanan bir büyümenin, enflasyondaki düşüş eğilimin sekteye uğratabileceğine işaret eden Çağlayan, diğer taraftan büyümenin esas olarak stok artışından kaynaklanıyor olmasından endişe ettiğini de dile getirdi. 
     Çağlayan, ''İşletme maliyetlerinin bu kadar yüksek olduğu bu dönemde, artan stokların önümüzdeki dönemde reel sektöre bir sorun yaratmamasını temenni ediyorum'' dedi. 
     İnşaat sektöründeki daralmanın da istihdamı olumsuz etkilediğini kaydeden Çağlayan, ''Stok artışına değil, inşaat gibi istihdama dönük sektörlerdeki ve yatırımlardaki artıştan kaynaklanan bir büyüme daha sağlıklı sonuçlar doğuracaktır'' diye konuştu. 
     
</TEXT>
</DOC>
