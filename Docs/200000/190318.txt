<DOC>
<DOCNO> 190318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/spor/spo04.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba'ya yaylım ateş 
</HEADLINE>
<TEXT>

   Kadronun yetersizliğinden yakınan Bordo-Mavili takımın hocasına, Genel Sekreter Yusuf Ziya Yılmaz sert çıktı, "Transferi o yaptı, kendisini sorgulasın" diye konuştu 
      
   Topa tuttu 
   TRABZONSPOR Genel Sekreteri Yusuf Ziya Yılmaz, elindeki kadroyu yetersiz olarak değerlendiren Teknik Direktör Samet Aybaba'yı topa tuttu. Yılmaz, transferin tamamen Aybaba'nın istekleri doğrultusunda yapıldığına dikkat çekti, "İki sezon boyunca futbolcu alımlarının yüzde 90'lık bölümü kendisine aittir. Samet Aybaba bir şeyleri sorgulamak istiyorsa, önce kendisinden başlamalı" dedi. 
   
   İki örnek 
   AYBABA'NIN icraatları ile ilgili iki örnek veren Yusuf Ziya Yılmaz, "Yaptıklarını açıklamak istemiyorum. Tarzım da değil ama o da dikkat etmeli. Çaykur Rizespor'la ilişkilerimizin bozulması pahasına Recep'i aldırdı. Aynı biçimde Kocaelispor'la da Emrah konusunda problemler yaşamamıza neden oldu. Şimdi bu oyuncular nerede Ne yapıyorlar Aldırıp oynatmadığı oyuncuları değerlendirsin" diye konuştu. 
   
   Veda kahvaltısı 
   Asbaşkan Erol Tuna dün gazetecilere slayt gösterileriyle görevde bulundukları süre içinde yaptıkları icraatları anlattı. Kahvaltılı toplantıda kurumsallaşma konusunda önemli adımlar attıklarını söyleyen Tuna, yönetim ile Teknik Direktör Samet Aybaba arasında çoğu zaman kopukluk yaşandığını da belirtti. 
   
   Ulusoy aracı oldu    Federasyon Başkanı, Mehmet Öksüzoğlu ile Ahmet Ağaoğlu'nu bir araya getirdi, kongreye ortak girilmesi yolunda ilk adımlar atıldı 
   BORDO - Mavili kulüpte olağanüstü kongreye sayılı günler kala başkan adayları Ahmet Ağaoğlu ile Mehmet Öksüzoğlu dün İstanbul'da bir araya geldi. Buluşmayı Futbol Federasyonu Başkanı Haluk Ulusoy'un ayarladığı ve Ağaoğlu ile Öksüzoğlu'na birleşin çağrısı yaptığı öğrenildi. 
   HALUK Ulusoy'un bu girişimine iki başkan adayının da yeşil ışık yaktığı belirtildi. Ahmet Ağaoğlu ile Mehmet Öksüzoğlu'nun bugün bir kez daha görüşeceği ve kesin kararlarını verecekleri kaydedildi. Bu arada Öksüzoğlu 13 maddeden oluşan programını dün açıkladı. 
   
   
   
</TEXT>
</DOC>
