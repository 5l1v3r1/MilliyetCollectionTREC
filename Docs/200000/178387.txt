<DOC>
<DOCNO> 178387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/yazar/altan.html </URL>
<DATE> 2003/08/27/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Anlayana sivrisinek saz... 
</HEADLINE>
<TEXT>

   
   Önceki günkü Cumhuriyet'te Turhan Selçuk'un, kendine özgü evrensel nitelikteki üslubuyla çizdiği muhteşem bir karikatür vardı. 
   Turhan'ın, "kavis"e gerek duymayan, her türlü "teferruat"tan ayıklanmış, düz ve sade çizgileriyle irice bir adam karikatürü... 
   Adam oturmuş, konserve kutusu gibi kapağı arkaya doğru açılmış kafasından çıkardığı beynini, siyah bir zemine dayanmış dirseğiyle, sağ avucunda tutuyor ve ona bakıyor. 
   Karikatürün lejandı şöyle 
   "Olmak, ya da olmamak." 
   
   Turhan'ın bu karikatürünü, Ankara'nın bugünkü egemenlerinin bir simgesi olarak da görebilirsiniz Başkan Bush'un bir simgesi olarak da... 
   Ve hatta, Fransız İhtilali'nden sonra ortaya çıkan "demagoglar saltanatı"nın bir simgesi olarak da... 
   Şark'ta, birkaç gün önce Güngör Mengi'nin de değindiği gibi, "değersiz önemliler" egemenliği vardır gerek sanat, gerek bilim alanındaki "değerliler ise, önemsizdirler" çalışmaları evrensel boyutlarda olsa bile... 
   
   "Evrensel boyut", sanat veya bilimin herhangi bir dalında, o güne dek yapılmış olanlara, "bir artı" getirmek olarak da tanımlanabilir. 
   İsviçre, 20. yüzyılın ikinci yarısından sonra yetişmiş evrensel özgünlükte 8 dünya karikatüristinin, değişik çizim ve kompozisyonlarından oluşan bir albüm yayımlamıştı. 
   Albümün kapağındaki karikatür Turhan Selçuk'a aitti. 
   
   Şark'ta en göz kamaştırıcı payeler ve olanaklarla, en büyük rant politikayla Hazine'den geçinenlerin üst kesimine aittir. 
   Kimselerin egemenliğinde bulunmayan uçsuz bucaksız denizleri de, değerlendirmeye başlama sonucunda ancak 400 yılda kristalize olmaya başlamış ve ekonomide "endüstri" dönemecini yaratarak, aristokratların toprağa bağlı egemenliğini onların elinden koparıp almış olan "burjuva" ve dolayısıyla "işçi" sınıflarından yoksunluğun, bir sonucu sayılabilir Şark'taki manzara... 
   
   Her ne kadar Hazine'den geçinmeli üst kesim kadrolar çağdaşlaşma adına, Batı burjuvazisinin yaşam ve görüntü biçimini taklit etmeye özenmişse de ilkel bir köylü tarımcılığından, çağdaş bir endüstri üretimine geçilmediği için durmuş oturmuş gerçek bir kent birikimi de sağlanamamış ve hamaset sultacılarının dışında, sanat ve bilimdeki değerlerin toplumsal bellekteki yeri derinleşememiştir. 
   Bu arada toprağa bağlı aristokratlardan, tekniğe bağlı "Burjuva - İşçi" sınıfı, denklemine geçen egemenlik de kendi "demagoglar saltanatı"nı yaratmıştır. 
   
   Biliyorsunuz, günümüzün konusu yine Irak'a asker gönderip, göndermemek... 
   Konuyu tartışmakta olanların, ne kendileri, ne de yakınları gidecek Irak'a... 
   İttihatçılar zamanında da böyle oldu bu, Soğuk Savaş yıllarında da... 
   Enver Paşa'nın, II. Wilhelm'den aldığı 5 milyon altın yardımıyla Ankara'nın, Washington'dan aldığı militarist yardımlar, kamuoyuna "ulusal çıkarlar" etiketi altında yansıtıldı. 
   Saydamlık dışı bu tür lafazanlıklar "politika gereği" sayılmaktadır Şark'ta... 
   Önceki gün de, Hasan Pulur, aynı konuyu enine boyuna elekten geçiriyor ve Irak'a gönderilecek askerlerin salt bir tören kıtasından ibaret olmayacağını, gong vurgusu bir çınlatmayla hatırlatıyordu. 
   
   1866 - 68 dönemlerinde de, bitip tükenmeyen bir Girit sorunu vardı. Gençler, bugün İstanbul vilayet binası olan, Sadaret binası önünde sık sık toplanırlar ve hep bir ağızdan tempo tutarlardı 
   - Girit bizim canımız, feda olsun kanımız... 
   Üst düzey bir nüktedan da olan Sadrazam Ali Paşa, neredeyse her gün tekrarlanan gençlik mitinglerinden usanmış ve emretmişti 
   - Mitinge katılanları hemen askere alıp, Girit'e gönderin... 
   Ali Paşa'nın verdiği emir duyulur duyulmaz, bir tek kişi bile kalmamıştı mitingte ve rivayete göre bir daha da miting olmamıştı. 
   
   Neyse ki artık "ulus - devlet" modeli de aşılıyor. Milyonlarca gencin ölümüne neden olan dünya savaşlarından sonra Avrupa ülkeleri, sanki birbirleriyle o savaşları çıkaranlar kendileri değilmiş gibi, Avrupa Birliği ortak vatandaşı oldular. 
   Silah sektörüne binbir avanta sağlayan savaşlar modern teknolojinin piyasasını aşırı daralttığı için, artık gündemden düşüyordu çünkü... 
   Washington da, aynı dilemmayla karşılaşacaktır bir süre sonra. 
   
   Beklenip duran İstanbul depremini de, içerecek olan 20 - 25 yıl sonunda Türkiye de, 21. yüzyılın göz alan bir vitrini olacaktır. 
   60 bin yıldan sonra bugün, Dünyamıza en yakın mesafeye gelecek olan Mars gezegeni de, sanırım aynı şeyi fısıldıyor. 
   Ve Turhan Selçuk'un, konserve kutusu gibi kapağı açılmış kafasından çıkardığı beynini avucuna koyarak, "olmak, ya da olmamak" diye düşünen adam sonu yaklaşmakta olan "demagoglar saltanatı"nın da tipik bir simgesi olarak hatırlanacak hep... 
   
      
   
</TEXT>
</DOC>
