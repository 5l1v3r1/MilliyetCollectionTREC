<DOC>
<DOCNO> 186679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/guncel/gun04.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorlar gittikçe servisler kapanıyor 
</HEADLINE>
<TEXT>

   305 yatak kapasiteli Erzurum SSK'da tayini çıkan doktorun yerine yenisi gelmeyince servisler tek tek devre dışı kalıyor 
      TURGAY İPEK DHA 

   
   Doğu Anadolu Bölgesi'ndeki 13 ilden gelen hastalara bakmakla yükümlü olan 305 yatak kapasiteli Erzurum SSK Bölge Hastanesi'ndeki servisler doktor yetersizliği nedeniyle kapanıyor. Her gün ortalama bin 600 hastanın başvurduğu hastaneden son bir yıl içinde 26 doktor ve sağlık personeli tayinle ayrılırken, yerlerine tek atama yapılmadı. Son olarak Kardiyoloji Servisi doktoru Ender Altaş, sağlık sorunları nedeniyle izne ayrılınca servisin kapısına kilit vuruldu. 
   
   'SEVK ÇOK MASRAFLI' 
   Hastalar, dahiliye servisine yönlendirilirken, durumları acil olanlar Atatürk Üniversitesi Tıp Fakültesi Aziziye Araştırma Hastanesi'ne sevk ediliyor. Cildiye Servisi'nde görevli Dr. Songül Çetin'in de Bursa SSK Hastanesi'ne tayin edilmesi üzerine o servisin hastaları da Aziziye Hastanesi'ne sevk edilmeye başlandı. Hastalarının başka hastanelere sevki SSK'ya maddi külfet getirirken, hastalar, "Ne yapacağımızı bilemiyoruz. Bölge hastanesi konumunda olan hastanenin durumu içler acısı. Üstelik Sağlık Bakanı Recep Akdağ da Erzurumlu" dedi. 
   Kadroların kapalı olması nedeniyle doktor alamadıklarını ifade eden Başhekim Recep Almacı da, "Bakanlık kadrolarda yeni bir yapılanmaya gidiyor. Hastanemizdeki 21 doktor sayısı 60'a çıkarılacak. Başka hastaneye sevkedilen bir hastanın masrafı, neredeyse bir doktorun maaşına eşdeğer" diye konuştu. 
   
   
</TEXT>
</DOC>
