<DOC>
<DOCNO> 158258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/soneko33.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Alışverişte tercihleri çocuklar belirliyor... 
</HEADLINE>
<TEXT>

     Dünyanın en büyük pazar araştırması şirketinden Millward Brown tarafından yapılan araştırmada, çocukların, ebeveynlerinin yaptığı alışverişi yönlendirdiği ortaya çıktı. 
     Millward Brown Türkiye'den yapılan açıklamada, şirketin BRANDchild adlı kitap için yaptığı araştırmaya göre çocukların, ebeveynlerinin hangi markaları satın almaları gerektiği konusunda fikirlerini aileleriyle paylaştıklarının görüldüğü belirtildi. 
     Araştırma kapsamında, ABD, Brezilya, Almanya, İspanya, Hindistan, Çin ve Japonya'da 1920 kentli çocukla yüzyüze görüşüldü. 
     Araştırmaya göre, 9-14 yaş arasındaki her 3 çocuktan 2'si, anne ve babalarının otomobil, moda markaları, cep telefonları gibi ''pahada ağır'' alışverişlerini etkiliyor. 
     İlginç sonuçlardan birisi de, çocukların yarısının son modayı takip etmeyi sevdikleri ve giyimlerinin kimliklerini yansıttığını söylemeleri. Erkeklerin yüzde 45'inin, kızların da yüzde 55'inin moda tutkunu olduğu belirlenmiş. 
     Millward Brown Grubu Stratejik Planlama ve Gelişim Direktörü Nigel Hollis, çocukların hane alışverişi üzerinde belli oranda etkileri olduğunu tahmin ettiklerini, ancak etkinin bu kadar büyük olmasının kendilerini şaşırttığını belirtti. 
     Millward Brown Türkiye Genel Müdürü Betül Khan yaptığı değerlendirmede, araştırma sonuçlarının, yerel ve uluslararası markaları pazarlama anlayışını geliştirmeye zorlayacağını vurguladı. 
     Türkiye'de nüfusun yüzde 40'ından fazlasının 5 ile 29 yaş arasında oluştuğuna dikkat çeken Khan, şöyle dedi 
     ''Türkiye'de gelecek on yılda 5-14 yaş grubu nüfusun yüzde 8 kadar artması öngörülüyor. Bugünün genç nüfusu ellerindeki gelirle şimdi ve gelecekte farklı bir profile sahip yeni bir tüketici segmenti olarak ortaya çıkıyor. Yeni tüketici profili, pazarlama ve marka yönetimini kökten değiştirecek.'' 
     
</TEXT>
</DOC>
