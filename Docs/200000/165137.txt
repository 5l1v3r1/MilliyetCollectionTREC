<DOC>
<DOCNO> 165137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sondun23.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan "Türk uçakları, uçaklarımızı tahrik ediyor" 
</HEADLINE>
<TEXT>

     Yunanistan Savunma Bakanı Yannos Papandaniu, ''Türkiye'nin ülkelerine yönelik saldırgan politikası olduğunu'' öne sürerek, bunun bölgede istikrarsızlığa yol açabileceğini söyledi. 
     Temaslarda bulunmak için Moskova'da bulunan Papandoniu, Rusya Savunma Bakanı Sergei İvanov ile görüşmesinin ardından yaptığı açıklamada, 2-3 yıllık iyi ilişkiden sonra Türkiye'nin eski tutumuna döndüğünü ileri sürdü. 
     Türkiye'nin savaş uçaklarını Yunan hava sahasına göndererek, Yunan uçaklarını çatışmaya tahrik ettiğini iddia eden Papandoniu, ''Bu, bazı kazalara ve olaylara yol açarak, bölgemizdeki istikrarın bozulmasına neden olabilir. Bu konuda, AB, Rusya ve NATO'yu bilgilendirdik'' dedi. 
     Papandoniu, dün Rusya Başbakanı Mihail Kasyanov ve bugün Savunma Bakanı İvanov ile görüşmesinde de bu konuda kendilerine bilgi verdiğini sözlerine ekledi. 
     Öte yandan, İnterfaks, Papandoniu'nun İvanov ile görüşmesinde, Rus şirketlerinin de Yunanistan'ın açacağı silah ihalesine katılmasını istediğini duyurdu, ancak bu silahların niteliği hakkında bilgi vermedi. 
     
</TEXT>
</DOC>
