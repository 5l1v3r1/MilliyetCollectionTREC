<DOC>
<DOCNO> 174213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sondun24.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Lopez'e nişan yüzüğünü attıran striptizci ortaya çıktı... 
</HEADLINE>
<TEXT>

     Dünyanın en güzel yıldızlarından Jennifer Lopez'e nişan yüzüğünü attıran meçhul kadın nihayet ortaya çıktı. Ben Affleck ile kaçamak yaptığı iddia edilen striptizci Tammy Morris, ''Unutamayacağım bir geceydi. Ama eminim ki onun asla hatırlamak istemeyeceği biriyim'' dedi. 
     Internetteki ''peoplenews'' sitesinin haberine göre, kaçamak gecesini yalanlayan ve bu haberi yazan gazeteden ''kendisini yalan makinesine bağlanarak gerçeği ortaya çıkarmasını'' isteyen Affleck, Morris'in ortaya çıkmasıyla iyice köşeye sıkıştı. 
     Striptizci Morris, kendisi ve üç arkadaşının Affleck ile Vancouver'daki striptiz barında buluştuğunu belirterek, ''Benim hiç unutamayacağım bir geceydi. Ancak eminim ki onun bir daha asla hatırlamak istemeyeceği biriyim'' açıklamasında bulundu. Affleck'in gözlerinde küçük bir çocuğu gördüğünü de ifade eden Morris, aralarında geçenlerin sorulması üzerine de, ''bunlar bizim aramızda'' dedi. 
     
     LOPEZ'İN ESKİ EŞİ ''JENNIFER ETTİĞİNİ BULDU'' 

     Bu arada, Kanada'da film çeviren ve birkaç haftadır nişanlısı Affleck ile birlikte bu ülkede bulunan Lopez, evi terketti. Giderken nişan yüzüğünü de bırakan Lopez'in gözyaşlarına boğulduğu kaydedildi. 
     Ben Affleck'in sözkonusu striptiz barı macerasının ardından Lopez ile ardı arkası gelmeyen, hararetle telefon görüşmelerinde bulunduğu, ancak çiftin birbirini hiç görmediği de ifade edildi. 
     Lopez-Affleck ayrılığı konusunda her kafadan bir ses çıkarken güzel yıldızın eski eşi dansçı Cris Judd da dile geldi. Lopez'in acı çekmesinin kendisini üzdüğünü belirten Judd, ''Ancak, Jennifer, henüz benimle evliyken Ben Affleck ile görüşmeye başladı. Ben de o zaman azap çekmiştim. Jennifer ettiğini buldu'' dedi. 
     Jennifer Lopez ile Ben Affleck, Eylül ayı sonlarında evlenmeyi planlıyordu. 
     

     
</TEXT>
</DOC>
