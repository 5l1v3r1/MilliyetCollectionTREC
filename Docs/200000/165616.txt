<DOC>
<DOCNO> 165616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/soneko36.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Opet, Tarkan'ın sponsoru oldu... 
</HEADLINE>
<TEXT>

     Koç Topluluğu'nun ortak olduğu akaryakıt dağıtım şirketi Opet Petrolcülük A.Ş, Türk pop müziğinin ünlü ismi Tarkan'ın Tevetoğlu sponsorluğunu üstlendi. 
     Sponsorluk anlaşmasıyla ilgili düzenlenen toplantıda konuşan Opet Yönetim Kurulu Üyesi Ufuk Öztürk, Opet'in sektörün en büyük şirketlerinden biri olduğunu belirterek, vizyonlarının, tüketicinin ilk tercihi haline ve uluslararası bir şirket konumuna gelmek olduğunu kaydetti. 
     Tarkan'ın Türkiye'yi yurtdışında çok iyi temsil eden ve kendisini duyuran bir ''dünya markası'' olduğunu dile getiren Öztürk, sponsorluk etkinliklerinin sanatçının Dudu albümünün tanıtımıyla başlayacağını, Marmara, Karadeniz, Ege ve Güneydoğu illerinde yapılacak 20 konserin yanı sıra Opet müşterilerine çok çeşitli sürprizler hazırlandığını kaydetti. 
     Öztürk, sponsorluk anlaşması kapsamında Tarkan'ın ayrıca televizyon reklamları da çekeceğini belirtti. 
     Toplantıda soruları da yanıtlayan Öztürk, dünya şirketi olmak için yola çıktıklarını vurgulayarak, ''Tarkan'a bunu ilettik ve o da bizim gibi hissetti, beraber yola çıktık'' diye konuştu. 
     
     SPONSORLUĞUN MALİ BOYUTU AÇIKLANMADI 

     Sponsorluk anlaşmasının maliyetine ilişkin olarak da Öztürk, sponsorluğun mali boyutunun, ilerde şekillenecek ve geliştirilecek aktiviteler nedeniyle değişken olduğunu, paket program yerine proje bazlı çalıştıkları için şu anda maliyet rakamı vermelerinin mümkün olmadığını söyledi. 
     Ufuk Öztürk, ''Biz Koç ortaklığıyla hedeflerimizi büyüttük. 5 yılda ikinci, 10 yılda da birinciliğe yükselme ve tüketicinin ilk tercihi olma hedefimiz var'' dedi. Öztürk, bir gazetecinin, ''Tarkan ile bu yıllar yarı yarıya azalır mı '' sorusuna, ''Evet belki de olabilir'' yanıtını verdi. 
     Ufuk Öztürk'ün konuşmasının ardından, yakında piyasaya çıkacak ve albüme ismini veren Dudu adlı şarkının müziği eşliğinde bir süre dans eden Tarkan da, ''Opet kısa sürede başarı grafiğini yükselten bir şirket. Elele yürümemiz ve başarılara imza atmamız kafama yatan projeydi'' dedi. 
     Tarkan, kendisinin yeni projelerde yer almayı istediğini, dolayısıyla Opet'in ikna yönünde çok fazla çaba sarf etmediğini ifade ederek, ''Beraber yürüyelim dedik ve bu yaz hatta 1.5 yıl aynı yolda birlikte yürüyeceğiz'' dedi. 
     Tarkan, imaj değişikliyle ilgili soruları ise ''Ben her gün değişen biriyim. Aynı kalmaktan sıkılıyorum. Dünya değişiyor, moda değişiyor, ben de değişiyorum'' diye yanıtladı. 
     Son albümüne adını veren Dudu'nun Nazan Öncel, kendisi ve Amerikalı bir müzisyenin çalışmalarıyla ortaya çıktığını anlatan Tarkan, 5 yeni şarkı ve 2 remixin bulunduğu son albümde ünlü ozan Aşık Veysel'in ''Uzun ince bir yoldayım'' türküsüne de yer verdiklerini kaydetti. 
     
</TEXT>
</DOC>
