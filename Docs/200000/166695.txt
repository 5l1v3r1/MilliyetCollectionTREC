<DOC>
<DOCNO> 166695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sontur24.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "Cumhurbaşkanı'nın görüşleri bizim için önemli" 
</HEADLINE>
<TEXT>

     Adalet Bakanı Cemil Çiçek, Avrupa Birliği'ne AB uyum sürecinde yapılan yasal düzenlemelerde makamlar ve kurumların birbirini ikna etmeye çalıştığını belirterek, ''Sayın Cumhurbaşkanı'nın görüşleri bizim açımızdan fevkalade önemlidir, parlamento dikkate alacaktır'' dedi. 
     Ord. Prof. Dr. Sulhi Dönmezer başkanlığındaki komisyon tarafından hazırlanan Ceza ve Tedbirlerin İnfazı Hakkında Kanun Tasarısı Taslağı, Adalet Bakanı Cemil Çiçek'e sunuldu. 
     Çiçek, Adalet Bakanlığı'nda gerçekleştirilen törende, bir gazetecinin, Cumhurbaşkanı Ahmet Necdet Sezer'in, Terörle Mücadele Yasası'nın 8. maddesinin yürürlükten kaldırılmasını öngören 4903 Sayılı Çeşitli Kanunlarda Değişiklik Yapılmasına İlişkin Kanun'u veto gerekçelerini haklı bulup bulmadığını sorması üzerine, bir kanunun geri gönderilmesinin ilk defa olmadığını söyledi. 
     Sezer'in Anayasal yetkiyi kullanarak, Meclis'in oybirliğiyle kabul ettiği bir tasarıyla ilgili çekincelerini ifade ettiğini belirten Çiçek, konunun tekrar Meclis'e geleceğini ve değerlendirileceğini kaydetti. 
     Kararı TBMM'nin vereceğini belirten Çiçek, şöyle konuştu 
     ''Uzunca süreden beri siyasetin içinde olan birisi olarak, parlamentonun ittifakla kabul ettiği kanun tasarı ve tekliflerin sayısı fevkalade azdır. 6. Paket, iktidarı ve muhalefetiyle bütün endişeleri dikkate alarak çıkardığımız bir yasaydı. Sayın Cumhurbaşkanı öyle takdir etmiş. Biz de o gerekçeleri yeni baştan değerlendirir, ülkemiz yararına değilse onu bir defa daha gözden geçirip yasalaştırmaya gayret ederiz.'' Bu yasaların amacının Türkiye'de temel hak ve özgürlükleri teminat altına almak ve özgürlüklerin alanını genişletmek olduğunu ifade eden Çiçek, ''Bu hem Türkiye'nin ihtiyacıdır hem de içinde yer almaya çalıştığımız dünyanın bizden talebidir'' diye konuştu. 
     
     ''TÜRKİYE VAKİT KAYBEDECEKTİR'' 
     ''AB meselesi gündeme geldiğinden beri temel bir noktada yanılıyoruz'' diyen Çiçek, şöyle devam etti 
     ''Biz birbirimizi ikna etmeye uğraşıyoruz. Birbirimizin ikna edilmiş olması AB'ye girişin ön şartı değildir. AB bizden 'kendi içinizde değişik makamlar, kurumlar, kuruluşlar olarak birbirinizi ikna edin, ittifak halinde bir tasarı çıkardığınızda biz sizi kabul ederiz' demiyor. Onların bizden istediği, 'Bizim uyguladığımız bir proje var. Geldiğimiz bir nokta var. Eğer bizimle olmak istiyorsanız, standartlarınızı bu seviyeye yükseltmeniz gerekir' diyor. Biz de, bu mantıktan hareketle, bu düzenlemeleri yapıyoruz. Bu ve bundan sonraki düzenlemelerde bu önemli noktanın gözden kaçırılmaması gerektiğini düşünüyorum. Aksi halde, ya birbirimizi ikna etmeye uğraşacağız ya da yerli yersiz tartışmalarla Türkiye vakit kaybedecektir. Daha yapacak çok işimiz var. Söylenen her sözü biz ciddiyetle dikkate almaya ve değerlendirmeye gayret edeceğiz. Sayın Cumhurbaşkanı'nın görüşleri bizim açımızdan fevkalade önemlidir ve onu da parlamento dikkate alacıktır.'' 
     
</TEXT>
</DOC>
