<DOC>
<DOCNO> 197785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sondun19.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da PKK-KADEK'e karşı operasyon... 
</HEADLINE>
<TEXT>

     İran'da, terör örgütü PKK-KADEK'e karşı bir operasyon yapıldı. 
     Iran News gazetesinin Baztab internet sitesine dayanarak verdiği habere göre, İran Devrim Muhafızları Ordusu askerleri, ülkenin kuzeybatısında Türkiye sınırındaki Batı Azerbaycan eyaletinin Selmas kenti civarında PKK-KADEK üyelerine karşı geçen hafta Perşembe günü bir operasyon düzenledi. 
     Haberde, Devrim Muhafızları'ndan 60 askerin katıldığı operasyonda Selmas kenti yakınındaki ''Dareh Piran'' bölgesinin PKK-KADEK unsurlarından temizlendiği belirtilirken, operasyonda tarafların can kaybı verip vermediğine ya da PKK-KADEK üyelerinden tutuklanan olup olmadığına ilişkin ayrıntı verilmedi. 
     İran'ın Türkiye sınırındaki Selmas sınır kapısı Van'ın Kapıköy sınır kapısı karşısında bulunuyor. 
     Batı Azerbaycan eyaleti polis yetkilisi Albay Vali Salihi, üç gün önce yaptığı açıklamada, Mart ayından itibaren tutuklu bulunan 7 PKK-KADEK üyesinin Türk yetkililere teslim edildiğini, bu örgüte karşı mücadeleyi yoğunlaştırmak için Türkiye sınırına üç yeni karakol kurulduğunu belirtmişti. 
     
</TEXT>
</DOC>
