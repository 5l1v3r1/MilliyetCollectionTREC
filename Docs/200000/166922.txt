<DOC>
<DOCNO> 166922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur27.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sizi mezara gönderirim" yargılaması başladı... 
</HEADLINE>
<TEXT>

     Eski Diyarbakır Milletvekili Sebgatullah Seydaoğlu'nun, trafik uygulaması yapan polis memurlarına ''hakaret ettiği ve tehditte bulunduğu' iddiasıyla 3 yıl 6 aya kadar hapis istemiyle yargılanmasına başlandı. 
     Ankara 5. Asliye Ceza Mahkemesi'ndeki davanın bugünkü duruşmasına, şikayetçi polisler Bülent Çeliktaş, Davut Aslan, Mehmet Taş ve Kahraman Ölmez ile Seydaoğlu'nun avukatı katıldılar. 
     Yargıç Ekrem Özdemir, Seydaoğlu'na iddianamenin tebliğ edilemediğini bildirdi. 
     Seydaoğlu'nun avukatı, müvekkilinin adresini bilmediğini ifade ederek, kendisiyle temas kurup gelecek duruşma hazır etmeye çalışacağını söyledi. 
     Şikayetleri sorulan polis memurları, Mithatpaşa Caddesi'nde trafik denetlemesi yaptıkları sırada, Seydaoğlu'nun aracının zorunlu trafik sigortası ve fenni muayenesinin olmadığını belirlediklerini anlattılar. Polis memurları, araç şoförünün olay yerinden ayrılarak daha sonra Seydaoğlu ile geldiğini belirterek, Seydaoğlu'nun burada kendilerine hakaret ettiğini ileri sürdüler. 
     Yargıç Özdemir, Seydaoğlu'nun ifadesinin alınmasına yönelik yazışmaların yapılması için duruşmayı erteledi. 
     İddianamede, 18 Temmuz 2001 tarihinde yapılan uygulamada, aracın trafikten men edileceğinin bildirilmesi üzerine olay yerine gelen Seydaoğlu'nun, sağ elini belindeki tabancasının üzerine koyarak, polis memurlarına, ''Çeteciler, siz terörist misiniz de yol kesiyorsunuz Tantan'ı nasıl sürdürdüm ise sizi de mezara gönderirim. Hepinizi tararım'' dediği öne sürülüyor. 
     Seydaoğlu hakkında, Türk Ceza Kanunu'nun TCK ''resmi sıfata haiz olanlar aleyhinde cürümler'' başlıklı 266 1, ''tehdit'' hükmünü içeren 191 2 ve ''resmi sıfatlılara işlenen cürümler-cezayı artıran hal'' başlıklı 273. maddeleri uyarınca, 9 aydan 3 yıl 6 aya kadar hapis cezası isteniyor. 
     
</TEXT>
</DOC>
