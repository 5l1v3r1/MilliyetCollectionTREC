<DOC>
<DOCNO> 165994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/yasam/yas01.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bacağı masada’ kaldı 
</HEADLINE>
<TEXT>

Beyzanur’un sağ kolunda damar tıkanıklığı vardı. Küçük kıza anjiyo yapıldı. Ama bir pıhtı, sol bacakta kangrene yol açtı. Tek çare ise bacağını kesmekti ’ 
     EYÜP KELEBEK, KEMAL ATLAN DHA 

     Eskişehir, Mihallıççık’a bağlı Obruk köyünde ebelik yapan Münevver ve İmam Ergün Yüce’nin kızları Beyzanur’un sağ kolu sürekli ağrıyordu. 
     Ailesi, küçük kızı önce Amerikan Hastanesi’ne götürdü. Kontrolde küçük kızın sağ kolunda doğuştan damar tıkınıklığı tespit edildi. Doktorların isteği üzerine, Osmangazi Üniversitesi Tıp Fakültesi’nde Beyzanur’a anjiyo yapıldı. Ancak 12 Haziran’da sol kasıkta uygulanan ameliyat sonrası, sol bacak ana damarında pıhtılaşma görüldü. Bu kangrene dönüşünce Beyzanur, Eskişehir Hava Kuvvetleri Hastanesi’ne sevk edildi. 
     
     Anne, doktoru suçladı 
     Buradaki oksijen tedavisiyle, kasığa varan kangrenleşme sol bacağının diz altına kadar indirildi. Ancak tedavi daha fazla ilerlemedi ve küçüğün sol bacağı diz altından kesildi. 
     Kızının bacağının Tıp Fakültesi’ndeki doktorların hatası sonucu kesildiğini iddia eden anne Münevver Yüce, "Anjiyo sonrası taburcu edildikten sonra bacağında soğukluk hissetti. 15 dakikada pıhtıyı alacaklarını söylediler. Dokuz saatlik ameliyatta başarılı olamamışlar. Doktor hatası kızımın hayatı kararttı" dedi. 
     Osmangazi Üniversitesi Radyoloji Ana Bilim Dalı Başkanı Prof. Dr. Tamer Kaya ise, anjiyo öncesi tüm tetkikleri yaptıklarını kaydederek, "Hastanın vücudunda görülmeyen gizli pıhtılaşma olup olmadığını araştırıyoruz" diye konuştu. 
     

</TEXT>
</DOC>
