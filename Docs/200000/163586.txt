<DOC>
<DOCNO> 163586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/guncel/gun01.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşenin dostu olmuyor 
</HEADLINE>
<TEXT>

Çaresiz kadınlara kucak açan Şefkatli Kalpler Derneği'ni arayanlar ya kadın istiyor ya da tehdit ediyor... 
     SEMRA KARDEŞOĞLU İstanbul 

     İstanbul'un kıyısındaki bir semtte küçük bir daire... Şefkatli Kalpler Derneği'nin herkesten gizlediği sığınma evi burası. Derneğin sorumlularından Mehlike Hepdemir, şiddet mağduru olan ve genelevde zorla çalıştırılan kadınlara kucak açtıklarını anlatıyor. Gönüllü bağışlarıyla ayakta duruyorlar ancak son dönemde sıkıntı içindeler. Kirayı ödemekte zorlanıyorlar. Hepdemir, zaman zaman çıktıkları televizyon programları sonrası gelen telefonların önemli bir bölümünün iyi niyetten uzak olduğunu anlatıyor "Bağış için telefon numarası veriyoruz. 'Bize bir kadın gönderir misiniz ' diye arıyorlar. Kimileri, 'O kadınlardan biriyle evleneceğim. Özellikle çile çekmiş kadın arıyorum' diyor. Genelev patronlarından ise sık sık tehdit alıyoruz." 
     Sığınmaevinin konuklarından biri Ukraynalı. 6 yaşındaki oğluyla sığınan M.'nin bu ikinci gelişi. Liseyi bitirdikten sonra ülkesinde evlenen 25 yaşındaki M. anlatıyor "Bir arkadaşımın önerisiyle çalışmak için Türkiye'ye geldim. Havaalanında arkadaşımın gönderdiği kişiler beni satmaya kalktı. Sanırım arkadaşıma da para vermişler. Ellerinden kaçtım. Sonra Konya'daki Şefkat Derneği'nin bir haberini gördüm. Orada dört ay kaldıktan sonra ayrıldım. Bu sırada şimdi eşim olan kişiyle tanıştım. Dinimi, ismimi değiştirdim, oğlumu da yanıma aldırdım. Ancak eşimin ailesi beni kabul etmedi. Eşimle son kavgamızdan sonra buraya sığındım." 
     
     VURUP GETİRDİLER 
     11 yaşında evlendirilen, babasını bıçaklayıp hapse düşen Zeynep de kocası tarafından terk edilince Gaziantep'teki geneleve 12 milyara satılmış. Genelevden kaçınca bacağından vurularak geri getirilen Zeynep, Şefkatli Kalpler Derneği'nin girişimiyle kurtarılmış. 15 yaşındayken 16 milyar başlık parasına evlendirilen E. ise üç haftadır sığınmaevinde. "Çocuğumuz olmuyordu, sorun eşimdeydi ama kabul etmedi ve kuma aldı. O da olmadı, ikinci kuma geldi. Üçüncüsüne resmi nik h kıyınca kıyamet koptu. Bir gece eşimi ve kumamı bıçakladım. Cezaevinden çıktıktan sonra İstanbul'a geldim, şimdi buradayım" diyor. 
     

</TEXT>
</DOC>
