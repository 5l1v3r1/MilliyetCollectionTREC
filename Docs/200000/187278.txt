<DOC>
<DOCNO> 187278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/soneko26.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti Emeklilik ilk 3'ü hedefliyor... 
</HEADLINE>
<TEXT>

     Garanti Emeklilik, ''ikinci bahar'' konsepti çerçevesinde stratejini belirlediği bireysel emeklilikte, etkin oyunculardan biri olmayı ve pazarda ilk 3 içinde yer almayı hedefliyor. 
     Garanti Emeklilik Yönetim Kurulu Başkanı Aclan Acar, bireysel emeklilik sistemine ilişkin hedef ve vizyonlarını açıkladıkları basın toplantısında yaptığı konuşmada, bu ayın sonunda, en geç Kasım ayında ilk poliçelerin düzenlenerek Türkiye'de bireysel emeklilik sisteminin başlayacağını söyledi. 
     Bireysel emekliliğin bireylerin yanı sıra ülke ekonomisine çok önemli faydaları olacağını belirten Acar, şöyle dedi 
     ''Bireysel emeklilik sistemini, sermaye piyasalarını geliştirici en önemli unsurlardan biri olarak görüyoruz. Tasarruf hacimlerindeki artış Türkiye'de sermaye piyasalarını harekete geçirecek. Bu yeni yatırımların yapılması, yeni iş alanları demek. Türkiye'nin önünü açacak çok önemli proje.'' Bireylerin çalışırken yakaladıkları hayat standardını, emeklilik döneminde de sürdürmeleri gerektiğine işaret eden Acar, ''Bunun için birinci unsur bir gelire sahip olmaları. Bundan da önemli olan, emeklilik dönemlerini yani ikinci baharını eli ayağı tutarak, sağlıklı yaşayabilmesi. Bunun için Garanti Emeklilik iletişim stratejisini kurarken dedik ki, ikinci baharın parası Garanti Emeklik'ten sağlığı da Osman Müftüoğlu hocamızdan'' dedi. 
     
     ''GÖNÜLLÜLÜK İLE EMEKLİLİK SİSTEMİ İYİ ÇALIŞMIYOR'' 
     Aclan Acar, bir soru üzerine, Polonya ve Macaristan'ın bile Türkiye'den önce emeklilik sistemine geçtiğini ifade ederken, ''Zararın neresinden dönersek kardır. Türkiye'nin genç nüfusa iş alanları açması önemli. Bireysel emeklilik fon birikimi yaptıkça yatırımların artması, yatırımlar arttıkça yeni iş alanlarının açılması söz konusu. Bir ile biri topladığınız zaman 3-4 eden sisteme doğru Türkiye'ye götürecek diye ümit ediyorum'' diye konuştu. 
     Gönüllülük sistemi ile emeklilik sisteminin iyi çalışmadığını da belirten Acar, belli zorunluluk ve vergi avantajı getirilince sistemde iyileşmeler olduğunu kaydetti. Aclan Acar, ''Mutlaka belli zorunluluklar getirilmesi lazım diye düşünüyorum. Yön göstermek anlamında belli asgarilerde zorunlu emeklilik sistemine dahil edilmesi lazım özel emekliliğin'' dedi. 
     Emeklilik sisteminde denetim ve gözetimin çok ciddi şekilde yapılacağına işaret eden Acar, ''Şu andaki kurulan sistemler doğru. Ama bunu yönetecek olan güvenli kuruluşlara da ihtiyaç var'' diye konuştu. 
     
     100'ER TRİLYONLUK 6 ADET FON KURULDU 
     Garanti Emeklilik Genel Müdürü Erhan Tunçay da konuşmasında, ''Garanti'' ismini emeklilik sektöründe ve banka sigortacılığında marka yapmak istediklerini vurguladı. Tunçay, şunları söyledi 
     ''Hedefimiz, bireysel emeklilik pazarında sektörün etkin oyuncularından biri olmak ve ilk 3 içinde yer almak. Banka sigortacılığı uygulamalarımızı devam ettirerek ve banka dağıtım kanalını kullanarak emeklilik ürünü ve hayat sigortalarının etkin dağıtım ve satışını sağlamak. Rekabete hazırız.'' Garanti Emeklilik satış kadrosunun 140 kişiye çıkarıldığını, öncelikle 25-45 yaş arasında belirli gelir düzeyine sahip olanlar ile işveren emeklilik planları için kurumsal ve ticari firmaları hedeflediklerini anlatan Tunçay, asgari aylık katkı payını minimum 30-45 dolar olarak belirlediklerini bildirdi. 
     Farklı risk getiri düzeyine göre dört ürün geliştirdiklerini aktaran Tunçay, ''Bireysel emeklilik alanında 100'er trilyonluk 6 adet emeklilik fonu kurduk. İlk 10 yıl içinde yüzde 15-20 pazar payıyla 400 bin katılımcı, 1 milyar dolar civarında portföy büyüklüğü hedefliyoruz'' dedi. 
     
     İKİNCİ BAHAR 
     Erhan Tunçay, Garanti Emeklilik'in iletişim ve reklam kampanyalarını ''ikinci bahar'' konsepti üzerine kurduğunu belirtti. 
     ''Herkes bireysel emeklilikten bahsedecek, biz ikinci bahardan'' diyen Tunçay, Prof. Dr. Osman Müftüoğlu'nun bir yıl boyunca İstanbul ve Anadolu'da sohbet toplantıları düzenleyeceğini, televizyon kanalı NTV'de de haftalık bir sağlık programı hazırlayıp, sunacağını söyledi. 
     Sağlıklı yaşam konusunda yaptığı araştırmalarla tanınan ve ''Yaşasın Hayat'' adlı kitabı kaleme alan Prof. Dr. Osman Müftüoğlu da konuşmasında, sağlıklı yaşamın önemini vurguladı. 
     Sağlıklı ve mutlu yaşamın modern tıbbın sunduğu imkanlarla, kişinin kendine iyi bakması ve ekonomik durumuyla bağlantılı olduğunu belirten Müftüoğlu, ''Garanti Emeklilik ile böyle bir kampanyanın içinde olmam benim için büyük bir şans. 'Yaşasın Hayat, Sağlıklı Yaşam' sohbetleriyle, bilgilerimi daha fazla kitleye ulaştırabileceğim'' diye konuştu. 
     
</TEXT>
</DOC>
