<DOC>
<DOCNO> 177620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/yasam/yas08.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuna Nehri akmam diyor 
</HEADLINE>
<TEXT>

      DIŞ HABERLER SERVİSİ 
   
   Son 150 yılın en kavurucu sıcaklarını yaşayan Avrupa'da, sonunda Tuna Nehri de 'buharlaşmaya' pes etti. Su seviyesi bir hayli düşen Tuna Nehri'nde, II. Dünya Savaşı'nda Kızıl Ordu ile Naziler arasında Hırvatistan'da yaşanan çatışmaların kalıntıları bile 'su yüzüne' çıkmaya başladı. Hırvatistan'ın kuzeydoğu köşesinde, Tuna Nehri kenarında bulunan Batina köyü de bu kalıntıların en fazla ortaya çıktığı bölgeler arasında yer alıyor. 1944 sonlarında, Alman askerleri ile ilerleyen Sovyet birlikleri arasındaki 12 günlük çatışmalarda yaklaşık 60 bin askerin öldüğü bölgede, yıllardır sular altında kalan birçok savaş kalıntısı, artık çocukların oyun alanı oldu. Yer yer diz seviyesine kadar inen sularda, Almanlara ait bir askeri 'Kuabelwagen' cip, bir tank, Schmeisser tüfekler, dolu şarjörler, bir zırhlı personel taşıyıcı, gamalı haç bulunan bir benzin bidonu ve timsah derisi bir cüzdan da bulundu. 
   
   
</TEXT>
</DOC>
