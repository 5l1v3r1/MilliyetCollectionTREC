<DOC>
<DOCNO> 178988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sonspo22.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rangerslı Ferguson Blackburn Rovers'da... 
</HEADLINE>
<TEXT>

     Glasgow Rangers takımının savunma oyuncusu Barry Ferguson, UEFA Kupası'nın ilk turunda Gençlerbirliği'ne rakip olan Blackburn Rovers ile anlaştı. 
     Blackburn Rovers Kulübü Başkanı John Williams, kulübün internet sitesinde yaptığı açıklamada, bu futbolcunun transferi için henüz yalnızca sözlü olarak anlaşmaya varıldığını, fakat İskoç kulübün resmi sözleşme için söz verdiğini söyledi. 
     Williams, ''Kulüp, Ferguson'un sağlık kontrolü ve kişisel konuların konuşulması için gitmesine izin verdi'' dedi. 
     25 yaşındaki futbolcu, geçen hafta başka takıma transfer olmak istediğini, çünkü kendisini daha güçlü bir ligde göstermek istediğini söylemişti. 
     Glasgow Rangers'ın eski menajeri olan ve halen Blackburn Rovers'ın menajerliğini yapan Graeme Souness de bu futbolcunun alınması konusunda istekli olmuştu. 
     Souness, ''O, beni her zaman heyecanlandıran bir oyuncu oldu. O bizim eski kaptanımız ve en deneyimli oyuncumuz olarak her zaman İskoçya'nın parlak mücevheri oldu'' derken, bunun şimdiye kadar yaptığı en heyecan verici sözleşme olduğunu ve Ferguson'un dünyaca ünlü bir futbolcu olacağına inandığını vurguladı. 
     Souness, daha önce de orta alan oyuncusu David Dunn ve Damien Duff'un, toplam 35.58 milyon dolar karşılığında, Birmingham City ve Chelsea'den transferlerini gerçekleştirmişti. 
     Ferguson'un Glasgow Rangers'tan eski takım arkadaşları savunma oyuncusu Lorenzo Amoruso ve orta alan oyuncusu Brett Emerton ile FC Liverpool'dan Markus Babbel de Blackburn Rovers'a transfer olan futbolcular arasında yer alıyor. 
     
</TEXT>
</DOC>
