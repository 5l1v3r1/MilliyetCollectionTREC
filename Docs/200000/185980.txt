<DOC>
<DOCNO> 185980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sondun24.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"Yunan mahkeme, Trakya azınlığını Türk olarak tanımlayacak" 
</HEADLINE>
<TEXT>

     Yunanistan Yüksek Mahkemesi'nin, Atina tarafından resmen ''Batı Trakya Müslüman Azınlığı'' olarak tanımlanan Azınlığı ''Türk'' olarak tanımlama kararı alacağı öne sürüldü. 
     Atina'da yayımlanan To Vima gazetesi, Yüksek Mahkeme'nin söz konusu değerlendirmeyi, 1984 yılında tüzüğünde ''Batı Trakya Türkleri ve Türk Birliği'' ifadeleri bulunduğu için, dönemin valisinin başvurusu sonucu 57 yıllık faaliyetten sonra kapatılan İskeçe Türk Birliği'nin yıllardır devam eden hukuk mücadelesi sonucu yaptığını yazdı. 
     Yüksek Mahkeme'nin konuya ilişkin kararını önümüzdeki günlerde yayınlamasının beklendiğini belirten To Vima, hükümetin bu karardan haberi olduğunu ve Dışişleri Bakanlığı kaynaklarının, ''Gelişmelerin, demokratik bir Avrupa ülkesi olan Yunanistan'ın, İstanbul'daki Rum azınlığına karşı uyguladığı ayrım politikasıyla çıkmaza girmiş olan Türkiye'nin aksine, azınlık konusunu güvenle ve geçmişin korkularına saplanmadan ele aldığını ortaya koyduğu'' değerlendirmesini yaptıklarını kaydetti. 
     To Vima, Yunanistan Dışişleri Bakanı Yorgo Papandreu'nun 1999 yılında yaptığı, ''Mevcut sınırlar sorgulanmadığı takdirde, kişinin kendisini Müslüman, Türk, Bulgar ya da Pomak olarak tanımlaması beni kesinlikle ilgilendirmez'' şeklindeki açıklamaya da yer verdi. 
     
     BEGLİTİS'İN AÇIKLAMASI 
     Bu arada, Yunanistan Dışişleri Bakanlığı sözcüsü Panos Beglitis, Atina'nın ''Batı Trakya Azınlığına'' ilişkin politikasının uluslararası hukuk ve özellikle Lozan Antlaşması'na saygı temelinde olduğunu söyledi. 
     Beglitis, yaptığı yazılı açıklamada, hükümetin Yüksek Mahkeme'nin bu konudaki kararını açıklamasını beklediğini belirtti. 
     
     PROTOPAPAS'IN AÇIKLAMASI 
     Yunanistan hükümet sözcüsü Hristos Protopapas da, yargının bağımsız olduğunu ve hükümetin yargıya müdahalesinin söz konusu olmadığını söyledi. 
     Protopapas, yaptığı basın toplantısında, Yunanistan'ın azınlık konusunda özellikle dikkatli olduğunu vurgulayarak, Yüksek Mahkeme'nin kararının açıklanmasının beklenmesi gerektiğini belirtti. 
     Anamuhalefet Yeni Demokrasi Partisi sözcüsü Teodoros Rusopulos ise değerlendirme yapmak için Yüksek Mahkeme kararının beklenmesi gerektiğini belirterek, ''Bu konu Lozan Antlaşması çerçevesinde düzenlenmiş bulunmaktadır'' dedi. 
     
</TEXT>
</DOC>
