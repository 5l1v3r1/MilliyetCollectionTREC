<DOC>
<DOCNO> 198801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sondun07.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya Başbakanı Terörizme teslim olmayacağız 
</HEADLINE>
<TEXT>

     Japonya Başbakanı Junichiro Koizumi, 2 Japon diplomatın Irak'ın Tikrit kenti yakınında öldürülmesinin ardından basına yaptığı açıklamada, Japonya'nın terörizme teslim olmayacağını söyledi. 
     Japonya'nın, Irak'ın yeniden yapılandırılması ve bu ülkeye insani yardım sağlanması konusunda bir sorumluluğu bulunduğunu belirten Koizumi, ''Terörizme teslim olmamak konusundaki politikamızda bir değişiklik yok'' diye konuştu. 
     Japonya Dışişleri Bakanlığı'ndan yapılan açıklamada, Japonya'nın Londra Büyükelçiliği kültürel işler bölümünün başı 45 yaşındaki Katsushiko Oku ile Bağdat'taki Japon misyonunda 2. sekreter olarak görev yapan 30 yaşındaki Masamori Inoue'nin Tikrik kentinde Irak'ın yeniden inşası konusunda düzenlenen toplantıdan dönerlerken, kurşun geçirmez arabalarına düzenlenen saldırı sonucu hayatlarını kaybettikleri duyuruldu. Saldırıda arabayı kullanan ve uyruğu bilinmeyen sürücünün de ağır yaralandığı kaydedildi. 
     Öte yandan ABD Dışişleri Bakanı Colin Powell'ın da Japonya Dışişleri Bakanı Yoriko Kawaguchi'yi arayarak taziye dileklerini ilettiği bildirildi. 
     ABD Dışişleri Bakanlığı'ndan yapılan açıklamada, Kawaguchi'nin, ülkesinin terörizmle mücadele ve Irak'ın yeniden inşası konularında verdiği taahhütlerini yerine getirmek konusunda hiçbir tereddüdünün bulunmadığını belirttiği ve ABD'den Japon yetkililerin güvenliğinin sağlanması konusunda yardım istediği kaydedildi. Powell'ın da Japon muhatabına, Irak'taki ABD görevlilere Japonya ile tam bir işbirliği içinde hareket etmeleri konusunda talimat verdiği ifade edildi. 
     
</TEXT>
</DOC>
