<DOC>
<DOCNO> 186483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sontur14.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Alerjisi olan küçük kız penisilin iğnesi olduktan sonra öldü... 
</HEADLINE>
<TEXT>

     Şanlıurfa'nın Siverek İlçesi'nde, hemşire annesi tarafından penisilin iğnesi yapılan 3 yaşındaki kız çocuğu hayatını kaybetti. 
     Hemşirelik yüksekokulundan mezun olarak, görev için tayin beklediği belirtilen hemşire F.K, bir süre önce rahatsızlanan 3 yaşındaki kızına, doktorun verdiği penisilin iğnesini yapmaya başladı. Daha önce kızına 3 iğne vuran hemşire, 4'üncü iğneyi yaptıktan sonra çocuğun alerji olduğunu fark etti. 
     F.K, kızını Siverek Devlet Hastanesi'ne götürdü ve burada gerekli tedavi yapılarak, çocuğun Şanlıurfa Çocuk Hastanesi'ne sevkine karar verildi. Ancak küçük kız, yolda hayatını kaybetti. 
     
     BAŞHEKİMİN SÖZLERİ 
     Siverek Devlet Hastanesi Başhekimi Abdülkadir Ersoy, çocuğun hastaneye getirilmesinin ardından, hemen acil servise alındığını ifade etti. Çocuğa, ''penisilin alerjisi'' teşhisi konulduğunu belirten Ersoy, daha sonra gerekli ilaçların verildiğini ve küçük kıza serum takıldığını söyledi. Ersoy, müdahalenin ardından çocuğun Şanlıurfa Çocuk Hastanesi'ne sevk edildiğini, ancak yolda hayatını kaybettiğini belirtti. 
     Başhekim Ersoy, hemşire annenin penisilin iğnesi yapma konusunda yetkisi olduğunu hatırlatarak, ''penisilin iğnesinin, test yapılmasına rağmen her zaman risk taşıdığını'' söyledi. 
     Bu arada, F.K'nın ifadesinin alındığı, olayla ilgili soruşturmanın sürdürüldüğü bildirildi. 
     
</TEXT>
</DOC>
