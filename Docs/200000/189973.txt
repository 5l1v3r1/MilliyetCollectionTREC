<DOC>
<DOCNO> 189973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sontur10.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı Yeni yıla yeni yasa ile girmek arzumuzdur 
</HEADLINE>
<TEXT>

     Milli Eğitim Bakanı Hüseyin Çelik, 2004 yılına yeni yükseköğretim yasasıyla girmeyi arzu ettiklerini belirterek, ''Sayın rektörlerimizle de mutabakata vardığımız konu budur'' dedi. 
     Çelik, Mamak Sakarya İlköğretim Okulu'nun açılış töreninin ardından gazetecilerin sorularını yanıtladı. 
     Yükseköğretim Kanunu taslağının 2004 yılına kadar yasalaşıp yasalaşmayacağını sorusuna Çelik, şu yanıtı verdi 
     ''Biz, Sayın Başbakanımızın başkanlığında, Üniversitelerarası Kurul Başkanı ve beraberinde gelen rektörlerimizle yaptığımız görüşmede, 2004 yılına yeni bir yükseköğretim yasasıyla girilmesi gerektiği, girileceği bizatihi sayın rektörlerimiz tarafından ifade edildi. Bizim beklentimiz ve arzumuz bu sürecin hızlandırılmasıdır. Toplumun gündeminde aşağı yukarı 10-11 aydan beri bu mesele var, tartışılıyor. Bunun daha fazla sürmesi Türk yükseköğretimi açısından da doğru değildir. Yapılması gereken neyse bir an önce yapılmalıdır ve yapılacaktır. 2004 yılına yeni Yükseköğretim Yasası'yla girmemiz bizim arzumuzdur, beklentimizdir. Sayın rektörlerimizle de mutabakata vardığımız konu budur.'' 
     
     ''SINAVIN ERTELENMESİ SÖZ KONUSU DEĞİL'' 
     ÖSS'nin ertelenip ertelenmeyeceğine ilişkin soru üzerine Çelik, sınavın Haziran 2004'de yapılacağını, ertelenmesinin söz konusu olmadığını bildirdi. 
     Çelik, şunları kaydetti 
     ''Sınava hazırlananlara şu mesajı vermek istiyorum Yapılacak değişiklikler bu yıl lise 2 ve lise 3. sınıfta olan öğrencileri, özellikle soru türü itibariyle etkilemeyecektir. Geçen sene ÖSS nasıl yapıldıysa bu seneki ÖSS'de içerik yine aynı olacak. Değiştirilecek olan sadece katsayı meselesidir. Onun için çocuklar gönül rahatlığı içinde kursa devam ediyorlarsa etsinler, kendileri çalışıyorlarsa çalışsınlar.'' Katsayılarla ilgili değişiklik öngören kanun tasarısının Milli Eğitim Alt Komisyonu'na gönderildiğini anımsatan Çelik, Alt Komisyon'un detaylı bir çalışma yapacağını söyledi. 
     Çelik, sözlerini şöyle sürdürdü 
     ''Bize hep şunu soruyorlar Alt Komisyon'un yapacağı çalışmaları önceden siz niye yapmadınız Biz çok detaylı çalışmalar yaptık ama TBMM'deki komisyonların varlık sebebi budur. Herhangi bir kanun teklifi veya tasarısı TBMM'ye gönderilir. Sayın Başkan ilgili veya tali komisyona gönderir. Bu komisyonlar bunun üzerinde çalışırlar. Aksi takdirde siz Meclis'i sadece noter olarak çalıştırmış olursunuz. TBMM noter değildir. 
     Hükümet olarak şunu diyoruz Biz Bakanlar Kurulu olarak bir tasarı göndeririz ama TBMM'de sadece AK Parti milletvekilleri yok. Muhalefet de var. Demokrasilerde esas olan muhalefettir. Eğer bir ülkede doğru dürüst muhalefet yoksa orada doğru dürüst bir demokrasi yok demektir.'' 
     
     ÜAK ALT KOMİSYONU İLE ÇALIŞMA 
     Çelik, TBMM Alt Komisyonu'nun çalışmalarını sürdürürken kendilerini de Üniversitelerarası Kurul'u ÜAK temsilen oluşturulan Alt Komisyon ile çalışacaklarını ifade etti. Çelik, ÜAK Alt Komisyonu ile 26 Ekim Pazar günü Ankara'da biraraya gelerek, Yükseköğretim Kanunu yasa taslağının geneli üzerinde görüşeceklerini belirtti. 
     ÜAK'nin Türkiye'deki tüm öğretim üyelerinden yazılı görüş istediğini ifade eden Çelik, bu görüşlerin toplanarak değerlendirilmesine başlandığını söyledi. 
     Bakan Çelik, ''Ümit ediyorum ki bizim yapacağımız çalışmalarla TBMM Milli Eğitim Alt Komisyonu'nun yapacağı çalışmalar birlikte bitirilir ve paket bir bütün olarak gelir. Ama yine bir gecikme olursa tabii ki TBMM Milli Eğitim Komisyonu nasıl davranacağına kendisi karar verecektir'' diye konuştu. 
     
     ''BU SENE YETİŞMESİ GEREKİYOR'' 
     Çalışmaların sınava yetişip yetişmeyeceği sorusunu Çelik, şöyle yanıtladı 
     ''Bu sene yetişmesi gerekiyor. Sadece meslek lisesi öğrencilerini değil genel lise mezunlarını da bu mağduriyetten kurtarmamız gerekiyor. Niçin, çünkü üniversitelerde yapılan araştırmalara göre şu anda herhangi bir yükseköğretim programına girmiş 3 öğrenciden 2'si memnun değil. Türkiye'de şu anda uygulanmakta olan ÖSS sistemi genel liseleri de bitirmiştir. Liseler 1.5 yıla inmiştir. Özellikle lise 3. sınıflar okula gitmiyor. Çünkü lise 3, lise 2 müfredatından soru sorulmuyor. Soru sorulmayınca öğrenci okuldan kopuyor ve dershaneye gidiyor. Dershaneler adeta liselerin yerini almaya başladı. Bu sistem yanlış bir sistemdir. Biz yeni mağduriyetlere yol açmamak için, 1999'da YÖK'ün adeta gece baskını halinde getirdiği değişiklik gibi bir değişiklik getirmek istemiyoruz. Yumuşak bir geçiş yapmak istiyoruz.'' Çelik, ÖSYM Başkanlığı'na resmi bir yazı yazarak kılavuzun basımının makul bir süre ertelenmesini istediğini anımsatarak, ÖSYM Başkanı Prof. Dr. Savaş Küçükyavuz ile bugün görüşeceğini ifade etti. 
     
</TEXT>
</DOC>
