<DOC>
<DOCNO> 178515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sontur12.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet hastanelerinde galoş parası alınmayacak... 
</HEADLINE>
<TEXT>

     Sağlık Bakanı Recep Akdağ, hastanelerde vakıf ve dernekler adına galoş parası adı altında ücret alınmasını yasakladı. Akdağ, alınacak galoşların parasının hastane döner sermayelerinden karşılanmasını istedi. 
     Akdağ, il valiliklerine gönderdiği genelgede, bazı hastanelerde hasta ziyaretçilerinden galoş bedeli adı altında para alındığının belirlendiğini kaydetti. 
     Bakanlığa bağlı hastanelerde faaliyet gösteren vakıfların hastane dışında faaliyet göstermeleri ve sağlık hizmetleri için hiçbir ad altında para tahsil etmemeleri hakkında çeşitli genelgeler yayınlandığını hatırlatan Akdağ, vakıfların mevcut makine ve cihazlarını hastane idaresine ayniyat karşılığı devretmeleri talimatını verdi. 
     Hastanelerde galoş parası adı altında para alınmaması gerektiğini de vurgulayan Akdağ, hastane hijyeni için gerekli görülmesi halinde hasta ziyaretçilerine dağıtılmak üzere alınan galoş bedellerinin hastane döner sermaye kaynaklarından karşılanmasını istedi. 
     Sağlık hizmetleri için bağış adı altında para tahsili yapılmaması konusunda çeşitli genelgeler yayınlandığını anımsatan Akdağ, hasta ve hasta sahiplerinden bağış parası adı altında para tahsiline gidilmemesi konusunda gerekli takibatların yapılacağını bildirdi. 
     
</TEXT>
</DOC>
