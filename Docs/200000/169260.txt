<DOC>
<DOCNO> 169260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/yazar/pulur.html </URL>
<DATE> 2003/07/14/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Üniversitede karşı devrim... 
</HEADLINE>
<TEXT>

     Osmanlı üniversitesi "Darülfünun"u kapatıp, Cumhuriyet üniversitesini kuran yasa için "devrim" denilir. 
     Eğer, 1933 yasası "devrim"se, şimdiki Milli Eğitim Bakanı Hüseyin Çelik'in çıkarmak istediği yasaya ne denir 
     Karşı devrim 
     
     ACABA haksız bir yakıştırma mı 
     Eğer, icat edildiğinden bu yana, İhsan Doğramacı'nın YÖK'üne karşı çıkanlar, şimdi bu tasarıyı görünce, YÖK'ü savunur ve YÖK'e sarılır hale gelmişse, haksızlık yok demektir. 
     
     1933'te Üniversite devrimi yapan, Atatürk'ün Milli Eğitim Bakanı Dr. Reşit Galip, kestirip atmıştır yeni kurulan üniversitenin, kapatılan "Darülfünün" ile hiçbir ilgisi yoktur, bütünüyle ayrı bir kurumdur. 
     Bu elbette bir devrimdir. 
     Acaba, bugünkü üniversite, "o devrim"e ne kadar yakışmaktadır 
     Çirkin politikacı, elini çekmemiştir ki 
     
     ŞU getirmek istedikleri yasaya, bakın. 
     Yasa yürürlüğe girince, YÖK başkanı ve üyeler gidiyor. Bunun tercümesi, Kemal Gürüz'e yol göründü, demektir. 
     Yasa yürürlüğe girince, ikinci dönemlerini yürüten rektörler de gidecektir, bunun tercümesi de Kemal Alemdaroğlu gidecek demektir. 
     
     YÖK'ün yerini Üniversitelerarası Kurul alacak, 17 kişilik bu kurulun 8 üyesini hükümet tayin edecek... 
     İki üye cumhurbaşkanından, bir üye Genelkurmay'dan... 
     Bunun tercümesi de, siyasi iktidar üniversiteye hakim olacak, demektir. 
     
     BİR de "Yediler" komisyonu var. Rektörlükten, dekanlığa, ana bilim dalı seçimlerine kadar, her işi bu komisyon yürütecek. Bu komisyonu kim seçecek 
     Milli Eğitim Bakanı... 
     Bir örnek, üniversitede rektör seçimi yapılıyor, dört aday çıkıyor, bu "yediler", iki adayı - tabii bakanın istemediği - silecek, cumhurbaşkanına iki aday gönderecek "Buyurun rektörü seçin " diye... 
     Maksat, üniversiteyi AKP adına ele geçirmek... 
     Öyle ya, beyler hep iktidarda kalacaklar, hiç gitmeyecekler 
     
     SÖYLEYEN ne güzel söylemiş 
     "Kimler geldi, neler istediler 
     Hepsi de dünyayı bırakıp gittiler 
     Sen hiç gitmeyecek gibisin değil mi 
     Oysa gidenler de senin gibiydiler." 
     
     

</TEXT>
</DOC>
