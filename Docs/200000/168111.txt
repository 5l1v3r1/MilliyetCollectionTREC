<DOC>
<DOCNO> 168111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur27.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan "Enflasyon yenilmiştir" 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, yılardır herkesin dilinden düşmeyen enflasyonun yenildiğini belirterek, ''enflasyonun düşürülmesinin hayal olduğunu söyleyenler mahcup olmuşlardır'' dedi. 
     Erdoğan, partisinin TBMM Grup toplantısında yaptığı konuşmada, Türkiye'nin itibarını yükseltmek için çıktıkları yolda yürüdüklerini ve hedeflerine kararlılıkla ilerlediklerini söyledi. ''Bu kutlu yolda ilerlerken'' zaman zaman önlerine çıkan engellerle de uğraştıklarını ve onları bir bir bertaraf ettiklerini anlatan Erdoğan, ''Dönemsel zorluklar aşılıyor. Her geçen gün ülkemizin gücü artıyor. Milletimizin yekvücut olarak kararlı ve asil duruşu, her zaman olduğu gibi bugün de bize güç ve kuvvet veriyor'' diye konuştu. 
     Her zaman metanetini ve vakarını koruyan Türk Milleti'ne müteşekkir olduğunu ifade eden Erdoğan, şunları söyledi 
     ''Yola çıkarken milletimizin taleplerine cevap vereceğimizi, halkımızı arzularına kavuşturacağımızı söylemiştik. Türkiye'nin gücüne, potansiyeline ve itibarına yaraşır bir yönetimle ülkemizi büyüteceğimizi söylemiştik. Bütün konuşmalarımızda güven ve istikrara vurgu yapmış, halkın yönetime güvenmesinin, sorunların çözümünde anahtar rolü oynayacağını ifade etmiştim. 
     Bize göre, yönetimin halka güvenmesiyle halkın yönetime güvenmesi birbirini tamamlayan iki temel unsurdur. Türkiye'nin birikmiş sorunları için bu iki temel unsurun sağlanması gerekiyordu. İşte biz, bunu sağladık. Allaha şükürler olsun ki, kısa zamanda yüzümüz ak çıktı ve AK Parti kadroları milletimizin yıllarca ertelenen taleplerine çözümler üretti. İzlediğimiz siyaset sayesinde ülkemizde her geçen gün güven ve istikrar ve sağlamlaşıyor. Zamanı durdurmuyor, güçlükler karşısında şaşkınlık yaşamıyor, hızımızı kesmiyoruz. Sürekli ileriye bakıyoruz. Kendi enerjimizi herkese taşımaya çalışıyoruz.'' 
     
     HEYECAN 
     Erdoğan, her gün yeni bir etkinlik ve açılışla Türkiye'nin büyüme hedeflerine koştuklarını bildirerek, içerde ve dışarda konuştukları herkesin de büyüme heyecenını paylaştığını söyledi. Kendi heyecanlarını herkese taşımaya çalıştıklarını kaydeden Erdoğan, ''Herkesi heyecanımaz ortak olmaya çağrıyorum'' dedi. 
     Dış Ekonomik İlişkiler Kurulu'nda Avrasya ülkeleri temsilcileriyle dün görüşme yaptığını hatırlatan Erdoğan, Türkiye'nin yakın çevresiyle ilişkilerinin ekonomik boyutunun yılların ihmali ile güdük kaldığının bir kez daha ortaya çıktığını söyledi. 
     Erdoğan, Türkiye'nin yakın ve uzak komşuları ile ticari ilişkilerinin bugüne kadar siyasi irade desteğini yeterince arkasına alamadığını ifade ederek, Türkiye'nin bu yüzden gerçek potansiyellerine ulaşamadığını belirtti. 
     Avrasya ülkeleriyle ihmal edilen ilişkilere öncelik verdiklerini kaydeden Erdoğan, iş adamlarının bundan sonra arkalarında sağlam bir siyasi iradenin var olduğunun bilmelerini istedi. 
     Türk iş adamlarının bütün coğrafyalarda yeni ruh ve heyecanla girişimlerini sürdürürken Hükümet'in desteğini yanlarında bulacaklarını bildiren Erdoğan, şöyle devam etti 
     'Adalet ve kalkınma vadeden AK Parti iktarı sayesinde Türkiye, tahminlerin ötesinde bir süratle imkansız ve çözümsüz görünen sorunlarının üstesinden gelmeye başladı. İşte, yıllardır Türkiye'de hiçbir siyasetçinin telaffuz edemediği eksi enflasyonla tanıştı ülkemiz 18 yıl aradan sonra... Enflasyon canavarı yıllarca milletimizin yolunu kesiyor, adeta haraç alıyordu. Enflasyon çalışma barışını yok ediyor, yapılan bütün toplu sözleşmeleri, yapılan zamları, daha imzalanma aşamasında iptal ediyor, adeta işçinin cebinden çekip alıyordu... Tüm bunlar ülkemizin gerçekleriydi. İşte, güven ve istikrarın sağladığı büyük imkan sayesinde yıllardır herkesin dilinden düşmeyen enflasyon yenilmiştir. Yaz aylarında eksi enflasyonu telafuz ettiğimizde bunun bir hayal olduğunu söyleyenler mahcup olmuşlardır.'' Buyümenin yüzde 7.4 olarak gerçekleştiğini kaydeden Erdoğan, büyümeyle ekonomik krizin yaralarının sarılacağını ve Türkiye'nin bir sıçrama hamlesi yapacağına inandığını ifade etti. Meclis ve Hükümetin saat gibi çalıştığını belirten Erdoğan, Türkiye'nin çağdaş hukuk devleti olma kararlılığını dünyaya gösterdiğini söyledi. 
     
</TEXT>
</DOC>
