<DOC>
<DOCNO> 154821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/soneko12.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Koç ABD ile ilişkilerimizi onarmalıyız 
</HEADLINE>
<TEXT>

     Koç Holding Yönetim Kurulu Başkanı Mustafa V. Koç, ekonomik kriz ortamının aşılmasının aynı zamanda Türkiye'de sosyal barışı tehdit eder boyutlara ulaşabilecek gelir dağılımı ve işsizlik sorunlarına da rasyonel bir şekilde eğilebilme imkanı sağlayacağını söyledi. Mustafa Koç'un Fenerbahçe taraftarlarına bir de mesajı var... 
     Mustafa Koç, ''Ülkenin sizce en önemli meseleleri siyasal, ekonomik, sosyal, kültürel nelerdir '' sorusu üzerine, herkesin şu sırada gündemindeki en önemli meselenin içinde yaşanılan dönemi iyi kavrayabilmek olduğunu vurguladı. 
     Büyük belirsizlikler bulunduğunu, geleceğin, Türkiye'nin çevresinde, Ortadoğu'da hatta AB'de, Atlantik ötesi ilişkilerde nasıl şekilleneceğinin tam olarak kestirilemediğini dile getiren Koç, ''Gazete ve televizyonlara bir göz atmak bile şu anda Türkiye'nin karşı karşıya bulunduğu sorunların azametini görmeye yeter'' dedi. Türkiye'nin Irak'taki gelişmelerden birebir etkileneceğini de dile getiren Koç, Türkiye'nin ekonomik, siyasal, sosyal sorunlarını tartışırken artık bunu bölgesel perspektifle de yapmanın gerekeceğini anlattı. 
     Türkiye'nin tüm zaaflarına rağmen bölgedeki işleyen tek ekonomik ve siyasal yapıya sahip ülkesi olduğunu kaydeden Koç, buna dayanarak Türkiye'nin güney komşusuyla derhal ekonomik ilişkilerini yoğunlaştırma yoluna gitmesi, düzenin kurulması ve gündelik hayatın normale dönmesi için elinden geleni yapması gerektiğini belirtti. 
     Mustafa Koç, konuşmasını şöyle sürdürdü 
     ''Buna çalışırken, geçtiğimiz iki ay içinde çeşitli nedenlerle hasar görmüş olan ABD ile ilişkilerimizi onarmaya da gayret etmeliyiz. Bu iki müttefik önümüzdeki dönemde de birbirilerine ihtiyaç duymaya devam edeceklerdir. 
     Türkiye olarak bu kriz sırasında sağlam durmamız gerektiğini kendimizi iyi yönetmemiz gerektiğini öğrendik. Bundan çıkarılması gereken ilk sonuç Türkiye'nin düzgün işleyen, büyüme üreten istikrarlı bir ekonomiye sahip olması gerektiğidir. Hükümetin daha önceki hatalarından da ders alarak konuya tüm ciddiyet ve disipliniyle eğileceğini sanıyorum bundan sonra. Ekonomik kriz ortamının aşılması aynı zamanda Türkiye'de sosyal barışı tehdit eder boyutlara ulaşabilecek gelir dağılımı ve işsizlik sorunlarına da rasyonel bir şekilde eğilebilme imkanı sağlayacaktır. 
     Bundan böyle jeo-stratejik önemimizin daha farklı bir tanımının yapılacağını bekleyebiliriz beş-on yıllık bir vadede. Bu nedenle de asıl önemli kozumuz olan laik-demokratik, işler ekonomiye sahip bir Müslüman ülke olma özelliğimizi, kendi kültürel çeşitliliğimizle de barışık bir vizyonla güçlendirmemiz ve ön plana çıkarmamız gerekir.'' Koç, aslında sorunun bakış açısını değiştirebilme olduğunu dile getirerek, ''Türkiye'nin, karşısında duran büyük sorunlara reaktif politika üretebilmenin ötesine geçmesi gerekiyor diye düşünüyorum. Ekonomik kriz patlıyor biz tedbir düşünüyoruz, bölgemiz bir savaş ile karşı karşıya geliyor biz savunma refleksi geliştiriyoruz. Bugünden yarına bakıyoruz, sorunlara çözüm bulmaya çalışıyoruz'' diye konuştu. 
     Önce nasıl bir yarın istendiğini saptayıp Türkiye'yi o yarına götürecek adımları atmaya çalışılması gerektiğini bildiren Koç, ''Türkiye'yi yönetenler akılcı, ya da daha doğru bir deyimle proaktif olabilmeyi başarabilseler bu sorunların önemli bir bölümünün çözümü de neredeyse kendiliğinden ortaya çıkacak'' dedi. 
     
     AB İLE İLİŞKİLER 

     Mustafa Koç, ''Türkiye'nin AB üyeliğiyle ilgili şart olarak ileri sürülen siyasi reformlar konusundaki düşünceleriniz nelerdir Türkiye'nin üyeliği konusunda AB'yi samimi buluyor musunuz '' sorusunu da şöyle yanıtladı 
     ''AB üyeliği için gerekli reformların yapılmasının bir an önce tamamlanmasından ve Türkiye'nin üyeliği önünde bu tür eksikliklerin artık daha fazla bir engel teşkil etmemesinden yanayım. Kendi üzerimize düşenleri yaptıktan sonra, ki bir zaman alacaktır bu, AB'nin elinden bize karşı kullanabileceği mazeretleri de almış oluruz. Bu konuda son günlerde atılmakta olan adımların olumlu bir başlangıç olarak kabul edilmesi gerekir. 
     AB'nin samimiyeti konusuna gelince Bu ilişkide karşılıklı olarak dönem dönem derinleşen bir samimiyetsizlik var. Karşılıklı korkular ve önyargılar var. AB üyelerinin çoğu Türkiye hakkında karar vermekten ürküyorlar. Ancak, dünya büyük bir hızla değişiyor ve bugüne kadar bilmediğimiz türden bir döneme girmekteyiz. Bu gelişmelerin de AB üyelerinin Türkiye'ye bakışında olumlu bir gelişmeye yol açacağını sanıyorum. Geçtiğimiz günlerde bu yolda bazı adımlar da attılar. Ama bizim de onlara kullanacakları mazeret bırakmamamız gerekiyor artık.'' 
     
     HÜKÜMET VE SİYASİ PARTİLERE BAKIŞ 

     Koç, '' Hükümetin çeşitli kurumlarıyla ve siyasi partilerle aynı mesafede duracağız yaklaşımını biraz daha açabilir misiniz '' sorusuna şu yanıtı verdi 
     ''Evet, tüm kurumlarla aynı mesafede ve yakınlık seviyesinde olacağımızı dile getirdim. Bundan kastım, günlük tartışmaların yarattığı dalgalanmalara değil, Türkiye'nin karşı karşıya olduğu büyük resme bakarak davranmamız gerektiğine olan inancımdır. 
     Zaman zaman ülkemizde bir siyasi parti, bir kamu kurumu ya da özel kuruluş ya da bir hükümet yetkilisinin bir açıklamasıyla büyük çalkantılar yaşanabiliyor. Oysa aradan belirli bir süre geçtikten sonra büyük resme baktığınızda çok bir şeyin de değişmemiş olduğunu görüyorsunuz. Hatta Türkiye'nin kendi rotasında şaşırtıcı bir istikrar ile yoluna devam ettiğini de görüyorsunuz. 
     Bugünü tartıştığımız zaman o kısa vadeli çalkantıların içinde savruluyor, gelecek perspektifimizi kaybediyoruz. Oysa Türkiye'nin ve tek tek Türkiye'nin büyük şirketlerinin daha hızlı gelişimi için ileriye yönelik tercihlerimizi yapmamız ve Türkiye'yi daha hızlı geliştirecek adımları her birimizin ayrı ayrı atabiliyor olması lazım. 
     Yani Tüm kurum ve siyasi partilerle aynı mesafede duracağız derken, Koç Topluluğu'nun bu kurum ya da partilerin üstünde gördüğümüzü söylemiyorum.'' Koç, ''Merhum Vehbi Koç'un eğildiği nüfus planlaması, eğitim gibi sosyal konulara sayın Rahmi Koç çevreyi ekledi. Sizin gündeminize alacağınız başlıca sosyal konular neler olacak '' sorusu üzerine, ''Bugün için gündemime aldığım tek konu samimiyetle söylemem gerekirse Koç Topluluğu. Büyük bir sorumluluk üstlendim ve bunun gereklerini yerine getirmeyi her şeyden çok istiyorum'' dedi. 
     Koç Topluluğu'nun sadece ekonomi alanında faaliyet göstermediğini ve ulaştığı seviyenin gerektirdiği sosyal sorumlulukları üstlendiğini vurgulayan Mustafa Koç, şunları söyledi 
     ''Kişisel olarak benim ilgi alanlarımı soracak olursanız, bu yaşıma kadar pek çok spor alanına yakın ilgi duydum. Bu çerçevede üzerinde çalışmak istediğim pek çok alan da var. Örneğin bugün Türkiye'de pek az bilinen sualtı arkeolojisi ile çok yakından ilgileniyorum, gelişmeleri takip ediyorum. 
     Aslına bakacak olursanız, Koç Topluluğu'nun ve ailemizin ilgilendiği bu tür projeler Türkiye'nin sosyal gelişimiyle de paralel olarak gelişmiştir. Bugüne kadar başlattığımız çalışmaları aynı önemi vererek sürdürmek kaydıyla, bu çok yönlü ilgimizi sürdüreceğiz.'' 
     
     FENERBAHÇELİ TARAFTARLARA MESAJ 

     1907 Fenerbahçe Derneği Kurucu Üyeliği ile de tanınan Koç, ''Sizi Fenerbahçe'nin yönetiminde daha aktif pozisyonlarda görebilecek miyiz Fenerbahçeli taraftarlara bir moral mesajınız olacak mı '' sorusu üzerine şöyle dedi 
     ''Haklısınız, ben de bir taraftarım, gönlüm derin bir sevgiyle bağlı olduğum Fenerbahçe için daha çok şey yapabilmekten yana. Sizin de bildiğiniz gibi, bugüne kadar geniş zaman ayırdığım pek çok sosyal meşgalem var. Koç Topluluğu'nun Yönetim Kurulu Başkanlığı görevine seçildikten sonra, samimiyetle söylemem gerekirse tüm bu faaliyetlerimi yeniden gözden geçirmek, yeniden düzenlemek durumundayım. Fenerbahçe gücünü tarihinden alan bir camiadır. Doğal olarak, iyi günümüz de olacak, kötü günümüz de. Şimdilik tüm taraftarlara Umudumuzu kaybetmeyelim demek istiyorum.'' 

     
</TEXT>
</DOC>
