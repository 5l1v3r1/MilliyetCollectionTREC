<DOC>
<DOCNO> 163661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sondun07.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Guantanamo Cehennemi... Tutsaklar intihar ediyor.. 
</HEADLINE>
<TEXT>

     ABD'nin El Kaide üyeleri için Küba'da oluşturduğu Guantanamo Bay kampında koşulların son derece kötü olduğu ve tutsaklardan bazılarının bu koşullardan kurtulmak için kendilerini öldürmeye teşebbüs ettikleri bildirildi. 
     New York Times gazetesi, kampta bir süre tutulduktan sonra salıverilen Afganlı ve Pakistanlı esirlerin ifadelerine dayanarak verdiği haberde, tutsakların çok küçük hücrelerde yalnız başlarına tutulduğunu, gelecekleri konusunda şüphe içinde bırakıldığını ve bazı esirlerin intihar girişiminde bulunduğunu yazdı. Gazete, haberine kaynak olarak 32 Afganlı ve 3 Pakistanlı eski esiri gösterdi. 
     Guantanamo Bay kampında 14 ay geçirdikten sonra hakkında hiçbir suçlama yapılmadan bırakılan Süleyman Şah adlı Afgan tutsak, gazeteye içinde bulundukları belirsizlik ve korkuyu, ''Bazıları bu 14 ayın 150 yıl esarete eşdeğer olduğunu söylüyor'' diye ifade etti. 
     Esirlerin kendilerine fiziksel olarak kötü muamelede bulunulmadığını söylediklerini kaydeden gazeteye göre, kamptaki esirler ilk birkaç ay boyunca, birbirlerine tellerle bağlı çok küçük hücrelerde tutuluyor. Hücrelerin genişliği 2x2,5 metreyi geçmiyor. Tavanları tahtayla kapalı olan hücrelerin yan tarafları ise tamamen açık. 
     Şah, gazeteye yaptığı açıklamada, ''Bu küçücük mekanda yiyor, ibadet ediyor, uyuyor ve tuvaletimizi yapıyorduk. Herkese 2 battaniye ve bir namaz seccadesi veriyorlardı. Yerde yiyor ve uyuyorduk'' diye konuştu. 
     ''Tutsakların haftada tek bir kere, o da bir dakika olmak üzere duşa sokulduğunu'' anlatan Şah, ''Aradan 4.5 ay geçtikten sonra şikayet etmeye ve yemek boykotuna başladık. Bunun üzerine duş süresini 5 dakikaya çıkardılar ve haftada bir kez 10 dakika egzersiz yapmamıza izin verdiler'' dedi. Şah, egzersizin de 10 metrelik bir kafesin içinde yürüyüş şeklinde yapıldığını sözlerine ekledi. 
     
     ''4 KEZ İNTİHARA TEŞEBBÜS ETTİM'' 
     Kuzey Afganistan'da 2001'in Kasım ayında esir düşen ve Guantanamo Bay kampına nakledilen 20 yaşındaki Şah Muhammed, ''İntihar İslamiyet'e aykırı olmakla birlikte, 4 kez kendimi öldürme girişiminde bulundum. Çünkü artık hayatımdan bezmiştim. Orada yaşamak çok zor. Bana suçlu muamelesi yaptılar, fakat ben suçsuzdum'' diye konuştu. 
     Gazetenin haberine göre kampın açılmasından bu yana geçen 18 ayda 18 kişi 28 kez intihara teşebbüs etti. İntihar girişimlerinin çoğunun bu yıl içinde meydana geldiği kamp sözcüsü Yüzbaşı Warren Neary tarafından doğrulandı. İntiharlar sonucunda kimsenin ölmediği, ancak bir esirin ağır beyin harabiyetine uğradığı belirtiliyor. 
     
     HANGİ MİLLETLERDEN ESİRLER VAR 
     Kaynakların belirttiğine göre, esir kampında 40 değişik ülkeden tutsak bulunuyor. Bunlar arasında 50 Pakistanlı, 150 Suudi Arabistanlı, 83 Yemenli ve 16 yaşından küçük 3 kişi var. Diğer tutsakların ise Kuveytli, Kanadalı, İngiliz, Cezayirli, Avustralyalı ve İsveçli olduğu bildiriliyor. 
     Kamptan 2002 yılının Ocak ayından bu yana 32 Afgan ve 3 Pakistanlı tutsak serbest bırakıldı. 5 Suudi Arabistanlının ise bu ülke yetkililerine teslim edildiği bildiriliyor. 
     
     ASKERİ MAHKEMEYE ÇIKARILACAKLAR 
     Kamp sözcüsü, tutsaklardan 10 kadarının yakında askeri mahkemeye çıkarılacağını açıkladı. 
     İnsan hakları kuruluşları, kamptaki koşullar ve tutsakların hukuki statüleri konusundaki kaygılarını sık sık dile getirmişlerdi. Ancak Amerikan makamları, çoğu savaş alanında yakalanmasına rağmen tutsaklara savaş esiri statüsü tanımayı reddediyor. Sanıklara avukat tarafından savunulma hakkı da tanınmıyor. Bu arada 18 aydır kampta bulunan sanıklardan hiçbirine resmi suçlama yöneltilmedi. 
     Uluslararası Kızılhaç Örgütü yetkilileri, kampa yaptıkları ziyaretten sonra Bush yönetimine çağrıda bulunarak, kamptaki koşulların değiştirilmesini ve hukuki işlemlere bir an önce başlanmasını istediler. 
     
</TEXT>
</DOC>
