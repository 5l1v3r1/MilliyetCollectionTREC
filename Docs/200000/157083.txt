<DOC>
<DOCNO> 157083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/soneko23.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK'dan, 4 kişiye işlem yasağı... 
</HEADLINE>
<TEXT>

     Sermaye Piyasası Kurulu SPK , Arsan Tekstil ve THY hisselerinde yaptıkları işlemler nedeniyle 4 kişiye işlem yasağı getirdi. 
     SPK karar organının bugün yaptığı toplantıda alınan kararlar, Kurul Başkan Yardımcısı N. Hülya Kemahlı imzasıyla Borsa'ya gönderilen yazılarla kamuoyuna duyuruldu. 
     Bu kararlara göre, Türk Hava Yolları A.O. eski hisse senedinde 2 Nisan-27 Nisan 2001 döneminde Sermaye Piyasası Kanunu madde 47 A, 2 kapsamındaki işlemler nedeniyle Fehmi Cordan ve Cumhur Akuguz'a, bugün saat 12.00'den geçerli olmak üzere, borsalar ve teşkilatlanmış diğer piyasalarda geçici olarak işlem yapma yasağı getirildi. İşlem yasağının getirildiği tarih itibariyle bu kişilerin sahip oldukları hisse senetleri Kurul kaydından çıkarıldı. 
     SPK, Arsan Tekstil Sanayi ve Ticaret A.Ş. hisse senedinde 14 Aralık 2000-24 Ocak 2001 dönemindeki işlemleri nedeniyle Mateo Almozlino ve Pınar Almozlino Cankatan hakkında da aynı kararı aldı. 
     Kurul kararı çerçevesinde, söz konusu kişiler Borsa'da hiçbir şekilde alım satım işlemlerinde bulunamayacak ve üyeler tarafından gerçekleştirilecek alım satım işlemlerinden doğan takas yükümlülükleri İMKB Takas ve Saklama Bankası tarafından dikkate alınmayacak. 
     
     İŞLEM YASAĞI KALDIRILDI 
     SPK, Viking Kağıt ve Selüloz A.Ş. hisse senedinde gerçekleştirdiği manipülatif nitelikteki işlemler nedeniyle Temel Erbek hakkında daha önce alınan İMKB ve teşkilatlanmış diğer piyasalarda sürekli olarak getirilen işlem yasağını ise kaldırdı. 
     Kurul, üzerinden 2 yıl geçtiği ve hakkında da bir mahkumiyet kararı bulunmadığı için Erbek hakkındaki işlem yasağının kaldırılmasına karar verdi. 
     
</TEXT>
</DOC>
