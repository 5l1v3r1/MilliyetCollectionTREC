<DOC>
<DOCNO> 195967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur39.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti Gençlik Kolları'ndan iftar yemeği 
</HEADLINE>
<TEXT>

     AK Parti Ankara İl Başkanı Nurettin Akman, 3 Kasım genel seçimlerinde partili gençlerin büyük gayret gösterdiklerini belirterek, 28 Mart 2004'te yapılacak yerel seçimlerde de aynı çaba ve gayreti görmek istediklerini kaydetti. 
     AK Parti Ankara İl Gençlik Kolları, ASKİ Sosyal Tesisleri'nde iftar yemeği düzenledi. 
     Yemeğe, Adalet Bakanı Cemil Çiçek, AK Parti Ankara İl Başkanı Nurettin Akman, Ankara Büyükşehir Belediye Başkanı Melih Gökçek, Altındağ Belediye Başkanı Ziya Kahraman, partili bazı milletvekilleri ve gençlik kolları üyeleri katıldı. 
     Akman, yemekte yaptığı konuşmada, gençlerin siyasette önemli rolü bulunduğunu ifade ederek, AK Parti'nin 2 yıl önce yola çıktığında ve 3 Kasım seçimlerinin kazanılmasında gençlerden büyük destek aldığını belirtti. 
     Yerel seçimlere yaklaşıldığını anımsatan Akman, ''Gençlerimiz, 3 Kasım seçimlerinde büyük gayret gösterdiler. Muazzam bir başarı elde ettik. Aynı gayreti 28 Mart'taki yerel seçimlerde de görmek istiyoruz. Genel seçimlerdeki başarımızı 28 Mart'ta taçlandırmayı ümit ediyorum. Bunun için şimdiden paçalarımızı sıvamamız lazım'' diye konuştu. 
     
</TEXT>
</DOC>
