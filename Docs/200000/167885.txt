<DOC>
<DOCNO> 167885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sontur25.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dick Cheney Başbakan Erdoğan'ı aradı...l 
</HEADLINE>
<TEXT>

     Başbakan Tayyip Erdoğan, ABD Başkan Yardımcısı Dick Cheney'den, Türk-Amerikan ilişkilerinin gerginleşmesine yol açan sorumluların tespit edilerek gerekli işlemin yapılmasını talep etti. 
     Başbakanlık Basın Merkezi'nden yapılan açıklamada, Başbakan Erdoğan'ın, bugün saat 14.45'te kendisini telefonla arayan ABD Başkan Yardımcısı Dick Cheney ile görüştüğü belirtilerek, şöyle denildi 
     ''Görüşmede Sayın Cheney, askeri personelimizin ve diğerlerinin Süleymaniye'ye getirilerek olayın sonuçlandırıldığını bildirmek amacıyla aradığını ifade etmiştir. Olayın araştırılarak en kısa zamanda açıklığa kavuşturulması için gayret sarf edeceklerini, ortak komisyonun yarın saat 10.00'da Kerkük'te çalışmalarına başlayacağını bildirmiştir.'' 
     
     ERDOĞAN'IN TALEBİ 

     Başbakan Erdoğan'ın, Cheney'e, dün verdiği ''yeniden arama'' sözünü tuttuğu için teşekkür ettiği belirtilen Başbakanlık açıklamasında, şunlar kaydedildi 
     ''Sayın Başbakan, duruma müdahale ederek silahlı kuvvetlerimizin 11 mensubunun Süleymaniye'ye dönüşlerinin sağlanmasından dolayı memnuniyetini belirtmiştir. 
     Sayın Başbakan ayrıca, bu olaya sebebiyet veren ve ilişkilerimizde hiç gereği olmayan bir gerilim yaratan sorumluların tespit edilerek gerekli işlemin yapılmasını beklediğimizi vurgulamıştır. 
     Yarın Kerkük'te faaliyete geçecek ortak araştırma komisyonunun çalışmalarının süratle tamamlanması için bizim de gereken gayreti göstereceğimizi belirten Sayın Başbakan, bu komisyonun benzer tatsız olayların tekerrürünün önlenmesi yanında, bölgedeki Türk-ABD işbirliğinin daha etkili bir hale getirilmesi için de gerekli ortamı yaratacağına inandığını ifade etmiştir.'' 
     
</TEXT>
</DOC>
