<DOC>
<DOCNO> 184076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sondun16.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Brüksel, 2016 Olimpiyatları'na aday... 
</HEADLINE>
<TEXT>

     Brüksel kenti, 2016 Olimpiyat Oyunları'na adaylığını resmen açıkladı. 
     Belçika Olimpiyat Komitesi, bu adaylığın kent yönetimince ve federal hükümet tarafından onaylanarak resmiyet kazandığını bildirdi. Olimpiyat oyunlarının merkezinin Brüksel'deki Heysel Stadı olarak belirlendiği ifade edildi. 
     Heysel, 29 Mayıs 1985'te, İngiliz Liverpool ve İtalyan Juventus Torino takımları arasındaki bir Avrupa Kupası final maçında çıkan olaylarla ismini dünyaya duyurmuştu. 
     Televizyonlarda canlı yayınlarla aktarılan bu olaylar sırasında, İngiliz taraftarların saldırganlığından kaynaklanan panik yüzünden 39 kişi ezilerek ölmüş, 600 kişi yaralanmıştı. 
     Belçikalı yetkililer, güvenlik önlemlerinin yetersizliği nedeniyle ağır eleştirilere hedef olmuşlar, Heysel Stadı bu olaydan sonra uzun süre kapalı tutulmuştu. 
     
</TEXT>
</DOC>
