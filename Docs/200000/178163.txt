<DOC>
<DOCNO> 178163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/yazar/bila.html </URL>
<DATE> 2003/08/26/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
'Sonra konuşsa daha iyi olurdu' 
</HEADLINE>
<TEXT>

   Org. Hilmi Özkök, emekliye ayrılan Org. Çetin Doğan'ın yaptığı konuşmayı bu sözlerle değerlendirdi 
   
      MGK Genel Sekreteri Org. Tuncer Kılınç'ın görevini Korgeneral Şükrü Sarıışık'a devretmesi nedeniyle düzenlenen tören devletin zirvesini bir araya getirdi.Tören sonrasındaki kokteyl sırasında da gazeteciler devletin en yetkili ağızlarından başta Irak olmak üzere gündemdeki konulara ilişkin sorularına yanıt aldılar. Genelkurmay Başkanı Org. Hilmi Özkök, Kerkük'teki gelişmelerin rahatsızlık verici olduğunu söyledikten sonra şu değerlendirmeyi yaptı "Sürekli bilgi alıp değerlendiriyoruz. Bilgi almada bazı zorluklarımız oluyor. Oraya heyetler gönderdik. Tabii ilk bilgiler genellikle duygusal olur. Bütün bilgileri doğru şekilde almaya çalışıyoruz. Bizim İç Hizmet kanunumuza göre bir asker üstünü şik yet edecekse olaydan 24 saat sonra edebilir. Bunun amacı duygudan arınıp sağduyulu karar verebilmesi içindir. Biz de bilgileri toplayıp sağduyu ile değerlendirmeye çalışıyoruz." 
   Org. Özkök, 1. Ordu Komutanlığı'ndan emekli olan Org. Çetin Doğan'ın yaptığı konuşmanın sorulması üzerine de şöyle dedi 
   "Tabii arkadaşlarımız görüşlerini açıklıyorlar. Kişisel görüşler olarak almak lazım. Belki sonra yapsaydı daha iyi olurdu. Bunu söyledikleri yanlıştır anlamında söylemiyorum. Ferdi görüşleridir. Katıldığım katılmadığım anlamında demiyorum. Yanlış olduğu anlamına da gelmez." 
   Org. Özkök, TSK'da görüş ayrılığı anlamına gelip gelmeyeceğine ilişkin soruya ise şu karşılığı verdi 
   "Hayır. Görüş ayrılığı neden olsun Genelkurmay'ın görüşü belli, bunu kimlerin açıklayacağı belli. Genelkurmay Başkanı, İkinci Başkan, Genelkurmay Genel Sekreteri ve kuvvet komutanları da kendi alanlarında açıklayabilirler. Bir görüş ayrılığı söz konusu değil." 
   
   OSMANLI GELİR 
   Org. Özkök, Irak'a asker göndermekle ilgili olarak da, "Önce ortamın hazırlanması gerekir, hükümetin, Meclis'in kararı belli olduktan sonra detaylar konuşulur" dedikten sonra, şöyle konuştu 
   "Orada herkes bir yorum yapıyor. Örneğin Osmanlı gelecek, çıkmayacak diye yorum yapanlar da var. Bu bakımdan önce oralarda ortamın da hazırlanması gerekir. Bazıları da ABD gitsin, öyle gelin ki, ABD'yle aynı görüntüde olmayın, diyor. Birçok yorum yapılıyor." 
   
   SÜLEYMANİYE GÖLGESİ 
   Org. Özkök, Süleymaniye krizinin etkilerinin tamamen geçip geçmediğine ilişkin soruya ise şu karşılığı verdi 
   "O gölge duruyor. Ayrı bir olay. İlişkimizi yıkmadı ama elbette etkileyecek bir olay. Aşmaya çalışıyoruz." 
   
   
   
   
      
   
</TEXT>
</DOC>
