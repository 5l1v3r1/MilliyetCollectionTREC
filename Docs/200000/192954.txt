<DOC>
<DOCNO> 192954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/yasam/yas05.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çok fazla aşk romanı var ..' 
</HEADLINE>
<TEXT>

   Yazar Yaşar Kemal, yayınlanan kitapların çoğunun aşk romanı olmasını eleştirerek, "Sanki Türk milleti sürekli aşk yaşıyor" dedi 
      Önay Yılmaz 
   
   Yazar Yaşar Kemal, çok fazla aşk romanı yazılmasına sert tepki göstererek, "Sanırsınız ki Türk milleti sabahtan akşama kadar aşk yapıyor" dedi. TÜYAP Kitap Fuarı'nın son gününde "Kitap Korsanlığı" konulu panele katılan Kemal, korsanlara aldırmadığını, ancak bir kitabını simsiyah yayınladıktan sonra mücadeleye karar verdiğini belirterek, "Korsan kitap dünyada Türklerin icadıdır" diye konuştu. 
   Kitaplarından kazandığıyla geçinemediğini daha çok dışarıdan gelen telif paralarıyla ayakta durduğunu anlatan Kemal, korsancıların, ilk defa İnce Mehmed adlı romanıyla faaliyetlerine başladığını söyledi. Türkiye Cumhuriyeti'nin yazarları açlıktan öldürmeye kalktığını öne süren Kemal, son zamanlarda yayınların neredeyse yüzde 40'ının aşk romanlarından oluştuğunu da belirterek şöyle dedi "Sanırsınız ki Türk milleti sabahtan akşama kadar aşk yapıyor. Baştan aşağı aşk romanı yazan başka bir millet de dünyada yoktur." 
   Geçmişinden, yazarlığından utandığını belirten yazar, bir soru üzerine "Kitaplarımı kapitalistlere bastırmam çelişki değil. Daima kapitalistlerle işbirliği yaptım. Fakir yayınevleriyle anlaşma yapmadım. Türkiye, hırsızlığın meşru olduğu bir ülke. Türkiye, benim hayatımı, emeğimi çaldı" yanıtını verdi. 
   
   
</TEXT>
</DOC>
