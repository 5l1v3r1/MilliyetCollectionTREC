<DOC>
<DOCNO> 196497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/spor/ydemirkol.html </URL>
<DATE> 2003/11/19/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Alman usulü 
</HEADLINE>
<TEXT>

   
   Yıllardır ulusal marşımızı doğru dürüst söyleyemeyen bir tribün milleti olmanın utancı ile yaşadık. Artık rakip milli marşları ıslıklamanın utancını da taşımalıyız. Bir küçük grupla değil, çoğunluğun gönülden katılımıyla dün 80 milyonluk bir ulusun varlığını protesto ettik. Sonra ıslıkladığımız ulusun bizim için yetiştirdiği oyuncularla Halil, Hamit Altıntop ve Uğur İnceman'ın yoğun çabalarıyla ilk 10 dakikada rakibi baskı altına aldık. 
   Zaten 69. dakikada Hamit'in muhteşem golüyle de umutlanacaktık. 3 - 6 - 1'den 3 - 4 - 3'e uzanan bir dizilişle oynuyor ve rakibin 4 - 4 - 2'sini zorluyorduk. Özellikle savunmanın arasına atılan bir kaç topla pozisyona girdik, ama şut çekemedik. Sonra topa çok iyi hükmeden Almanlar oyunumuzu işlemez hale getirdi. Tiffert, Balitsch ve Broich'un üstün top teknikleri oyun üstünlüğünü onlara geçirdi. Orta sahaları toparlandı ve çok iyi alan daralttılar. Biz de ya uzaktan isabetli şutlar çektik ya da iki kanada sahibine ulaşamayan uzun paslar attık. Doğrusu bu ya, Okan Koç, Hüseyin, Tuncay hücum üçlüsünün müthiş uyumunu çok aradık. Ne acı ki, bu üçlü uyumdan, A Milliler de hiç yararlanamıyor. 
   İkinci yarıya topu indirme işini daha iyi yaparak başladık. Planımız aynıydı, ama uygulamamız daha iyiydi. Hamit ve Serkan'la iki net pozisyondan yararlanamadık. Sonra Alman savunmasının disiplin ve direnciyle yine tek çaremiz uzun şutlar oldu. İlk denememizde Hamit Altıntop'un muhteşem şutuyla golü de bulduk. Sonra kontracı bir oyuna döndük. Hamit ve Faruk bu oyunun iki temel taşıydı, ama Sinan onlara uyum sağlayamadı. Bu arada Almanlar da kurdukları baskıdan üç net pozisyon çıkardılar. Maçın uzatmaya gittiğini düşünürken son dakikada tartışmalı bir faul çalınması, tam Alman usulü bir golle Avrupa Şampiyonası şansımızı yok ettik. 
   
      
   
</TEXT>
</DOC>
