<DOC>
<DOCNO> 165398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sonspo01.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milliler yarı final maçı için Paris'te... 
</HEADLINE>
<TEXT>

     6. FIFA Konfederasyon Kupası'nda yarı finale kalan A Milli takım kafilesi, maçın oynanacağı Paris'e geldi. 
     St.Ettienne'den, Paris'e hızlı trenle gelen A Milliler, aynı trende Brezilya Milli takım oyuncularıyla birlikte seyahat etmelerine rağmen, her 2 takım oyuncularının birbirileriyle hiç görüşmeden değişik konpartumanlarda bulunmaları dikkati çekti. 
     Paris Lyon Garı'nda büyük ilgi gören her 2 takım futbolcuları daha sonra Paris şehir turuna çıktılar. 
     Brezilya Milli Takım Teknik Direktörü Carlos Alberto Parreira, yaptığı açıklamada, Türkiye'nin geçen sene oynanan Dünya Kupası'ndaki başarısını devam ettirdiğini belirterek, ''Türk Milli takımı kısa süre içerisinde birbirine iyi adepte olmuş, çok süratli teknik ve gerekirse de sert futbol oynayabiliyorlar'' dedi. 
     ''Fransa'nın işi zor'' diyen Parreira, ''Türkiye bize karşı ikinci yarıda sergilediği futbolunu Fransa'ya karşı da uygularsa final oynar'' yorumunu yaptı. 
     Öte yandan, Futbol Federasyonu Başkanı Haluk Ulusoy, ''Biz artık Paris-St.Ettienne, St.Ettienne-Paris yollarını gidip gelmekten bıktık. Fransa'yı yeneriz ve Paris'te kalırız'' dedi. 
     Milli takım oyuncularına Paris'te, teknik direktör Şenol Güneş, bu akşam TSİ ile 02.00'ye kadar izin verdi. 
     Milliler, yarın TSİ 15.00'de düzenlenecek basın toplantısının ardından yine TSİ 20.00'de maçın yapılacağı Stade De France'de antrenman yapacak. 
     
</TEXT>
</DOC>
