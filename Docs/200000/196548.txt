<DOC>
<DOCNO> 196548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sondun22.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'den Arafat'a "terörist" suçlaması .. 
</HEADLINE>
<TEXT>

     Resmi ziyaret için Viyana'da bulunan İsrail Dışişleri Bakanı Silvan Şalom, Filistin lideri Yaser Arafat'ın ''terörist'' olduğunu söyledi. 
     Şalom, Viyana'da yaptığı açıklamada, Yaser Arafat'ın ''barış süreci önündeki en büyük engel olduğunu'' ileri sürerek, ''Arafat bir teröristti ve halen bir teröristtir'' diye konuştu. 
     Barış süreci için ''sadece bir ateşkes'in yeterli olmadığını'' belirten Şalom, ''Barış için öncelikle Filistin özerk yönetimi, Filistinli radikal örgütleri silahsızlandırmalı ve terörist altyapıyı lağvetmelidir'' dedi. 
     İsrail Dışişleri Bakanı Şalom, barış görüşmelerinin ''yol haritası'' temel alınarak kısa sürede başlayabileceğini ifade ederek, İsrail Başbakanı Ariel Şaron ile Filistin Başbakanı Ahmet Kurey arasındaki görüşmenin gelecek hafta yapılacağını söyledi. 
     
</TEXT>
</DOC>
