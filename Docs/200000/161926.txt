<DOC>
<DOCNO> 161926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/spor/spo02.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
PLETIKOSA TAMAM 
</HEADLINE>
<TEXT>

Rüştü'nün Avrupa'ya gitme ihtimalinin güçlenmesi üzerine Fenerbahçe yönetimi, Hırvat kaleci ile el sıkıştı. Gelişmelere göre tecrübeli eldivenin Türkiye'ye çağrılacağı açıklandı 
     YALÇIN TÜRK 

     Tedbirler alındı 
     RÜŞTÜ'NÜN Barcelona ile prensip anlaşmasına vardığı iddiaları, Fenerbahçe yönetimini harekete geçirdi. Milli kalecinin yurtdışında oynama ihtimalinin güçlenmesi üzerine Sarı - Lacivertliler Daum'un istediği Pletikosa ile prensip anlaşmasına vardı. Hırvat kalecinin, Fenerbahçe'ye gelmeyi kabul ettiği, ufak detaylar dışında anlaşma sağlandığı iddia edildi. 
     
     Gözler Rüştü'de 
     DAUM'UN Beşiktaş'ı çalıştırdığı dönemde de çok istediği Pletikosa, Hırvat futbolunun son yıllarda yetiştirdiği en iyi kaleci olarak kabul ediliyor. Rüştü ile yapılacak son pazarlıktan da sonuç çıkmazsa, Pletikosa'nın Türkiye'ye çağrılacağı bildirildi. Öte yandan Daum'un A.Wien'den öğrencisi olan Slovak Janocko için pazarlıklara başladığı iddia edildi. 
     
Servet atağıSarı - Lacivertliler, Real Sociedad'ın da gündeminde olan Denizlispor'un yıldızı için girişimlere başladı 
     İlk adım Özdemir'den 
     DENİZLİSPOR formasıyla bu sezon özellikle UEFA Kupası'nda başarılı bir performans sergileyen Servet'e Beşiktaş'tan sonra Fenerbahçe de talip oldu. İkinci Başkan Nihat Özdemir'in yıldız futbolcu için girişimlere başladığı öğrenildi. Servet'in menajeri Mithat Halis'i arayan Özdemir'in hem gelen teklifler hakkında hem de istenilen ücret konusunda bilgi aldığı bildirildi. 
     
     İspanya ile pazarlık 
     AVRUPA'DAN gelen önerilere sıcak baktıklarını belirten Halis'in, 3 milyon euro istediği ifade edildi. Bu rakam karşısında görüşmeler şimdilik donduruldu. Denizlispor Başkanı Mustafa Baysal ise Real Sociedad ile pazarlıkta olduklarını açıkladı. Baysal, "2 milyon dolarlık önerileri karşısında biz 3 milyon euro istedik. Görüşmelerimiz sürüyor" diye konuştu. 
     
Pazarlık günüFenerbahçe iç transferde iki kaptanı Ümit ve Ceyhun ile bugün masaya oturup, anlaşma zemini arayacak 
     İlk temaslar olumsuz 
     DIŞ transferin yanı sıra, mevcut kadrodaki yıldızlar ile de pazarlığa başlayan Fenerbahçe, bugün Ümit Özat ve Ceyhun ile uzlaşma zemini arayacak. Daha önce yapılan ilk görüşmelerde, önerilen ücretleri az bulan iki oyuncuya, yine aynı rakamların teklif edileceği öğrenildi. Başkan Aziz Yıldırım'ın belirlenen fiyatların üzerine çıkmamakta kararlı olduğu açıklandı. 
     
     'Prensiplerimiz var' 
     ASBAŞKAN Mahmut Uslu, Daum'un Ümit Özat'ı istememesi gibi bir konunun gündeme gelmediğini açıkladı. Formasının hakkını verecek her oyuncuya Daum'un sıcak baktığını belirten Uslu, "Görüşmenin uzaması maddi konulardan kaynaklanıyor. Yönetim olarak bazı prensiplerimiz var ve bunları bozmak istemiyoruz. Umarım bu kez ortak bir noktada buluşup, imza atarız" dedi. 
     
Daum Serhat'la buluşacak      YUSUF DURSUN 

     SEZON ortasında kulübüyle yaşadığı sorunlar yüzünden takımını bırakıp giden Serhat Akın'a Daum sahip çıktı. Bugün transfer görüşmeleri yapmak için Almanya'ya gidecek olan Alman teknik direktörün Serhat'ı telefonla arayarak, "Seni takımımda görmek istiyorum. Birlikte sorunlarını çözelim" dediği öğrenildi. Genç futbolcu ile Christoph Daum'un Almanya'da masaya oturması bekleniyor. Öte yandan Bursasporlu Okan'ın menaceri Ali Güven, Fenerbahçe'ye de genç oyuncuyu teklif etti. 
     
Lorant'tan mesaj var      MEHMET DEMİRCAN 

     'Daum'a destek verin' 
     GEÇEN sezonun ortasında Fenerbahçe ile yolları ayrılan Lorant, Daum'a sahip çıkılması gerektiğini söyledi. Alman hoca, "Daum yakın dostum. Umarım bana yapılanlar, ona yapılmaz. 2 - 3 maç başarısız olursa kovmasınlar" dedi. Lorant, 6 - 0'lık Galatasaray zaferiyle tarihe geçtiğini de söylerek, "Ama yine de kovuldum. Kalsaydım, ikinci olurduk" yorumunu yaptı. 
     
'Sanatçı gibiyiz'      Tokat sıcak baktı 
     DAUM'UN Şükrü Saraçoğlu Stadı'ndaki hakem odasına ayna koyulması yönündeki isteğine TFFHD Başkanı Metin Tokat'tan olumlu yaklaşım geldi. Tokat, hakemin sanatçı gibi olduğunu dile getirip, "Bu açıklamaları eleştirmiyoruz. Hakemin sahaya çıktığında giyimi - kıyafeti çok önemli. İzleyici süzdüğü zaman saçınız başınız düzgün olmalı. Sahneye çıkar gibi titiz davranmalıyız" dedi. 
     
Başkana hediye      YUSUF DURSUN 

     YILDIZLARDA Türkiye şampiyonu olan Fenerbahçe Erkek Voleybol takımı, başarısını Dereağzı'nda piknik yaparak kutladı. Final maçında Galatasaray'ı devirerek mutlu sona ulaşan Sarı - Lacivertliler, şampiyonluklarını Başkan Aziz Yıldırım'a armağan etti. Yıldız voleybolcuların bugün Yıldırım'ı ziyaret ederek, kupayı armağan edecekleri açıklandı. 
     

</TEXT>
</DOC>
