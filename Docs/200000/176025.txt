<DOC>
<DOCNO> 176025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/dunya/dun01.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani'nin derdine bak 
</HEADLINE>
<TEXT>

   Irak'a daha çok yabancı asker isteyen KYB lideri, Türkiye ve komşu ülkelerin asker göndermesine karşı olduğunu söyledi 
      DIŞ HABERLER SERVİSİ 

   
   Irak Kürdistan Yurtseverler Birliği IKYB lideri Celal Talabani, Irak'a daha çok yabancı asker gönderilmesini memnuniyetle karşıladığını, ancak Türkiye ve diğer komşu ülkelerin asker göndermesine karşı olduğunu söyledi. 
   Irak'ın yeniden inşası için destek aramak amacıyla Japonya'yı ziyaret eden Talabani, başkent Tokyo'da Japonya Dışişleri Bakanı Yoriko Kawaguchi'yle görüştükten sonra yaptığı açıklamada, Irak'a konuşlanmaya hazırlanan Japon askerlerinin gelmesinden memnun olduklarını, Irak'ta daha çok uluslararası güç görmek istediklerini söyledi. IKYB lideri, "Ancak Türk ordusunun varlığına karşıyız" dedi. 
   Talabani, halen Irak'ın kuzeyinde bulunan 3 bin kadar Türk askerinin "yeterli" olduğunu öne sürerek ve "Irak'ta komşu ülkelerin askerlerini görmek istemiyoruz. Sadece Türk değil, İranlı, Kuveytli ya da başka komşu ülke askeri görmek istemiyoruz" diye konuştu. 
   
   "Kürt devleti imk nsız" 
   Talabani, Tokyo'da düzenlediği basın toplantısında da, "bağımsız Kürt devleti rüyasının ölmediğini, ancak şu anda mümkün olmadığını ve gündemde de bulunmadığını" söyledi. Talabani, "Kürt liderlerin, bağımsız bir devletten ziyade demokratik bir Irak için çalışmaya ve pratik amaçları benimsemeye karar verdiklerini" belirtti. Kürtler için şu anda en iyi yolun demokratik, parlamenter yapıda, federatif ve çoğulcu bir Irak olduğunu düşündüklerini söyleyen Talabani, "Bağımsızlık imkansız. İmkansız olan şeyleri istemiyorum" şeklinde konuştu. 
   
   
</TEXT>
</DOC>
