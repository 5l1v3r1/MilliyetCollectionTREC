<DOC>
<DOCNO> 192313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sontur26.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Hortumlar kesildiği için elektriğe zam yapılmıyor 
</HEADLINE>
<TEXT>

     Başbakan Recep Tayyip Erdoğan, ''Hortumlar kesilmeye başladığı için, 10 aydır Türkiye'de elektriğe zam yapılmıyor'' dedi. 
     Başbakan Erdoğan, Atatürk Caddesi'nde Kars'ın düşman işgalinden kurtuluşunun 83. yıldönümü törenlerine katıldı. Burada kentin kurtuluşunun sembolü olan gelinlik giymiş genç kız, bir asker tarafından Erdoğan'ın yanına getirildi. Genç kız daha sonra kentin kurtuluşunu bildirmek amacıyla Türk Bayrağı'nı Erdoğan'a teslim etti. 
     
     ''ELEKTRİĞE ZAM YAPILMADI'' 
     Kurtuluş törenlerinde bir konuşma yapan Başbakan Erdoğan, Türkiye'nin ekonomik durumuyla ilgili son gelişmeleri değerlendirdi. 
     Bazı sıkıntıları bulunduğunu belirten Erdoğan, geçen yıl ile bu yıl değerlendirildiğinde, çok daha farklı bir Türkiye ve Kars görüleceğini söyledi. Ancak burada herkesin üzerine düşen önemli sorumluluklar olduğunu anlatan Erdoğan, milletin sesinin daha gür çıkması gerektiğini belirtti. 
     Türkiye'nin ekonomisinin iyiye gittiğini ifade eden Erdoğan, faizlerde yüzde 28'lere gelindiğini, enflasyonda ise yüzde 20'yi garantilediklerini kaydetti. ''Hortumları kesildiği için 10 aydır Türkiye'de elektriğe zam yapılmadığını belirten Erdoğan, ayrıca sanayiciye elektrikte yüzde 5 oranında fiyat indirimi yaptıklarını söyledi. Doğalgazda da fiyatların düşürüldüğünü anımsatan Erdoğan, konut projelerine de değinerek, faizsiz 10 vadeyle vatandaşların konut sahibi olacaklarını bildirdi. 
     
     ''ANKARA'YA MAHKUM OLUNMAMALI'' 
     Başbakan Erdoğan, devlette sürekliliğin esas olduğuna dikkati çekerek, ''Ancak Ankara'ya mahkum olan zihniyetlerle Türkiye bir yere gelemez'' dedi. ''At binenin, kılıç kuşananın' diyen Erdoğan, sözlerini şöyle sürdürdü 
     ''51 baraj ve göleti bu yıl tamamlıyoruz. 15 yıl önce temeli atılanlar var. Bu inşaatların duruşu, ülke için kayıptır. Devlette süreklilik esastır. Bu heyecan işidir, sevda işidir. Heyecan ve sevda yoksa yapamazsınız.'' Türkiye'nin ihracatta gecen yıla oranla yüzde 34 artış kaydettiğini belirten Erdoğan, bu olumlu gelişmelerin devam edeceğini anlattı. Tarım ve hayvancılığı yeniden ayağa kaldıracaklarını da dile getiren Erdoğan, Karslı işadamlarını da kente yatırım yapmaya davet etti. 
     
     ''MUASIR MEDENİYET SEVİYESİNİN ÜSTÜNE ÇIKACAĞIZ'' 
     Devletin artık fabrika türü yatırımlar yapmayacağını belirten Erdoğan, ''Biz yapan değil, size yaptıran olacağız'' dedi. Enflasyon oranlarına da değinen Erdoğan, vatandaşın cebindeki paranın değerinin arttığını vurguladı. 
     Başbakan Erdoğan, yerel yönetim seçimleriyle ilgili olarak da bu seçimlerin ardından Türkiye'nin daha farklı bir yapıda olacağını belirterek, ''Atatürk'ün hedef olarak gösterdiği muasır medeniyet seviyesinin üzerine çıkacağız'' diye konuştu, Erdoğan konuşmasının ardından kürsüden inerek vatandaşlarla sohbet edip, onların sorunlarını dinledi. 
     Başbakan Erdoğan, kendisine mektup ulaştırarak yardım isteyen Şükran Yardımcı isimli kimyageri, daha sonra yanına çağırdı. Yardımcı, Başbakan'a yıllardır işsiz olduğunu, depresyona girdiğini ve tedavi gördüğünü söyledi. Erdoğan 'da bu konuda gerekenlerin yapılacağını söyledi. 
     Erdoğan, daha sonra kentin kurtuluş törenlerini izledi. 
     
</TEXT>
</DOC>
