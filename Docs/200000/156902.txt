<DOC>
<DOCNO> 156902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sonspo25.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe şut çalıştı... 
</HEADLINE>
<TEXT>

     Fenerbahçe, hafta sonu İstanbulspor ile oynayacağı lig maçının hazırlıklarını bugün yaptığı tek antrenmanla sürdürdü. 
     Teknik Koordinatör Tamer Güney, Samandıra Tesisleri'nde gerçekleştirilen ve yaklaşık 1 saat 15 dakika süren antrenmanda futbolcuları, pas çalışmalarının ardından iki gruba ayırarak şut çalışması yaptırdı. 
     Antrenmana sakatlıkları süren Mustafa ve Ceyhun'un yanı sıra 20 yaş altı milli takım kampında bulunan Semih ve Fahri katılmadı. 
     Hafif sorunları bulunan Hakan ve Mirkoviç, pas çalışmalarının ardından bir süre düz koşu yaparak, çalışmayı bıraktılar. 
     İstanbulspor maçının hazırlıklarını yarın basına kapalı gerçekleştireceği antrenmanla tamamlayacak sarı-lacivertli takım, akşam çalışmasının ardından Samandıra Tesisleri'nde kampa girecek. 
     Bu arada, geçen hafta Kocaelispor maçı öncesi basın toplantısı yapmayan Teknik Koordinatör Güney, basın mensuplarının İstanbulspor maçı öncesi toplantı isteğini de geri çevirdi. 
     Öte yandan, futbolcuların bir hayli neşeli göründükleri antrenmanın sonunda, kaleciliğe özenen Fatih ve Johnson kaleye geçerek arkadaşlarının şutlarını kurtarmaya çalıştılar. Kaleciler Rüştü, Volkan ve Recep de çimlerin vücutlarını yakmaması için giydikleri kaleci eşofmanlarıyla medya mensuplarına görüntü verdiler. 
     
</TEXT>
</DOC>
