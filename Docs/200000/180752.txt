<DOC>
<DOCNO> 180752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/sontur05.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakkari'de sağlık skandalı.. 
</HEADLINE>
<TEXT>

     ALİ SEMİŞ Hakkari DHA 

Hakkari'de hamile kadını ameliyat etmek için Kadın Doğum Uzmanı doktorun 1 milyar lira bıçak parası istediği öne sürüldü. Vali Erdoğan Gürbüz'ün devreye girmesiyle ambulansla Van'a sevkedildi hamile kadının, geç kalındığı için bebeği ölü doğdu. 
     9 aylık hamile Fatma Yiğit, dün aniden sancılanınca eşi Ramazan Yiğit tarafından Hakkari Devlet Hastanesi'ne götürüldü. Kadın Hastalıkları uzmanı Toprak tarafından muayene edelinen Yiğit, hiçbirşeyi olmadığı söylenerek taburcu edildi. Eve döndüğünde sancıları artan eşini tekrar hastaneye götüren Ramazan Yiğit, Toprak'ın, eşinin ameliyat edileceğini söylediğini ve 1 milyar lira bıçak parası istediğini öne sürdü. 
     Doktora parasının olmadığını söyleyen Yiğit, Vali Gürbüz ve milletvekilleri Mustafa Zeydan'la Fehmi Tunç'tan yardımcı olmasını istedi. Vali ve milletvekillerinin girişimiyle Van'a sevkedilen Fatma Yiğit, hemen ameliyata alındı ancak, dünyaya getirdiği kız bebeği ölü doğdu. 
     Doktorların hastanın zamanında gelmesi halinde bebeğin kurtarılabileceğini söylediğini belirten Ramazan Yİğit, "Geç geldiğimiz için zorlanma olmuş ve bebeğin beyni zarar görmüş. Şayet erken gelinseydi ya da Hakkari'de doğum yapılsaydı, bebeğin yaşama şansının fazla olduğu söylendi" diye konuştu. Yiğit, bıçak parası istediğini öne sürdüğü Toprak hakkında suç duyurusunda bulunacağını söyledi. Doktor Toprak ise, hakkındaki iddiaların asılsız olduğunu belirterek, "Hastanın gereken tedavilerini yaptırdım. Ancak, malzeme yetersiz olduğu için ameliyat edemeyeceğimi, hastayı Van'a götürmelerini söyledim. Aile tarafından da tehdit ediliyorum. Rapor alarak Hakkari'den ayrılıyorum" dedi. 
     
</TEXT>
</DOC>
