<DOC>
<DOCNO> 195336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sonspo37.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, hazırlığa başladı 
</HEADLINE>
<TEXT>

     Beşiktaş, 3 günlük iznin ardından, ligin 13. haftasında Konyaspor ile yapacağı maçın hazırlıklarına başladı. 
     Siyah-beyazlı futbolcular, teknik direktör Mircea Lucescu yönetiminde, BJK Nevzat Demir Tesisleri'nde gerçekleştirilen yaklaşık 1,5 saatlik antrenmanda, tempolu koşuların ardından yarı sahada çift kale maç yaptı. 
     Antrenmana, milli takımlarda oynayan Tümer, İlhan, İbrahim, Emre, Okan, Sinan, Pancu, Ahmed Hassan ve Cordoba katılmazken, sakatlıkları bulunan Sergen ve Ahmet Dursun takımdan ayrı çalıştı. 
     Siyah-beyazlı ekip, Konyaspor maçının hazırlıklarını yarın çift antrenmanla sürdürecek. Sabah kondisyon ağırlıklı çalışacak olan futbolcular, öğleden sonra PAF takımıyla maç yapacak. 
     
     BREZİLYALI 2 FUTBOLCU DENENDİ 
     Bu arada, bugün yapılan antrenmanda, Igo ve Beto adlı 2 Brezilyalı futbolcu denendi. 
     İki oyuncunun da, siyah-beyazlı takımla antrenmanlara devam edeceği bildirildi. 
     Teknik direktör Lucescu, ısrarla bu oyuncuların adlarını soran basın mensuplarına espri yaparak, ''Onlar benim torunlarım'' dedi. Neşeli olduğu görülen Rumen çalıştırıcı, antrenmanın sonunda da Igo ve Beto'yu ''Torunlarım, gelin'' diye seslenerek içeri çağırdı. 
     
</TEXT>
</DOC>
