<DOC>
<DOCNO> 173346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/sonspo03.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Volkan'ın burnu kırıldı, ameliyat oldu... 
</HEADLINE>
<TEXT>

     Fenerbahçe, 2003-2004 futbol sezonun ilk haftasında İstanbulspor ile yapacağı karşılaşmasının hazırlıklarını, PAF takımı ile yaptığı maçla sürdürdü. 
     Sarı-lacivertliler, Samandıra Tesisleri'nde yapılan karşılaşmada PAF takımını 6-2 yendi. Recep Volkan , Fatih, Can, Erman Semih , Riga, Erhan, Rebrov, Yusuf, Mahmut Hanefi, Olcan, Da Silva'lı kardosuyla mücadele eden Fenerbahçe'de, golleri Da Silva, Rebrov 2 , Olcan 2 ve Semih kaydetti. PAF takımın golleri ise Hüsnü ve Tolga'dan geldi. 
     Bu arada, dün Kocaelispor maçında forma giyen futbolcular ise yan sahada koşu yapmakla yetindi. 
     Teknik Direktör Christoph Daum karşılaşmayı saha kenarından yardımcıları ile birlikte izledi. 
     
     VOLKAN SAKATLANDI 

     PAF ile yapılan hazırlık maçının ikinci yarısında forma giyen kaleci Volkan, burnundan sakatlandı. 
     Maçın bitmesine kısa bir süre kala hava topu mücadelesinde rakibi ile çarpışan Volkan, bir anda kendini yerde buldu. Burnundan kan gelen Volkan'a, saha içinde doktorlar tarafından müdahale yapıldı. Daha sonra karşılaşma sona erdirilirken, genç kaleci tesislere götürüldü. Volkan'ın, yapılan ilk muayenesi sonrasında burnunda kırık şüphesiyle hastaneye kaldırıldığı bildirildi. 
     
     AMELİYAT EDİLDİ... 

     Fenerbahçe'nin PAF takımıyla bugün yaptığı maçta burnu kırılan kaleci Volkan Demirel, ameliyat edildi. 
     Samandıra Tesisleri'ndeki maçta geçirdiği sakatlık sonrası Özel Acıbadem Hastanesi'ne götürülen Volkan'ın çekilen röntgen filmi sonucunda burnunda kırık belirlendi. Genç kaleci bunun üzerine ameliyat edildi. 
     Ameliyatın ardından yapılan açıklamada, Volkan'ın durumunun iyi olduğu ve operasyonun başarılı geçtiği belirtildi. 
     Bu arada pozisyon sırasında Volkan ile çarpışan PAF takımı oyuncusu Serkan'ın başına da 6 dikiş atıldığı bildirildi. 
     
     YARIN İZİNLİLER 

     Sarı-lacivertli futbolcular, yarını dinlenerek geçirecek. 
     Fenerbahçe, İstanbulspor maçı hazırlıklarını 5 Ağustos Salı günü yapacağı çift antrenmanla sürdürecek. 
     
</TEXT>
</DOC>
