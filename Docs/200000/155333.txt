<DOC>
<DOCNO> 155333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/soneko09.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
George W. Bush'un havluları Bursa'dan... 
</HEADLINE>
<TEXT>

     Havlu ve bornoz alanında özel müşterilere butik hizmeti veren Forza Casa Collection, Beyaz Saray için 100 parçadan oluşan koleksiyon hazırladı. 
     Tasarımların beğenilmesi üzerine Beyaz Saray'dan yeni bir sipariş alan firma, aynı zamanda Ralph Lauren, Georgio Armani, Gianfranco Ferre gibi dünyanın en prestijli markalarına üretim yapıyor. 
     Forza Casa Collection'un yaratıcısı Selim Aykıran, İtalya'da 18 yıl kaldığını ve dizaynır olarak çalıştığını belirterek, 4 yıl önce Bursa'ya geldiğini söyledi. 
     Aykıran, daha önce havlu ihtiyacını fason firmalardan karşıladıklarını, ancak ''kalite sorunu'' yüzünden son derece kötü tecrübeler yaşadıklarını ve müşterilerden şikayetler aldıklarını ifade ederek, bunun üzerine kendi üretim tesisini kurmayı kararlaştırdıklarını kaydetti. 
     Bursa ve Denizli'de artık terkedilmeye başlanan kara tezgahları büyük uğraşlar sonucu topladığını anlatan Aykıran, Demirtaş Organize Sanayi Bölgesi'nde DOSAB 2001 yılının Ocak ayında kurduğu Forza Casa Collection'da üretime başladıklarını bildirdi. 
     Aykıran, yüzde 100 pamuk kullanarak gerçekleştirdikleri üretimi tamamen el dokumasıyla yaptıklarını, kalite ve tasarım açısından iddialı olduklarını vurgulayarak, şöyle konuştu 
     ''Sipariş üzerine çalışıyoruz. Kaliteye büyük önem verererek yaptığımız üretimimizin yüzde 90'ını ABD'ye gönderiyoruz. Bu ülkede, San Francisco'da bir showroomumuz ve depomuz var. Amerikalı'ya mal satarken malzemeden çalmayacaksın, istediğin fiyatı koyacaksın. Hedefimiz kendi markamızı yaratmak. Müşterilerimize defile değil ama özel sunumlar yaparak tasarımlarımızı tanıtıyoruz. Ayrıca Japonya, Belçika, İngiltere ve İspanya'ya da ürünlerimizi gönderiyoruz.'' 
     
     KARA TEZGAHTAN BEYAZ SARAY'YA 
     Tasarımlarının Amerika'da çok tutulduğunu dile getiren Aykıran, ABD Başkanı George W. Bush ve eşi Laura Bush için Beyaz Saray'a 100 parçadan oluşan bir koleksiyon gönderdiklerini bildirdi. 
     Aykıran, beyaz renkte hazırlanan ve üzerine Beyaz Saray'ın arması bulunan havluların çok beğenildiğini belirterek, ''Tasarımımız Beyaz Saray'da çok beğenildi. Bizi kendileri buldu. Şimdi, yeni bir koleksiyon siparişi aldık, bunun üzerinde çalışıyoruz. Tek rakibim Versace. Bir iş yapacaksan, önce kendine güveneceksin, kaliteden ödün vermeyeceksin'' dedi. 
     Aynı zamanda Ralph Lauren, Georgio Armani, Gianfranco Ferre gibi dünyanın en prestijli markalarına da üretim yaptıklarını anlatan Aykıran, ürünlerde ''Made in Turkey'' ibaresinin yer aldığına işaret etti. 
     Aykıran, ayrıca ABD'nin şarap kralı Robert Mondavi için de bir havlu koleksiyonu hazırladığını ifade ederek, müşterisinden memnuniyetini ifade eden teşekkür mektubu aldığını, bunun son derece sevindirici olduğunu söyledi. 
     
     EN İYİ DİZAYN ÖDÜLÜ 
     Almanya'da 28 Mart-1 Nisan tarihleri arasında düzenlenen ''The Best of NY Home Textiles Show''a katıldıklarını ve tasarımlarının uluslararası organizasyonlarda da tescillendiğini belirten Aykıran, 140 ülkeden 500 ürünün katıldığı yarışmada, banyo kategorisinde en iyi havlu ve bornoz dizaynı ödülünü aldıklarını bildirdi. 
     Aykıran, İtalya, Portekiz, Japonya, İngiltere ve Belçika'nın bu alanda iddialı olduğunu ifade ederek, ''Hedefimiz kendi markamızı yaratmak'' diye konuştu. 
     Selim Aykıran ayrıca, havlular için özel bir çamaşırhane kuracaklarını ve ''ilk yıkama''yı kendilerinin yapacağını belirterek, müşterilere yıkanmış ürünlerin sunulacağını sözlerine ekledi. 
     
</TEXT>
</DOC>
