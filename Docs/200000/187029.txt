<DOC>
<DOCNO> 187029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/soneko13.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizden öğrendiler, şimdi bize satıyorlar 
</HEADLINE>
<TEXT>

     Macaristan Tohumcular Derneği Başkanı Dr. Tibor Hullan, Türkiye'ye mısır tohumu satıyor olmalarına karşın, mısır bitkisini Türklerden öğrendiklerini, halen de ülkelerinde mısıra ''Türk Buğdayı'' dediklerini söyledi. 
     Macar heyeti ile birlikte, Konya'da düzenlenen ''Macar Mısırı Tarla Günleri'' programına katılmak için gelen Hullan, mısırın öneminin son yıllarda giderek arttığını ve özellikle Avrupa ülkeleri tarafından stratejik bir ürün olarak görüldüğünü ifade etti. 
     Ekim yapılacak arazisi Türkiye'ye göre oldukça kısıtlı olan Macaristan'da mısır ıslahı ve genetik çalışmalara büyük önem verildiğini ve ekiminin de başarıyla yapıldığını anlatan Hullan, ''Bizim yaptığımız mısır hibriti üretim çalışmalarının başarısını gören yabancı tohum şirketleri de ülkemize yatırım yaptı. Bu nedenle Macaristan özellikle mısır hibriti ve tohumluk üretimi konusunda Avrupa'nın merkezi haline geldi'' dedi. 
     Dünyada AB ülkelerine en çok mısır tohumu satabilen Kanada'dan sonra 2'inci ülke durumunda olduklarını anlatan Hullan, şunları kaydetti 
     ''Halen Türkiye'ye de yetiştirilmesi için sertifikalı mısır tohumluğu satıyoruz. Türkiye şartlarına daha uygun, yüksek verim alınabilen yeni çeşitler için de sertifika alma çalışmalarımız sürüyor. Yıllık 1-1.5 milyon ton mısır açığı olan Türkiye bizim için çok iyi bir pazar. Ancak Türkiye, özellikle mısır konusunda, bizim için çok özel bir anlam taşıyor. Ülkemizdeki mısır çalışmalarının başarısını anlatırken, hep Türkiye örneğini veriyoruz. Çünkü, Türkiye'ye mısır tohumu satıyor olmamıza karşın, biz mısır bitkisini uzun yıllar önce Türklerden öğrendik. Fakat bugün Türkiye'den mısır çalışmaları konusunda çok ilerideyiz. Ülkemizde de halen mısıra Türk Buğdayı diyoruz.'' 
     
</TEXT>
</DOC>
