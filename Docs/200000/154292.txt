<DOC>
<DOCNO> 154292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur32.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali Coş Müteahhitlere özel ceza verilmeli... 
</HEADLINE>
<TEXT>

     Bingöl Valisi Hüseyin Avni Coş, suçlu müteahhitler hakkında özel cezalar düzenlenmesi gerektiğini söyledi. 
     Vali Coş, deprem riski olan illerde inşaat işi yapan müteahhitlerin suçlu duruma düşmeleri halinde, hak ettikleri cezayı çekmeleri için, özel cezaların tertip edilmesini önerdi. 
     Depremde yıkılan Çeltiksuyu YİBO'nun müteahhitleri hakkında Bingöl Cumhuriyet Savcılığı'nca resen inceleme ve soruşturma başlatıldığını kaydeden Vali Coş, enkazdan numuneler alınarak okulun yıkılış nedenlerinin tespit edileceğini söyledi. 
     Vali Coş, kaba ve ince iş yapan her iki müteahhidin depremin ardından muhtemelen ortadan kaybolmuş olabileceklerine değinerek, ''Müteahhitler tedirginlik içinde ortadan kaybolmuşlardır. Ama dönüp dolaşıp sonunda gelecekleri yer burasıdır. Bugün yakalanmazlarsa yarın mutlaka yakalanacaklardır. Önce, enkaz yerlerinde kusur tespiti yapılıp daha sonra gerekli tahkikatlar sürdürülecektir'' diye konuştu. 
     Çeltiksuyu YİBO'nun yapımına 1996 yılında başlandığını ve söz konusu okulun 1998'de tamamlandığını anımsatan Vali Coş, burayı yapan müteahhitlerin belki de 1999 yılında çıkan genel af kapsamından yararlanıp affedilebileceklerini savundu. 
     Vali Coş, bu gibi durumlarda müteahhitlerin cezasız kalmamaları ve hak ettikleri cezaları almaları gerektiğini anlatarak, şöyle devam etti 
     ''Hukuki bir düzenleme yapılıp, suçlu olan yani mal ve can kaybına neden olan müteahhitler hakkında özel ceza tertip edilmelidir. Yıkılan binaların fen ve sanat kaidelerine uyulmadığı tespit edildiğinde gereken ceza sorumlu herkese verilmelidir. Basit değil ağır bir şekilde cezalandırılmalıdır.'' 
     
     10 BİN ÇADIR TALEBİ 
     Vali Coş, kent merkezinde 15 bin konutun bulunduğunu, az ve orta hasarlı binalar ile bazı hasarsız binalardaki ailelerin evlerinde kalmadıkları için 10 bin çadır ihtiyaçları bulunduğunu söyledi. 
     Kızılay Genel Başkanlığı'ndan 10 bin çadır talep ettiklerini belirten Vali Coş, ''Kızılay 10 bin çadır talebimizi karşılayamıyor. Gerekli çadırların gönderilmesi için girişimlerde bulunduk. Bir an önce geceyi dışarıda geçiren aileleri çadırlara yerleştirmeliyiz. 1000'den fazla çadır kurduk, 120 de konteyner kuracağız. Ama bunlar yeterli değil'' dedi. 
     




</TEXT>
</DOC>
