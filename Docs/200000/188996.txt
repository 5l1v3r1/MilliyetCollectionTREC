<DOC>
<DOCNO> 188996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sondun19.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post ABD, polis ve havayolu şirketlerini uyardı 
</HEADLINE>
<TEXT>

     ABD İç Güvenlik Bakanlığı'nın, ''terörist tehditlere'' ilişkin çeşitli haberler üzerine polis ve havayolu şirketlerini, alarm seviyelerini yükseltmeleri konusunda uyardığı bildirildi. 
     Washington Post gazetesi, bakanlığın, 10 Ekim'de ülkedeki güvenlik yetkililerine gönderdiği uyarı mektubunda, teröristlerin oteller gibi ''hafif hedeflere'' saldırı düzenleyebileceğinin yinelendiğini yazdı. 
     Haberde, gazetenin ele geçirdiği mektupta, teröristlerin yurtdışındaki Amerikan çıkarlarına yönelik ya da ABD'de radyolojik, biyolojik ve kimyasal saldırı düzenleyebileceği uyarısında bulunulduğu belirtildi. 
     Gazete, uyarının, büyük bir saldırıyı Güney Asya ve Ortadoğu'da bir dizi küçük operasyonların izleyebileceğine ve El Kaide örgütünün ticari uçakları ABD'de saldırı amaçlı kullanma planları yapmayı sürdürdüğüne dikkati çektiğini yazdı. 
     ABD İç Güvenlik Bakanlığı, habere ilişkin olarak henüz açıklama yapmadı. 
     
</TEXT>
</DOC>
