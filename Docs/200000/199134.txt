<DOC>
<DOCNO> 199134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/ekonomi/eko03.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Berlusconi'ye en güçlü başkan adayı ile gidiyor 
</HEADLINE>
<TEXT>

   Başkanlık için adı geçen Ömer Sabancı'yla birlikte İtalya Başbakanı Berlusconi'yi ziyaret edecek olan TÜSİAD, 'Terörün tuzağına düşmeyelim' mesajı verecek 
   EYLEM TÜRK 
   
   Türk Sanayicileri ve İşadamları Derneği TÜSİAD , perşembe günü Avrupa Birliği AB Dönem Başkanı ve İtalya Başbakanı Silvio Berlusconi ile bir araya gelecek. 
   AB'nin Brüksel'de yapacağı zirve öncesi Roma'da Berlusconi ile görüşecek olan UNICE'nin üyeleri içinde TÜSİAD da yer alacak. Gelenek olduğu üzere, Avrupa özel sektörünün temsil kuruluşu UNICE, AB Konseyi zirvesinden bir hafta önce başkanlar konseyi toplantısı yapıyor. Bu toplantıda TÜSİAD heyeti de Berlusconi ile görüşme fırsatı bulacak. 
   
   TÜSİAD heyeti 
   Roma'ya gidecek olan TÜSİAD heyetinde Başkan Tuncay Özilhan'ın yanı sıra, adı önümüzdeki dönem TÜSİAD'ın başkan adayı olarak geçen Ömer Sabancı, TÜSİAD International Başkanı Aldo Kaslowski, TÜSİAD Genel Sekreteri Haluk Tükel, Brüksel Temsilcisi Bahadır Kaleağası ve TİSK Başkanvekili Ahmet Eren de bulunuyor. 
   
   'Terörü aşalım' mesajı    TÜSİAD heyeti, yapılacak toplantıda Berlusconi'ye "Türkiye'nin AB için önemini kavramış bir devlet adamı olarak kendisine, Türkiye AB ilişkilerinde içine girilen önemli dönemde büyük rol düştüğünü" söyleyecek. AB ile müzakerelere başlama noktasına gelecek Türkiye'nin, ekonomik rekabet gücünden uluslararası terörle mücadeleye kadar geniş bir yelpazede Avrupa'ya önemli katkıları olacağı vurgulanacak. Terörün demokratik çağdaş değerleri hedeflediğinin de ifade edileceği toplantıda, "terörün tuzağına düşülmeyip yaratmaya çalıştığı tıkanıklığı aşmanın tüm Avrupa içinde bir dayanışmayla mümkün olacağı" mesajı verilecek. Ayrıca ilişkilerin teröre endeksli olmasının Avrupa değerlerine aykırı, terörü besleyen bir ortam yaratacağı hatırlatılarak, tuzağa düşülmemesi gerektiği vurgulanacak. 
   
   
</TEXT>
</DOC>
