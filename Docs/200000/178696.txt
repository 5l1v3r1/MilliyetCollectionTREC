<DOC>
<DOCNO> 178696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/soneko11.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol Piyasası Düzenleme Kurulu oluşturuluyor... 
</HEADLINE>
<TEXT>

     Yeni bir Kurul daha oluşturuluyor. TBMM'ye sunulma aşamasına gelen Petrol Piyasası Kanunu tasarısıyla, ''Petrol Piyasası Düzenleme Kurumu ve Kurulu'' oluşturuluyor. 
     Kanuni altyapısı bulunmadığından büyük boşlukların yaşandığı petrol işleme ve ticareti ile petrol ürünleri üretim ve ticaretindeki düzenleme ve denetlemeler, görevlendirmeyle bugüne kadar Petrol İşleri Genel Müdürlüğü tarafından yürütülüyordu. 
     Yeni durumda, daha önce Enerji Piyasası Düzenleme Kurulu'nun yetkisine bırakılması düşünülen ''petrol işleme ve ticareti ile petrol ürünleri üretim ve ticaretini kapsayan piyasanın düzenlenmesi ve denetimi'', Bakanlar Kurulu'nca atanacak 5 kişiden oluşacak kurul tarafından yönetilecek Petrol Piyasası Düzenleme Kurumu'na bırakılacak. 
     Bu arada Enerji ve Tabii Kaynaklar Bakanlığı tarafından Başbakanlık'a sunulan Petrol Piyasası Kanunu taslağının, önümüzdeki günlerde yasalaşmak üzere TBMM'ye sunulacağı öğrenildi. 
     Taslağa göre kurul biri başkan, biri ikinci başkan olmak üzere beş üyeden oluşacak. 
     Kurul üyeleri hukuk, siyasal bilgiler, idari bilimler, kamu yönetimi, iktisat, mühendislik, işletme ya da maliye dallarında eğitim veren en az dört yıllık yüksek öğrenim kurumlarından mezun olmuş, kamu kurum ve kuruluşlarında ya da özel sektörde en az on yıl deneyim sahibi ve mesleğinde temayüz etmiş, konu ile ilgili konuşabilecek derecede yabancı dil bilen kişiler arasından Bakanlar Kurulu'nca atanacak. 
     Bakanlar Kurulu, 6 yıl görev yapacak kurul başkan ve üyelerinin atamasıyla birlikte başkan ve ikinci başkanı da görevlendirecek. 
     Kurum, ''tüzel kişilerin yetkili oldukları petrol faaliyetleri ve bu faaliyetlerden kaynaklanan hak ve yükümlülüklerini tanımlayan lisanslar vermek, yurt içi ve yurt dışı kaynaklardan temin olunan petrolün doğrudan veya işlenerek güvenli ve ekonomik olarak rekabet ortamı içerisinde kullanıcılara arzına ilişkin piyasa faaliyetlerinin şeffaf, eşitlikçi ve istikrarlı biçimde sürdürülmesini temin etmek, bu kanunda gösterilen yetkiler çerçevesinde düzenlemeler yapmak ve piyasanın bu Kanuna uygun şekilde işlemesinden'' sorumlu olacak. ''Piyasa faaliyetlerine ilişkin her türlü düzenlemeleri yapmak ve yürütülmesini sağlamak, petrol ve LPG piyasası faaliyetlerine ilişkin plan, politika ve uygulamalarla ilgili Kurum görüş ve önerilerini belirlemek, piyasa faaliyetleriyle ilgili denetleme, ön araştırma ve soruşturma işlemlerini yürütmek, yetkisi dahilindeki ceza ve yaptırımları uygulamak ve dava açmak da dahil olmak üzere her türlü adli ve idari makama başvuru kararlarını almak'' da, kurumun yetki ve sorumlulukları arasında yer alıyor. 
     Kanun ve LPG Piyasası Kanunu hükümlerine, çıkarılan yönetmelik hükümlerine, Kurul tarafından onaylanan tarife ve yönetmeliklere, lisans hüküm ve şartlarına ve Kurul kararlarına aykırı davranıldığı durumlarda, idari para cezası verebilecek olan kurum, bu kişilerin lisanslarını da iptal edebilecek. 
     Kurul üyelerinin görev süreleri dolmadan görevlerine son verileyecek. Kurum, Sayıştay tarafından denetlenecek. 
     Kaçak veya menşei belli olmayan ürün ikmal edenlerin lisansı iptal edilecek. Standarda uygun olmayan ürün ikmal edenler zararı tazmin etmekle yükümlü olacak. 
     Kanun'a göre yapılan talep veya işlemlerde, Kanun'a karşı hile veya gerçek dışı beyanda bulunulduğunun tespiti halinde lisans iptal edilecek. 
     Kanunun yürürlüğe girdiği tarihte fiilen, bu Kanunla yapılması için lisans alınması gereken faaliyetleri yürüten kişiler, bu Kanunun yayımı tarihinden sonra bir yıl içinde durumlarını bu Kanuna uygun hale getirerek, Kurum tarafından istenecek bilgi ve belgelerle Kuruma başvurmak zorunda. 
     Süresinde başvurmayan veya süresinde başvurduğu halde süresinde durumunu bu Kanuna uygun hale getirmeyenlerin faaliyetleri, sürenin bitim tarihi itibarıyla durdurulacak. Daha önce verilen hak, izin ve yetki doğurucu her türlü karar, işlem ve evrak başkaca bir işleme gerek kalmaksızın hükümsüz hale gelecek. 
     Kanunun yürürlüğe girdiği tarihte, lisansa tabi konularda faaliyet gösteren özelleştirme kapsamındaki kuruluşlar, Kanunun yürürlüğe girdiği tarihten itibaren personel, idari, mali ve ticari mevzuat açısından kamu kuruluşlarına uygulanan mevzuat kapsamı dışında kalacak ve Türk Ticaret Kanunu hükümlerine göre faaliyetine özelleştirilene kadar devam edecek. 
     
</TEXT>
</DOC>
