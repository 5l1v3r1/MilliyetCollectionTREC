<DOC>
<DOCNO> 189053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/soneko23.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem vergileri kalıcı oluyor... 
</HEADLINE>
<TEXT>

     Maliye Bakanı Kemal Unakıtan, otomobil ve alkollü içkilerdeki özel tüketim vergisi artışı konusunda, '' Ödeme gücü olandan vergi alın diyorsunuz. Lüks arabadan alınca, ona da karşı çıkıyorsunuz. Ne yapalım biz '' dedi. 
     Unakıtan, pilot olarak Ankara'da uygulamaya konulan vergilerin bankalar kanalıyla tahsil edilmesi projesi hakkında düzenlediği basın toplantısının ardından, basın mensuplarının çeşitli sorularını yanıtladı. 
     Özel tüketim vergilerindeki artışla birlikte dolaylı vergilerin daha da yükselmesine ilişkin bir soru üzerine, millet olarak önemli günler geçirildiğini söyleyen Maliye Bakanı, Türkiye'nin de önemli sorunları bulunduğuna dikkat çekti. 
     Türkiye'nin yakın bir geçmişte kriz yaşadığını, işyerlerinin kapandığını, insanların işsiz kaldığını anlatan Unakıtan, şöyle devam etti 
     ''Yaraları hep birlikte sarıyoruz. Bunu yaparken, vatandaştan da bazı fedakarlıklar istiyoruz. Bu enflasyonun, bu faizlerin düşmesi lazım. Bu faizlerle, bu milletin yürümesi mümkün değil. Bu yükü milletin sırtından kaldırmamız lazım. Yapılanlar bunun için yapılıyor. Mali disipline uymamız lazım. 
     Ben lüks otomobile, bazı içkilere fazla vergi koyuyorsam, sebebi budur. Mali disipline uymazsak, daha uzun seneler bu faturaları öderiz. Maliye Bakanları sevinerek vergi koymaz. Ama belli vergiyi koymak mecburiyetinde kalıyorsak, bu enflasyon ve faizlerin düşürülmesine bir katkıdır. Milletin, çocuklarımızın geleceğinin daha iyi olmasına bir katkıdır. Uygulanan politikalar da buna matuf politikalardır. Bunda da kararlıyız. Biz, Türk milletine artık kriz yaşatmak istemiyoruz.'' 
     
     YA MALİ DİSİPLİN, YA KRİZ 

     Unakıtan, bir başka soru üzerine, 99 katrilyon lira vergi toplanacak olan 2004'de yeni vergi getirmeyeceklerini söyledi. 
     Özel tüketim vergisindeki son düzenlemenin ardından, iptal edilen ek vergiye atıfta bulunularak ''Maliye Bakanı, ötekini alamadı. İlla bunu alacak'' şeklinde haberler çıktığını da belirten Unakıtan, ''Bizim inadımız yok arkadaş. Tek hedefimiz var, mali disipline riayet etmek'' dedi. 
     Bu yapılmadığı takdirde eski günlere dönüleceğini vurgulayan Maliye Bakanı, şunları söyledi 
     ''Buna izin vermememiz lazım. Kim ne istiyor Vereyim. Vergi toplamayayım. Ne olacak yani Eski günlere mi dönelim Biz, asgariyi yapıyoruz. Vatandaştan asgari fedakarlık istemeye gayret ediyoruz. 
     Enflasyon muhasebesini getiriyoruz. Her işin bir gideri, bir geliri vardır. Onları iyi hesaplamamız lazım. Yüzde 6.5'luk faizdışı fazlaya varmak mecburiyetindeyiz. Yarın, öbür gün durumumuz daha iyi olur, yüzde 5 veririz. IMF istedi, şunları şöyle yapın diye değil. Kendimiz için mali disipline riayet edeceğiz. Kimsenin elinde sihirli değnek yok. Ya mali disipline riayet edeceksin ya da krizlere açık olacaksın. Evlatlarımızı seviyorsak, bunu yapmak mecburiyetindeyiz.'' Unakıtan, bir gazetecinin ''Vatandaş, sizi 2. Selim'e benzetiyor'' demesi üzerine de, vergi almanın güzel olmadığını, ama bunu da yapma mecburiyetleri bulunduğunu vurguladı. Unakıtan, vatandaştan geleceği için ufak bir fedakarlık istediklerini tekrarladı. 
     
     BÜTÇEYE HAKİM OLMALIYIZ 

     Türkiye'nin bu yıl 65 katrilyon lira faiz ödememesiyle karşı karşıya kaldığına da işaret eden Bakan Unakıtan, bu borçları 70 milyonun ödediğini anlattı. Unakıtan, ''Bu sorunlar böyle mi devam etsin Yoksa bu faizleri indirelim mi Mesele bu'' diye konuştu. 
     Bunu yapabilmek için bütçeye hakim olmak gerektiğinin altını çizen Unakıtan, bütçesine hakim olamayan aileden de, devletten de hayır gelmeyeceğini ifade etti. 
     
     ÖZEL İŞLEM VE ÖZEL İLETİŞİM VERGİLERİ 

     Maliye Bakanı, bir başka soruyu yanıtlarken de, özel işlem ve özel iletişim vergilerinin 2004'de de devam edeceğini hatırlattı. 
     Bu vergilerin bir deprem vergisi olmadığını kaydeden Unakıtan, bunun sadece gerekçe olduğunu, oysa bu vergilerin bütçede ihtiyaç duyulduğu için uygulamaya sokulduğunu savundu. 
     ''Madem deprem vergisiydi o zaman niye buradan toplanan paralar tamamen deprem bölgesine harcanmadı '' diye soran Unakıtan, ''Adı ne Deprem vergileri. Bu milleti aldatmanın anlamı yok. Biz, bunlara yeni veçhe getirip, milletin karşısına çıkıp, Bu, budur diyeceğiz. Almışız deprem vergisi diye. Yıllardır devam ediyor. Ne deprem vergisi '' açıklamasında bulundu. 
     
     UZAN GRUBUNDAKİ VERGİ İNCELEMELERİ 

     Maliye Bakanı, Uzan grubundaki vergi incelemelerine ilişkin bir soru üzerine de raporların aşağı yukarı tamamlandığını bildirdi. 
     Grupta yüzlerce şirket bulunduğuna işaret eden Unakıtan, yalnızca İmar Bankası'nda yapılan incelemeleri neticesinde kaçırılan vergi ve cezanın katrilyonları bulduğunu söyledi. 
     Mevduat, resmi hesapta gösterilmeyerek bu bankada çeşitli vergilerin kaçırıldığını belirten Unakıtan, ''Onların kayıtlarda gösterilmemesi yeni tespit ediliyor. Nasıl oluyorsa. Burada ihmalkarlık yapılması hususu varsa, onlar da ortaya çıkar. Bu işlerde saklı gizli kalmaz'' dedi. 
     
     YAĞMA HASANIN BÖREĞİ YOK 

     Maliye Bakanı Unakıtan, İstanbul Üniversitesi'ne tahsis edilen Baltalimanı'ndaki sosyal tesislerin bulunduğu arazinin geri alınması konusundaki bir soruyu yanıtlarken de, lüzumsuz her türlü tahsisin kaldırıldığını belirtti. 
     Bu tür yerleri ekonomiye kazandırmak istediklerini belirten Unakıtan, ''Lüzumsuz tahsisleri bırakmam. Satarım hepsini. Yağma Hasanın böreği yok'' diye konuştu. 

     
</TEXT>
</DOC>
