<DOC>
<DOCNO> 161080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sontur16.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri bakanı Gül, Madrid'de AB üyeliği için nabız yokluyor 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül ve Yunanistan Dışişleri Bakanı Yorgo Papandreu, Türkiye'nin AB üyeliği süreci ve ikili ilişkileri ilgilendiren konuları ele aldılar. 
     NATO'nun Madrid toplantıları çerçevesinde Papandreu ile biraraya gelen Gül, görüşmenin ardından yaptığı açıklamada, Türkiye'nin AB üyeliği süreci ve ikili ilişkileri ilgilendiren konuların yanı sıra yeni Avrupa anayasası hakkında görüş alışverişinde bulunduklarını bildirdi. 
     Bir gazetecinin, iki ülke arasında hava sahasıyla ilgili yaşanan sorunları hatırlatması üzerine Gül, ''Zaman zaman bazı sorunlar yaşanabiliyor. Ama karşılıklı güvenle bunları çözebileceğimize inanıyoruz'' diye konuştu. 
     Gül, güven artırıcı önlemlerin NATO çerçevesine taşınmasına ilişkin bir gelişmenin olup olmadığı sorusu üzerine, iki bakanın bu konuyu tartışmasına gerek olmadığını, diplomatların zaten gerekli çalışmaları yapmakta olduklarını belirtti. 
     Yunanistan Dışişleri Bakanı Papandreu da, dönem başkanı olarak Türkiye'nin AB yolundaki çabalarını desteklediklerini ifade etti ve ''6. uyum paketini olumlu buluyoruz. Ama bunun nasıl uygulanacağı da önemli'' diye konuştu. 
     Gül ile görüşmesinde yeni Avrupa anayasası ve hükümetler arası konferans konularını ele aldıklarını belirten Papandreu, Gül'ün Yunanistan'ın dönem başkanlığını devretmesinin ardından başkent Atina'yı ziyaret etmesinin gündemde olduğunu açıkladı. 
     Papandreu, hava sahasıyla ilgili soruya da, ''Umarız ki, aramızdaki her sorunu uluslararası kurallar çerçevesinde çözeceğiz'' yanıtını verdi. 
     
</TEXT>
</DOC>
