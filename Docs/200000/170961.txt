<DOC>
<DOCNO> 170961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sonspo10.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Maccabi Haifa UEFA kupası maçlarını İzmir'de oynayacak... 
</HEADLINE>
<TEXT>

     İsrail'in Maccabi Haifa takımının, UEFA'nın İsrail'de uluslararası maçların oynanmasına ilişkin yasağının sürmesi nedeniyle UEFA Kupası maçlarını İzmir'de oynayacağı açıklandı. 
     Türkiye Futbol Federasyonu'ndan yapılan yazılı açıklamaya göre, İsrail Futbol Federasyonu'nun başvurusu üzerine daha önce İsrail A ve ümit milli takımlarının 12. Avrupa Futbol Şampiyonası elemelerindeki Slovenya ve Malta maçlarını Antalya'da oynama talebinin kabul edildiği vurgulanarak, şöyle denildi 
     ''Antalya'daki Slovenya maçının başarılı organizasyonu sonrasında Maccabi Haifa Kulübü yetkilileri bu kez UEFA Kupası maçlarını İzmir'de oynamak için girişimde bulunmuşlardır. Federasyonumuz ve UEFA tarafından talebin uygun görülmesi üzerine, Maccabi Haifa-Cwmbran Town FC Galler UEFA Kupası ön eleme turu rövanş maçı 28 Ağustos'ta İzmir'de oynanacaktır.'' 
     
</TEXT>
</DOC>
