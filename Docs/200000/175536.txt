<DOC>
<DOCNO> 175536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sontur13.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan tatilde... Adalılara dondurma ısmarladı... 
</HEADLINE>
<TEXT>

     Balıkesir'in Marmaraadası İlçesi'ne bağlı Ekinlik Adası'nda, eşi Emine, kızları Sümeyye ve Esra Erdoğan ile birlikte tatilini geçiren Başbakan Recep Tayyip Erdoğan, gece yarısı çıktığı yürüyüşte ada sakinleriyle biraraya geldi. 
     Erdoğan, sohbet ettiği adalılara dondurma ısmarladı, bol bol hatıra fotoğrafı çektirdi. 
     Çankaya Köşkü'nde yapılan ''Irak Zirvesi''nin ardından dün akşam yeniden Ekinlik Adası'na dönen Erdoğan, villasında kaldığı Ramsey Giyim'in sahibi işadamı Remzi Gür ile birlikte saat 01.00 sıralarında yürüyüşe çıktı. 
     Üzerinde kot gömlek ve kot pantolon bulunan Erdoğan, yürüyüş boyunca vatandaşların yoğun ilgisiyle karşılaştı. Erdoğan, ada sakinleriyle tek tek selamlaşarak sürdürdüğü yürüyüşünde, çocuklarla birlikte sahilde bulunan bir dondurmacıya giderek, ada sakinlerine dondurma ısmarladı. 
     Dondurma tercihini pastorize hazır dondurmadan yana kullanan Erdoğan, tanesi 2 milyon lira olan 40 adet büyük boy dondurma ile tanesi 500 bin lira olan 90 adet küçük boy dondurma alarak, vatandaşlara dağıttı. 
     
     ÇAY BAHÇESİNDE VATANDAŞLARLA SOHBET 

     Erdoğan, daha sonra sahil yürüyüş yolunun sonundaki çay bahçesine giderek, burada bir süre oturdu. Çay bahçesinde vatandaşlarla sohbet eden Erdoğan, ada sakinlerinin hatıra fotoğrafı çektirme isteklerini de geri çevirmedi. Burada kendisine limonata ikram edilen Erdoğan, özellikle çocuklara yakın ilgi ve sevgi gösterdi. 
     Bu arada, Başbakan'ın sahildeki yürüyüşünü görüntülemek isteyen basın mensupları ile koruma görevlileri arasında tatsız olaylar yaşandı. 
     Başbakan'ın dün Ankara'dan dönüşü sırasında, helikopter pistinde korumalar ve gazeteciler arasında çıkan gerginlik, yürüyüş sırasında arbedeye dönüştü. 
     Başbakan'ın görüntüsünün alınmasını engellemeye çalışan korumalar, basın mensuplarına zor anlar yaşattı. Görüntü alma tartışması sırasında, koruma görevlilerinden biri, bir gazetecinin fotoğraf makinesine el koyarken, makine daha sonra diğer basın mensuplarınca geri alındı. 
     Başbakan Erdoğan, gece saat 02.30 sıralarında işadamı Remzi Gür ile kaldığı villaya döndü. 
     Başbakan'ın eşi Emine Erdoğan, kızları Sümeyye ve Esra Erdoğan'ın henüz dışarı çıkmadıkları gözlenirken, Başbakan ve ailesinin yarın öğle saatlerinde adadan ayrılacağı öğrenildi. 
     
</TEXT>
</DOC>
