<DOC>
<DOCNO> 185808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sonspo08.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'a F.Bahçe için para dopingi... 
</HEADLINE>
<TEXT>

     Konyaspor'da, Cuma günü oynanacak zorlu Fenerbahçe maçının galibiyet primi yüzde 100 oranında artırılırken, 3 milyar lira olarak belirlenen primin, alınacak gollü galibiyete göre artırılması planlanıyor. 
     Konyaspor İkinci Başkanı Faruk Turhan, takımın motivasyonunun yerinde olduğunu, Fenerbahçe maçı hazırlıklarının aralıksız sürdüğünü söyledi. 
     Turhan, Süper Lig'e çıkmalarının ardından çok iyi transferler yapmalarına karşın sıralamada istedikleri yerde olmadıklarını belirterek, bugüne kadar mağlup oldukları maçlarda şansızlığın ve beceriksizliklerin kurbanı olduklarını kaydetti. 
     Kendi sahalarında maç kaybetmediklerini ve bu avantajı en iyi şekilde kullanarak, Fenerbahçe'yi de puansız göndermeyi istediklerini vurgulayan Turhan, şunları ifade etti 
     ''Geçen yıl İkinci Lig'de olmamıza karşın seyircimizin olağanüstü desteğiyle sarı-lacivertli takımı kupadan eleme başarısını göstermiştik. Bu yıl Galatasaray'a da yenilgiyi tattırarak, puansız gönderdik. Fenerbahçe yeni transferleriyle ve teknik direktörü ile çok başarılı grafik çiziyor. Ancak, biz de yenecek güce sahibiz ve sahaya mutlak galibiyet parolası ile çıkacağız.'' Turhan, kendi sahalarında oynadıkları maçlarda galibiyet primi olarak 1,5 milyar prim verdiklerini dile getirerek, ''Fenerbahçe maçı primini yüzde 100 artırdık. Alınacak göllü galibiyete göre maçtan sonra primi artırabiliriz. Ancak, galibiyet primi 3 milyar liradan aşağı olmayacak. Diğer maçlarda vermediğimiz beraberlik primini de, oynanan futbola göre belirleyeceğiz'' diye konuştu. 

     
</TEXT>
</DOC>
