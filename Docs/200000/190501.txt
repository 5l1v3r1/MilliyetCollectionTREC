<DOC>
<DOCNO> 190501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sonspo33.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Saray'dan Güreli'ye 2. Başkana muhbirlik düşmez 
</HEADLINE>
<TEXT>

     Galatasaray Kulübü Yönetim Kurulu Üyesi ve Mali İşler Sorumlusu Refik Arkan, Beşiktaş Kulübü İkinci Başkanı Hüsnü Güreli'nin basında yer alan açıklamalarına yanıt verdi. 
     Sarı-kırmızılı kulübün resmi internet sitesinde yer alan açıklamasında Refik Arkan, Hüsnü Güreli'nin kimi zaman maksadını aşan konuşmalar yaptığını ifade ederek, ''Kendisi aradan birkaç gün geçince bir pişmanlık duygusuyla arayıp özür diliyor. Beşiktaş'ın 2. Başkanı'na muhbirlik ve spor kulüplerini ihbar görevinin düştüğünü sanmıyorum. Ben bunu, maksadını aşan bir konuşma kabul ediyorum'' dedi. 
     Bu sözlerin takipçisi olduklarını da kaydeden Arkan, Galatasaray Kulübü'nün, kendine düşen görevi sonuna dek yerine getirdiğini dile getirdi. 
     Arkan, şunları kaydetti 
     ''Bugün bu beyan üzerine Maliye Bakanlığı yetkililerine, Galatasaray Kulübü'nün tahakkuk eden vergisinin örneğini gönderdim. Hüsnü Güreli lütfen kendi bahçesini temizlesin. Eğer herkes kendi bahçesini temizlerse, bu ülke tertemiz olur, hiç merak etmesin.'' 
     
</TEXT>
</DOC>
