<DOC>
<DOCNO> 158734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sontur10.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da "Kınalı Kar" izdihamı.. 
</HEADLINE>
<TEXT>

     Bursa'nın tarihi Cumalıkızık Köyü'nde çekimleri süren ve özel bir televizyon kanalında yayınlanan ''Kınalı Kar'' adlı dizinin oyuncularının katıldığı imza gününde izdiham yaşandı. 
     Zafer Plaza Alışveriş Merkezi'ndeki bir mağazada gerçekleştirilen ''Dizi Müzikleri Albümü'' imza gününe, dizinin yönetmeni Osman Yağmurdereli ile başrol oyuncuları Emrah Erdoğan, Özlem Conker ve Nurseli İdiz'ni yanı sıra dizinin 20 oyuncusu katıldı. 
     Oyuncuların gelmesiyle birlikte, imza almak isteyen vatandaşlar mağaza önünde izdihama neden oldular. Alışveriş merkezinin özel güvenlik elemanları ile vatandaşlar arasında bu yüzden sık sık tartışmalar yaşandı. 
     Mağazaya birer birer alınan vatandaşlar, oyunculara satın aldıkları kaset ve CD'leri imzalatırken, sanatçılar yoğun ilgiden dolayı şaşkın olduklarını söylediler. 
     Bu arada, bir genç kızın elindeki CD'yi ''korsan olduğu gerekçesiyle'' imzalatmasına izin vermeyen dizinin yönetmeni Yağmurdereli, daha sonra sinirlenerek CD'yi kıran genç kıza, oyunculara imzalattığı orijinal CD'yi hediye etti. Yağmurdereli, vatandaşlardan korsan CD ve kasetleri almamalarını istedi. 
     Zafer Plaza Alışveriş Merkezi'nce geçtiğimiz günlerde düzenlenen maket yarışmasına, dizinin çekimlerinin yapıldığı konağın maketiyle katılan ve teşvik ödülü kazanan Mimar Sinan Endüstri Meslek Lisesi öğrencileri Kadir Yılmaz ve İsmail Kılıçer, maketi, dizinin oyuncusu Nurseli İdiz'e hediye ettiler. 
     Yaklaşık 2 saat süren imza gününün ardından dizinin oyuncuları, yoğun ilgi yüzünden mağazanın arka kapısından çıkmak zorunda kaldılar. 
     
</TEXT>
</DOC>
