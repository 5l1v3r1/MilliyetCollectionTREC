<DOC>
<DOCNO> 184445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/guncel/gun11.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kitabına yayınevi arıyor 
</HEADLINE>
<TEXT>
   Sakık, PKK'nın içyüzünü yazdı 
   ÖZGÜR CEBE Diyarbakır DHA 

   
   Kuzey Irak'ta beş yıl önce ağabeyi Şemdin Sakık ile birlikte yakalanarak Türkiye'ye getirilen Arif Sakık, yine ağabeyi gibi PKK'yı anlatan iki kitap yazdı. Sakık, parası olmadığı ve basacak yayınevi bulamadığı için, mahkemenin kendisine yardım etmesini istedi. 
   Diyarbakır E Tipi Cezaevi'nde kalan Sakık, kitabında PKK içinde yaratılan tek tip insan, liderlik, örgüt içi anlaşmazlık sonucu gerçekleşen infazları anlattı. Her iki kitabı bilgisayarda şifreleyerek CD'lere kaydeden Sakık, kitaplarını devletin basması için Diyarbakır DGM'den yardım istedi. 
   İdam cezası ağırlaştırılmış müebbet hapse çevrilen ve Eve Dönüş Yasası'ndan yararlanmak için 2 No'lu DGM'ye dilekçe veren Sakık'ın başvurusu İçişleri Bakanlığı ile Emniyet Genel Müdürlüğü'nden gelecek yanıttan sonra değerlendirilecek. 
   
   
   
</TEXT>
</DOC>
