<DOC>
<DOCNO> 199058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sonspo13.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep keyiften dört köşe 
</HEADLINE>
<TEXT>

     UEFA Kupası 2. turunda Fransa'nın RC Lens takımını eleyerek 3. tura çıkma başarısı gösteren ve ardından ligde, sahasında konuk ettiği zorlu rakibi İstanbulspor'u 2-1'lik skorla yenen Gaziantepspor'da sevinç rüzgarları esiyor. 
     Gaziantepspor Teknik Direktörü Nurullah Sağlam, sahada yorgunluk belirtileri göstermiş olmalarına karşın İstanbulspor maçında iyi mücadele ederek hak ettikleri 3 puanı almasını bildiklerini söyledi. 
     Denizlispor maçında, kupa yorgunu oldukları için yenildiklerini hatırlatan Sağlam, ''Bilindiği gibi, Fransa'nın RC Lens takımı ile birinci tur karşılaşması sonrasında Denizlispor'a yenildik. Bu maçta, futbolcularımın çoğunda yorgunluk belirtileri vardı. Bu kez de yorgunduk ve yine zorlu bir kupa maçı sonrasında İstanbulspor karşısına çıktık. Ancak, bu kez hata yapmadık. Yorgun olmamıza karşın, enerjimizi maçın büyük bölümüne yayarak sonuca gitmesini bildik'' dedi. 
     İstanbulspor karşısında tüm futbolcuların üzerlerine düşen görevi en iyi şekilde yerine getirmeye çalıştığını kaydeden Sağlam, şöyle konuştu 
     ''İstanbulspor, ligin en zorlu ekiplerinden biri. İyi koşan, iyi mücadele eden ve özellikle ayağa iyi pas yapan yetenekli sporculara sahip. İstanbulspor maçı bizim, ligdeki konumumuzu belirlememiz açısından da çok zorlu bir sınav maçı niteliğindeydi. 
     Nitekim, kısa bir hazırlık dönemi yapıp, bu zorlu maçta başarılı olmak için çalıştık. Sahaya, iyi bir taktik anlayışı ile çıkıp, özellikle ikinci yarıda, yaptığımız bilinçli ataklarla iki gol bulmayı başardık. Maçın sonlarına doğru bazı futbolcularımızda yorgunluk belirtileri ortaya çıkmasına karşın, sahadan galibiyetle ayrılmayı başardık. Çok mutluyuz, istikrarlı çıkışımızı devam ettirip hem ligde hem de UEFA'da başarılı olmak istiyoruz.'' Sağlam, transfer arayışlarının sürdüğünü, hem ligde, hem de UEFA'da daha büyük başarılara imza atmak için geniş bir kadroya ihtiyaçları olduğunu sözlerine ekledi. 
     Bu arada, yönetim kurulunun UEFA Kupası ve ligde elde edilen başarılar nedeniyle 10,5 milyar lira prim dağıtılmasına karar verildiği öğrenildi. 
     
</TEXT>
</DOC>
