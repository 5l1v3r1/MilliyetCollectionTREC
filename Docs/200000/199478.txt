<DOC>
<DOCNO> 199478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sondun16.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da öğrenciler Berlin Belediye Sarayı'nı işgal etti 
</HEADLINE>
<TEXT>

     Almanya'nın başkenti Berlin'de, eyalet hükümetinin üniversite bütçelerinde kesinti yapma kararını portesto eden bir grup öğrenci, ''Rotes Rathaus'' adı verilen belediye sarayını geçici bir süre işgal etti. 
     Berlin polisi, öğrencilerin belediye sarayındaki bir toplantı sırasında binayı işgal ettiklerini ve kesintiler hakkında alınan kararın geri alınmasını istediklerini açıkladı. 
     Öğrencilerden binayı terk etmelerinin istendiğini, bu arada yüzlerce öğrencinin binanın çevresinde insan zinciri oluşturduğunu belirten polis, meskene tecavüzden haklarında suç duyurusunda bulunulacağının bildirilmesi üzerine öğrencilerin bir süre sonra işgal eylemine son verdiklerini kaydetti. 
     Alman Sendikalar Birliği DGB Yönetim Kurulu üyesi Ingrid Sehrbrock, Berliner Zeitung gazetesine yaptığı açıklamada, Berlin'de birkaç haftadan bu yana eylemler düzenleyen öğrencileri desteklediğini belirterek, eğitime daha fazla yatırım yapılacağı yerde, kesintiye gidildiğini söyledi. 
     Berlin eyalet hükümeti, 2009 yılına kadar 3 üniversitenin bütçesinde toplam 75 milyon euro kesinti yapmayı planlıyor. 
     
</TEXT>
</DOC>
