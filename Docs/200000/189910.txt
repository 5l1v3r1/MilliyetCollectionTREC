<DOC>
<DOCNO> 189910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko41.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK Başkanı 2004 bütçesi bir teslimiyet belgesi 
</HEADLINE>
<TEXT>

     Kamu Emekçileri Sendikaları Konfederasyonu KESK Genel Başkanı Sami Evren, bütçenin AK Parti Hükümeti'nin iradesi dışında gerçekleştiğini öne sürerek, ''AK Parti Hükümeti bir avuç ulus üstü sermaye kurumunun elinde bu ülke insanının geleceğini oyuncak etmiştir. Bu nedenle 2004 bütçesi bir teslimiyet belgesidir'' dedi. 
     Evren yaptığı yazılı açıklamada, hükümetin gözünü, emekçinin, yoksulun cebine diktiğini öne sürerek, emekçiden, yoksuldan değil, rantiyeden, faizciden vergi alınmasını istedi. 
     Asgari ücretten yüzde 15'in üzerinde vergi alınırken, rantiyecilerden vergi alınmamasını sorgulayan Evren, milyonlarca işsiz ve yoksul insanın hizmet beklediğini dile getirdi. 
     Kamu emekçilerinin ücretlerine yapılan artış, ortalamalar üzerinde yüzde 9,18, kümülatif olarak yüzde 12,36 olduğunu kaydeden KESK Başkanı Sami Evren, ''ancak ısrarla bu rakam çarpıtılmakta, yüzde 13,8 olarak ifade edilmektedir. Kamuoyu aldatılıyor'' dedi. 
     
</TEXT>
</DOC>
