<DOC>
<DOCNO> 155019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/yazar/civaoglu.html </URL>
<DATE> 2003/05/07/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Yağma Hasan böreği 
</HEADLINE>
<TEXT>

     Böylece devlet yapıları bürokrat - siyasetçi - müteahhit şeytan üçgeninden kurtulacaktı. 
     Plansız, finansmansız "arpalık" projeler, ihaleye çıkamayacaktı. 
     Bunlar gizli tutularak sadece birkaç derme çatma eş dost müteahhide mektupla duyurulmayacaktı. 
     Karne satın alıp yahut karne kiralayıp müteahhidim diye ortaya çıkanların inanılmaz oranda eksiltmeler yaparak, sonra da bunu demir, çimentodan çalarak işi almaları mümkün olmayacaktı. 
     Tabii, siyasetçi ve yönetici de bu soygundan pay kapamayacaktı. 
     İktidar partilerine avanta verilemeyecekti. 
     
Eskiler alırım      Depremde yitirilen binlerce insanımızın acısı, köhnemiş ve her türlü soyguna açık Devlet İhale Yasası'nın değiştirilmesini, bu soygunun artık noktalanmasını gerektirmişti. Çağdaş bir düzenleme olan Kamu İhale Yasası ve kurumunun gerisinde bu soygun ve katil üreten yasaya tepkiler var. 
     Ama ne ilginçtir ki, deprem nedeniyle çıkarılmış bulunan Kamu İhale Yasası şimdi Bingöl depremi bahane edilerek değiştirilmek isteniyor. 
     Eski tezgaha dönüş mü 
     Eski ihale yasası iyi idiyse, Kocaeli, Adapazarı, Gölcük, Yalova, Düzce depremlerinde devlet binaları iskambil kağıdından yapılmışlar gibi neden yıkıldılar Neden binlerce insanımız yitirildi 
     
Bal tutan parmaklar      Kamu İhale Yasası, eski yağma Hasan böreği tepsisini sımsıkı sarıyor. 
     Kaçamak yok. 
     Kimseye avanta börek yok. 
     Çünkü kamuya ait bütün yapıları kapsıyor. 
     Eski tezgah ise, sadece genel bütçe ve katma bütçe ile belediyeleri içine alıyordu. KİT'ler, birlikler, belediyelerin ortak oldukları kuruluşlar ihale yasası dışındaydı. 
     Oralarda ihaleler bal tutan parmaklarındı. 
     Yeni kanun bu ikilemi ortadan kaldırmış, hepsini aynı sıkı disipline almış bulunuyor. Bal tutan parmak yerine avuç yalamayı öngörüyor. 
     Bu madde mi değiştirilecek 
     Yağma Hasan'ın böreğini kapışmak kolay mı olacak 
     
Müteahhit yaratılmaz      Eski tezgahta, kimin yakını iktidarı kapmışsa, hemen gider bir A grubu müteahhit karnesi satın alır veya kiralardı. 
     Böylece sokaktaki seyyar satıcı bir gün içinde, en büyük barajı bile yapacak A Grubu müteahhit sıfatını kazanıyordu. 
     Yeni yasa bunu kaldırdı. 
     Yeni müteahhitliğe başlayanlara ilk iş olarak bir köy sağlık ocağı verilebiliyor. Bu işi iki kez başarıyla yaparsa bir ilçe sağlık kurumu... Bunu da başarırsa o zaman bir il hastanesi veya ilköğretim okulu... Böyle kademelerle ancak uzun yıllardan sonra büyük işlere hazır hale geliyor. 
     Yani yaşamında kümes bile yapmamış adam, bir gün içinde A karnesi edinerek ülkenin en büyük işlerine teklif atacak müteahhit haline gelemeyecek. 
     Sadece ona uygun "ısmarlama şartname" yapılamayacak. 
     İhale bu "türedi ahbap çavuş müteahhitlerde kalsın" diye, gizli tutulmayacak. 
     Yeni sistemde, ihaleler açık olacak. Herkes tarafından bilinecek. Şeffaf olacak, çünkü sadece gerçekten ehil olan firmalar katılacak. Ölçütler de şeffaf olarak uygulanacak. 
     Ayrıca, kaynağı bulunmamış, uygulama planları hazır olmayan hiçbir proje ihaleye çıkmayacak. 
     ...... 
     Bu yasanın önce uygulanmasını ertelemek istediler... Olmadı. 
     Değiştirmek istediler... IMF'ye takıldı. 
     Şimdi Bingöl depremi bahane edilerek yeni yasayı eskitme çabaları görülüyor. 
     Soruyorlar 
     "Bingöl'de aç açık olanlar üstlerine çatı diye yeni yasayı mı koyacaklar " 
     Bu bir demagojidir. Yasayı eski tezgah haline getirme bahanesidir. 
     Oysa yeni yasanın 29 - b maddesi açık ve net... 
     İhale Kurumu hiç beklemeden, yarın ehil kuruluşları çağırarak, deprem evlerini ihale edebilir. 
     
     
     
     

</TEXT>
</DOC>
