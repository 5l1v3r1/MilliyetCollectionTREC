<DOC>
<DOCNO> 179078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/siyaset/siy01.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'ABD, KADEK'e dikkat etsin' 
</HEADLINE>
<TEXT>

   Başbakan Erdoğan, ABD'nin KADEK'i terör örgütü ilan etmesinin yetmediğini, İran'a karşı gösterdikleri hassasiyeti, KADEK'e karşı da göstermelerini istedi... 
      ANKARA Milliyet 

   
   Başbakan Recep Tayyip Erdoğan, Irak'a asker gönderme konusunda ilk kez görüşünü net şekilde açıklayarak "Şahsi fikrim, asker Irak'a gitsin" dedi. 
   Erdoğan, dün CNN Türk'te yayınlanan "Eğrisi Doğrusu" programında gazeteci Taha Akyol'un sorularına şu yanıtları verdi 
   "Biz hibe talep etmedik. Türkiye'nin bir gururu var. Bu gururu bir milyar dolara çiğnetecek değiliz. ABD burada bir hibede bulunursa ne l . Biz adımları sekiz buçuk milyar dolar için atmıyoruz. ABD'de 'Asker gönderilirse bu para gelecek anlayışının olduğunu' zannetmiyorum. Böyle olursa parlamento etkilenebilir." 
   
   ABD yer göstermeli 
   "Asker gönderme kararı büyük bir ihtimalle ekimde görünüyor. ABD'nin jandarması gibi gidiyormuş izlenimini Irak halkına vermemiz gerekiyor. ABD'nin amacı istikrarı sağlamaksa Türkiye'ye 'şurayı verdik' demeli. Biz ona göre değerlendirmeli, parlamentoya getirip getirmeyeceğini tartışmalıyız. Asker gönderme konusundaki şahsi fikrim buna olumlu yaklaşıyorum. BM'yi meşruiyet şartı olarak görmüyorum." 
   
   Antipati topladılar 
   "En büyük sıkıntı orada Iraklı kadınlara karşı ABD askerlerinin gösterdiği tavırdı. Bu antipati topladı. Benim korku ve endişem, başından beri eski durumun özlenmesiydi." 
   
   'Sıkıntıya düşeriz' 
   "Biz ABD'ye 'KADEK'i terör örgütü olarak ilan ettiniz. Bunu ilan etmeniz yetmiyor. Aslolan uygulamadır. İran'a karşı gösterdiğinizi KADEK'e de gösterin'. Şu anda bu işin çözümü noktasında hassasiyetimizi bildiriyoruz. 'Çözmezsek sıkıntıya düşeriz' diyoruz. Onlar da bazı girişimlerin içinde olduklarını bildiriyor. Bunların takvimi, periyodu var. Onun içinde yürütülmeli." 
   Erdoğan dün bir gazetede yer alan ve Cumhurbaşkanı'nın yetkilerinin kısıtlanması için Anayasa hazırlığı talimatı verdiği haberini de yalanladı. 
   
   Gelinini ve oğlunu uğurladı    SİNAN TOROS İstanbul 

   Başbakan Recep Tayyip Erdoğan'ın 10 Ağustos'ta evlenen oğlu Bilal Erdoğan ile gelini Reyyan Erdoğan dün ABD'ye gitti. Erdoğan, eşi Emine Erdoğan, kızı Sümeyye Erdoğan ile Bilal ve Reyyan Erdoğan'la birlikte Üsküdar'daki evlerinden çıkarak Atatürk Havalimanı'na geldi. Erdoğan, VIP Salonu'nda, ABD'de geçirdiği ameliyat sonrası İstanbul'a dönen işadamı Sakıp Sabancı'ya da "Geçmiş olsun" dileğinde bulundu. ABD'de yüksek lisans yapan Bilal Erdoğan ve Reyyan Erdoğan, Dış Hatlar Terminali 218 no'lu körükte bekleyen THY uçağının altında aileleriyle vedalaşırken gazeteciler aprondan uzaklaştırıldı. Erdoğan, eşi Emine Erdoğan, dünürleri Orhan ve Reyhan Uzuner'le birlikte çocuklarını uğurladıktan sonra Ankara'ya hareket etti. 
   
   
</TEXT>
</DOC>
