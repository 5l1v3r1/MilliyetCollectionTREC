<DOC>
<DOCNO> 180585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur34.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenler AKP merkezine "karartılmış ampul" bıraktı... 
</HEADLINE>
<TEXT>

     Talim ve Terbiye Kurulu'nda görevden alınan öğretmenler, hükümetin ve Milli Eğitim Bakanlığı'nın MEB eğitim politikalarını protesto için AK Parti Genel Merkezi önüne ''karatılmış ampul'' bıraktı. 
     Genel merkez önünde toplanan öğretmenlerden oluşan bir heyet, parti yetkilileriyle görüşürken, arkadaşları dışarıda sessizce bir süre bekledi. 
     Eğitim Sen Genel Başkanı Alaaddin Dinçer, görüşmenin ardından gazetecilere yaptığı açıklamada, Talim ve Terbiye Kurulu'ndaki ''skandal bir soruşturmanın'' ardından görevlerinden alınan 167 öğretmenin, kadrolarını, ekonomik ve kazanılmış haklarını kaybettiklerini söyledi. 
     Yaptıkları eylemlerle, ''AKP Hükümeti ve Milli Eğitim Bakanlığı'nca yürütülen kadrolaşma hareketi ve Talim Terbiye Kurulu'nun önemine'' dikkati çekmeye çalıştıklarını ifade eden Dinçer, şunları kaydetti 
     ''Bu operasyonun arkasında yatanı ortaya koymaya çalışıyoruz. Biz AKP ve MEB'nin izlediği eğitim politikasının çocuklarımızın geleceğini karatmaya dönük olduğunu düşünüyoruz. Sararmış, neonlu AKP ampulü kararmaya başladı'' dedi. 
     Dinçer, haklarında hiçbir belge olmadığını savunduğu arkadaşlarının görevlerine iade edilmesini istedi. 
     
     ÖZEL OKULLAR OKUTULACAK ÖĞRENCİLER 
     Alaaddin Dinçer, bakanlığın, 10 bin öğrencinin özel okullarda okutulması girişimini de eleştirerek, bu uygulamayla ''15 milyonun hakkı olan kaynağın, bir avuç mutlu azınlığa tahsis edileceğini'' ileri sürdü. 
     Dinçer, bu sınavda görevlendirilecek öğretmenlere ''gözetmenlik yapmamaları'' çağrısında bulundu. 
     Öğretmenler daha sonra AK Parti ve MEB'nin eğitim politikalarını protesto amacıyla beraberlerinde getirdikleri ''karartılmış ampulleri'' genel merkez önüne bıraktı. 
     
</TEXT>
</DOC>
