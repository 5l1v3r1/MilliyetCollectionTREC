<DOC>
<DOCNO> 199841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur14.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da viagra operasyonu .. 
</HEADLINE>
<TEXT>

     İstanbul'da Gümrük Muhafaza ekiplerince yapılan operasyonda, hiçbir belge ibraz edilemeyen çok sayıda Viagra ve vitamin tableti ile ambalaj makineleri ele geçirildi. 
     İstanbul Gümrük Muhafaza Başmüdürlüğü Kaçakçılık İstihbarat, Takibat ve Narkotik Gümrük Muhafaza Müdürlüğü'nden alınan bilgiye göre, istihbari çalışmalar sonucu, önceki gün Okmeydanı'ndaki bir ticaret merkezinde bulunan 2 firmada arama gerçekleştirildi. 
     Aramada, hiçbir belge ibraz edilemeyen 13 bin adet Viagra ve 20 bin kutu vitamin tableti ile bunların ambalajlanmasında kullanılan vakum makinesi, PVC, ambalaj makinesi, kompresör, tarih presleme, elle tarih basım ve şişe ağzı kapama makineleri ele geçirildi. 
     Piyasa değeri yaklaşık 1 trilyon lira olduğu belirtilen kaçak ürünler ile makinelere el konulurken, söz konusu işyerinde çalışan Ersin Y. ve Mesut Y. gözaltına alındı. 
     Ele geçirilen malzemelerin sahibi olduğu belirlenen kişinin ise yurtdışında bulunduğu anlaşıldı. 
     
</TEXT>
</DOC>
