<DOC>
<DOCNO> 190627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/yazar/akyol.html </URL>
<DATE> 2003/10/23/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
CHP, nereden nereye 
</HEADLINE>
<TEXT>

   
   
   CHP kurultayları uzun bir grafik çizer Bütün milleti birleştiren "kuvayı milliye"den, halktan kopuk "parti devleti"ne, oradan müzmin muhalefete, sonra halkla bütünleşen "ortanın solu"na ve ardından yine müzmin muhalefete uzanan bir grafik... 
   Grafikteki iniş ve çıkışların sebepleri çok karmaşıktır. Ben, önemli kurultayların kısa bir özetini vermek istiyorum. 
   2. Kurultay, 15 Ekim 1927 Atatürk, Sivas Kongresi'ni partisinin ilk kurultayı saydığı için, bu kurultaya 'İkinci Kurultay' denilmiştir. Tek Parti rejimine uygun olarak TBMM salonunda toplandı, Atatürk 'Büyük Nutuk' adlı eserini burada okudu. 
   3. Kurultay, 10 Mayıs 1931 6 Ok kabul edildi. Totaliter nitelikli Takriri Sükun Kanunu'nun kaldırıldığı, gayenin 'normal bir cumhuriyet hayatı tesis etmek' olduğu açıklandı. 
   4. Kurultay, 9 Mayıs 1935 Atatürk'ün son kurultayıdır. 'Kemalizm' ideolojisi ve 'parti devleti' yapılanması resmen kabul edildi. Devletin valileri, partinin de il başkanlarıdır artık. 
   
   
   KURULTAYLARA toplumla ilişkiler açısından baktığımızda, partinin giderek hiyerarşik, yukarıdan aşağıya, 'atanmış' bir cihaza dönüştüğünü görürüz bu yüzden parti örgütleri de halktan kopmuştur. 
   Konuyla ilgili akademik çalışmasında Dr. Hakkı Uyar diyor ki 
   "Kuruluş yıllarında taşra örgütleri daha geniş bir hareket serbestisine sahipti. Sonraki yıllarda tek parti yönetimi pekiştikçe bu serbesti giderek ortadan kalktı." Hakkı Uyar, Cumhuriyet Halk Partisi, Boyut Kitapları, sf. 81 
   CHP tüzükleri de gittikçe daha otoriter, hatta parti içinde konuşmayı bile sıkı şartlara bağlayan koyu merkeziyetçi bir yönde değiştirildi. Ayrıca, parti Güneydoğu'da hiç teşkilat açmamaktadır Hakkı Uyar, CHP Tüzükleri, TÜSES yayınları. 
   Bu, sorunları "katılım" sağlayarak değil, yasaklayarak çözme zihniyetidir ve o çağda öyle düşünülürdü. 
   
   
   İNÖNÜ, Cumhurbaşkanı olarak, 26 Aralık 1938 tarihindeki "1. Olağanüstü Kurultay"da "değişmez genel başkan" seçildi, "Milli Şef" dönemi başladı... 
   5. Kurultay, 29 Mayıs 1939 Bu kurultayda, 'halk idaresi usulünü kemale erdirmek' sözleriyle demokrasi niyeti ifade edildi. 
   7. Kurultay, 17 Kasım 1947 1943 kurultayından beri partiyi ve devleti demokratikleştirme adımları atılmaktadır. 'Devrimcilik' kavramı 1947 kurultayında 'evrimcilik' olarak tarif edildi. Kemalizme yeni bir tanım getirilerek 'hürlük' kavramı eklendi. 'Hiçbir hedefe zorla varılmayacaktır' denildi. 
   10. Kurultay, 23 Haziran 1953 'Kemalizm' yerine 'Atatürk yolu' terimi benimsendi. Hukuk devleti, kuvvetler ayrılığı, parti içi serbest seçimler gibi kavramlar ilk defa parti tüzük ve programına girdi. 
   Dünya ve Türkiye değiştikçe, İsmet Paşa partisini de değiştiriyordu. 
   
   
   ORTANIN SOLU, sadece CHP'nin değil, siyasi tarihimizin de en önemli 'evrim' hadiselerinden biridir. İnönü 1965 yılında günlüğüne "artık devletçilik bitti" diye yazmaktadır. 
   Genel Sekreter Ecevit, "Atatürk ve Devrimcilik" adlı fevkalade önemli kitabında otoriter Tek Parti mirasıyla hesaplaşmakta, devletçiliğe karşı çıkmakta, laikliği daha liberal anlamaktadır. 
   Ecevit'e göre, "birinci sorunumuz Nurculuk değil, halkın ekonomik sıkıntılarıdır". 
   Klasik Kemalizmi savunanlar partiden ayrıldı, parti bölündü. 1965 seçimlerinde CHP'nin oyları, yüzde 35'lerden yüzde 27'ye düştü. Ve... 
   21. Kurultay, 30 Haziran 1972 Ecevit liderdir. 'Ak Güvercin' simgesi 6 Ok'un önüne geçti. Slogan 'Ak Günlere'dir. Parti 'devlete yapışık' değil, sivil ve sol bir kitle partisidir artık. 1973 seçimlerinde yüzde 30 oranında oy alır, 1977 seçimlerinde yüzde 42'ye çıkar 
   Parti bir daha hiç bu oyları göremedi, çünkü "Ortanın Solu" çapında bir değişimi bir daha hiç yapamadı dünya ve Türkiye daha hızlı ve daha köklü değiştiği halde... 
   Halbuki, kafası ve kapısı geniş ve değişik kitlelere açık gerçek bir sosyal demokrat muhalefete Türkiye'nin ihtiyacı var... 
   Bakalım ne yapacaklar 
   
      
   
   
   
   
</TEXT>
</DOC>
