<DOC>
<DOCNO> 178402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sondun04.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Baradey ABD silahsızlanmada çifte standart uyguluyor 
</HEADLINE>
<TEXT>

     Uluslararası Atom Enerjisi Ajansı UAEA Başkanı Muhammed El Baradey, Washington yönetiminin gönüllü olarak nükleer silahsızlanmaya gitmesini ve bu konuda dünyaya örnek olmasını istedi. 
     Alman Stern dergisine konuşan El Baradey, ABD'nin nükleer silaha sahipken başka ülkelerin bu silahlara sahip olmasını önlemeye çalışmasını çifte standart olarak nitelendirdi. 
     El Baradey, ABD Başkanı George Bush'un uzayda konuşlanacak bir füze savunma planı için ısrar etmesinin haksızlık olduğunu da belirtti. 
     Dünyanın nükleer silahlar açısından dönüm noktasında bulunduğuna dikkat çeken El Baradey, şöyle dedi 
     ''Amerikan hükümeti diğer ülkelerin nükleer silaha sahip olmamasını istiyor. Ancak kendisi nükleer silahlanmaya devam ediyor. Bu durumda az sayıda imtiyazlı ülke koruyucu nükleer şemsiye altına alınırken, geri kalan ülkeler dışarıda kalmış olacak.'' 
     
     İYİ VE KÖTÜ NÜKLEER SİLAH YOKTUR 
     ''Nükleer silahları iyi ve kötü diye ikiye ayıramayız'' diyen El Baradey, çifte standart uygulamasına son verilmediği takdirde daha çok nükleer silahla karşı karşıya gelmenin kaçınılmaz olacağını kaydetti. 
     El Baradey, ''dünyanın nükleer silaha sahip 5 büyük ülkesi olan ABD, İngiltere, Fransa, Rusya ve Çin'in, gönüllü olarak nükleer silahsızlanmaya giderek öteki ülkelere bir mesaj vermeleri gerektiğini'' sözlerine ekledi. 
     
</TEXT>
</DOC>
