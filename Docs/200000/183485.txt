<DOC>
<DOCNO> 183485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/ekonomi/eko00.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Asker gitmesin, seçim olmasın' 
</HEADLINE>
<TEXT>

   TÜSİAD Başkanı Özilhan, BM kararı olmaksızın Irak'a asker gönderilmesine karşı çıkarken, desteğin insani yardım ve demokrasiye katkı bağlamında verilmesi gerektiğini söyledi. Türkiye'nin yeni bir seçim yükünü kaldıramayacağını vurgulayan Özilhan, 'Yargı sistemi etkin çalışsaydı, 3 Kasım seçimiyle ilgili sorun zamanında halledilirdi' dedi 
      DENİZ SİPAHİ 
   
   TOBB, Türk-İş, Hak-İş, TİSK, TZOB ve TESK'in geçen hafta Başbakan Tayyip Erdoğan'a bir mektup göndererek Irak'a asker gönderilmesi ve ekonomik riskler konusunda uyarıda bulunmasının ardından dün de Türk Sanayicileri ve İşadamları Derneği TÜSİAD , Birleşmiş Milletler BM kararı olmaksızın Irak'a asker gönderilmesine karşı çıktı. TÜSİAD'ın Irak'a asker gönderilmesi konusunun ele alındığı Milli Güvenlik Kurulu MGK toplantısından birkaç saat önce yaptığı açıklamada, Irak meselesinin Türkiye'yi yeni çözümsüzlüklere sürüklemeye gebe olduğuna dikkat çekildi. 
   TÜSİAD Başkanı Tuncay Özilhan, Çeşme Altınyunus Tatil Köyü'nde yapılan TÜSİAD Yüksek İstişare Konseyi YİK 2. dönem toplantısının açılışında yaptığı konuşmada, ABD inisiyatifli Irak harekatının ilk aşamasına katılmama kararı veren Türkiye'nin, belirsizliğin çok daha fazla yaşandığı şu aşamada "İstikrarı sağlamaya yardımcı olmak" için Irak'a asker göndermesi üzerinde dikkatlice düşünülmesi gerektiğini belirtti. Özilhan şöyle konuştu 
   "Benzer bir kaygıyla olsa gerek, ABD, sürecin geri kalan bölümünde BM şemsiyesi gereğini yoğun bir şekilde aramaya başladı. Nitekim bugünlerde, uluslararası bir çözüme yaklaşıldığı işaretleri var. Kaldı ki Irak'ın hiçbir kesiminden Türk askerinin Irak'a girme düşüncesine sempatik yaklaşım gelmemiştir. Irak'a sadece insani yardım ve demokrasiye katkı bağlamında ve BM kararları dikkate alınarak destek verilmelidir." 
   
   'Faiz enflasyon kadar düşmedi' 
   Yargıtay'daki DEHAP davasıyla bağlantılı olarak seçimlerin yenilenmesi tartışmalarına da değinen Özilhan, Türkiye'nin yeni bir seçimin yükünü kaldıramayacağını söyledi. Özilhan, "Eğer yargı sistemi etkin çalışsaydı, 3 Kasım seçimleri ile ilgili bugün önümüze gelen meseleler, seçim öncesinde halledilmiş olurdu" dedi. 
   Özilhan, yargı vicdan ile cüzdan arasında sıkışma yakıştırmalarına maruz kaldığı sürece, yolsuzluklarla mücadele edilemeyeceği gibi, yargısız infaz ve toplumsal linçlerin sayısının da her alanda artacağını söyledi. 
   
   Erdoğan'dan TÜSİAD'a yanıt 
   Başbakan Tayyip Erdoğan, Türkiye'nin Irak politikasını eleştiren TÜSİAD Başkanı Özilhan'a, "Hükümetin vereceği kararı sivil toplum örgütleri vermeyecek" diye yanıt verdi. Uluslararası Finans Enstitüleri toplantısına katılmak için dün Dubai'ye hareketinden önce havaalanında açıklamalarda bulunan Erdoğan, bir gazetecinin "TÜSİAD'ın, Irak'a asker gitmesini Irak halkı istemiyor şeklinde bir açıklaması oldu" sözleri üzerine, bu ifadenin TÜSİAD'ın açıklamasıyla tam örtüşmediğini söyledi. Erdoğan, "Kaldı ki hükümetin vereceği bir kararı herhangi bir sivil toplum örgütü vermeyecek. Nihai kararı verecek olan hükümettir" dedi. 
   
   'YÖK yasa tasarısı siyaseti üniversitenin bağrına sokar'    TÜSİAD YİK Başkanı Muharrem Kayhan, "Hükümetin YÖK ile ilgili getirdiği yasa tasarısı, siyaseti üniversitenin bağrına sokma, kadrolaşma çabasını ülkenin geleceği pahasına üniversitelere yayma izlenimini vermektedir" dedi. 
   Kayhan, merkezden tayin edilecek kadrolarla özerk üniversite yaratılamayacağını ifade etti. Kayhan, yüksek öğrenim konusunda rektörlerin, konuyla ilgili uzmanların ve Milli Eğitim temsilcilerinin katılımıyla bir çalıştay düzenleyerek somut öneriler getirdiklerini, bu önerileri yakında hükümete ileteceklerini kaydetti. 
   
   Kesintisiz eğitim 12 yıl olsun 
   Kesintisiz zorunlu eğitimin de 12 yıla çıkartılmasını isteyen Kayhan, "Böylece demokrasi ve insan haklarına saygılı, cumhuriyetin temel ilkelerine bağlı, kendini sürekli yenileyen ve geliştiren, olaylara çok yönlü bakabilen, uzlaşmacı kişilerin yetiştirilmesi yönünde önemli bir adım atılacaktır. Bu bağlamda, meslek liselerinin konunun değiştirilmesine yönelik girişimlere de yer olmadığının altını çizmeliyiz" dedi. 
   
   Tek parti iktidarını destekledik ama...    TÜSİAD Başkanı Özilhan, başlangıçta siyasi istikrar için tek parti iktidarının yeterli olacağı düşüncesine kapıldıklarını ancak bugün tam tersi bir tablo yaşandığını vurguladı. Özilhan, ülkenin orman yasası ile ayağa kalkıp referandum noktasına geldiği, kamu kesimi ile yüksek öğretimde kadrolaşmanın tansiyonu yükselttiğini belirterek, "Bu tür konuların gündemi işgal etmesine yol açmak, kendi bindiği dalı kesmektir. Hükümet bu meseleleri Türkiye'nin gündeminden çekmelidir" dedi. 
   
   2B ve DEHAP'ı konuştular 
   YİK'in basına kapalı bölümünde de dört konu konuşuldu. İşadamları orman vasfını kaybetmiş alanların imara açılmasını öngören 2B düzenlemesinin Türkiye koşulları için uygun olduğunu ancak, hükümetin yasayı anlatmakta sıkıntı çektiğini söyledi. 
   Yargıtay'daki DEHAP davasıyla 60 ildeki örgütlenmesine dair sahte evrak kullandığı iddiasıyla açılan davada DEHAP mahkum olmuştu. Dava Yargıtay'da temyiz aşamasında ilgili konuşmalarda ise ne olursa olsun Türkiye'nin seçime gitmemesi gerektiği üzerinde duruldu. Bir diğer gündem maddesi de aralıkta bitmesi gereken Türkiye SİAD konferadasyonunun kurulmasıyla ilgili çalışmalara hız verilmesiydi. 
   TÜSİAD'ın 2004 aralığına kadar AB konusunda yoğun çaba harcanması gerektiği de belirtilirken, Necati Arıkan, "Çocuklarımıza ev araba değil, AB üyeliği bırakılım" dedi. Yunan Sanayicileri Fedarasyonu Başkanı Ulyses Kriakopulos da toplantıya katıldı. 
   
   
</TEXT>
</DOC>
