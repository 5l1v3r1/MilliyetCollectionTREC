<DOC>
<DOCNO> 199063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sonspo18.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Cankurtaran Ahmed Hassan... 
</HEADLINE>
<TEXT>

     Beşiktaş'ın Mısırlı futbolcusu Ahmed Hassan Kamel, bu sezon sonradan oyuna girdiğinde attığı gollerle takımına katkıda bulunurken, Fenerbahçe derbisinde de son dakikalarda takımını yenilgiden kurtararak, adeta ''Altın Yedek'' oldu. 
     Sezon başında Gençlerbirliği'nden transfer edilen Ahmed Hassan, ligde takımına 8 gol kazandırırken, bunların 7'sini sonradan oyuna girdiğinde attı. 
     Bu sezon tüm lig maçlarında forma giyen, 5'inde ilk 11'de başlayan, 9'unda da sonradan oyuna dahil olan Mısırlı futbolcu, sadece 2 kez 90 dakika sahada kaldı. 
     İlk 11'de oyuna başladığı 1 maçta rakip kaleleri havalandıran Ahmed Hassan, sonradan oyuna girdiği maçlarda ise daha başarılı bir grafik çizerek 7 gole imza attı. 
     Ligin ilk haftasındaki Samsunspor maçında skor 1-1 iken oyuna dahil olan ve 23 dakika sahada kalan Ahmed Hassan attığı 2 golle takımını galibiyete taşıyan isim oldu. 
     7. haftadaki Trabzonspor maçında da bitime 28 dakika kala sahaya çıkan Ahmed Hassan yine 2 gol atarken, 8. haftadaki Elazığspor karşılaşmasında da ikinci 45 dakikada görev alarak 2 gol kaydetti. 
     Ahmed Hassan, son olarak dünkü Fenerbahçe derbisinde 2-1 yenikken oyuna dahil oldu ve 84. dakikadaki golüyle, 20 maçtır yenilgi yüzü görmeyen takımının, bu sayıyı 21'e çıkarmasını sağladı. 
     Mısırlı futbolcu ilk 11'de oyuna başladığı 5 maçın sadece 1'inde gol atmayı başardı. Ahmed Hassan, ligin 5. haftasında 90 dakika sahada kaldığı ve siyah-beyazlıların 3-1 kazandığı Malatyaspor maçında, ilk golü kaydetti. 
     
     TAKIMININ EN GOLCÜSÜ 

     Ahmed Hassan, maçların çoğunda sonradan oyuna girmesine rağmen, İlhan Mansız ile birlikte 8 golle takımının en golcü futbolcusu oldu. 
     Mısırlı futbolcu, tüm lig maçlarında görev alırken, tam 599 dakika sahada kaldı. 
     
     GOLLERİ 

     Ahmed Hassan'ın bu sezon Beşiktaş'a kazandırdığı goller şöyle 
     

Hafta Rakip Sonuç Gol Süre 1 Samsunspor 3-1 2 23 5 Malatyaspor 3-1 1 90 7 Trabzonspor 5-0 2 28 8 Elazığspor 5-1 2 45 14 Fenerbahçe 2-2 1 15      
</TEXT>
</DOC>
