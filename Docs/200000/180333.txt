<DOC>
<DOCNO> 180333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sontur16.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dokunulmazlıklar Anayasa değişikliğini bekleyecek... 
</HEADLINE>
<TEXT>

     TBMM gündeminde bulunan dokunulmazlık dosyaları, Anayasa değişikliği çalışmaları sonuçlanıncaya kadar ele alınmayacak. 
     TBMM Anayasa Komisyonu Başkanı Burhan Kuzu, TBMM'de grubu bulunan AK Parti ve CHP'nin, yasama dokunulmazlıklarının kaldırılması konusunda kararlı olduklarının görüldüğünü bildirerek, yeni yasama yılının öncelikli konusu olan bu değişiklik yapılıncaya kadar dosyaları görüşmeyi düşünmediklerini bildirdi. 
     
     54 MİLLETVEKİLİ HAKKINDA 93 DOSYA 
     Seçimlerden sonra 3 Kasım 2002'den başlayarak TBMM'ye gönderilenler ve tekrar seçilen milletvekillerinin yeniden gündeme gelen dosyalarıyla birlikte Meclis'te 54 milletvekili hakkında 93 dosya bulunuyor. 
     Bunlardan 7 milletvekili hakkındaki 9 dosya tatilde TBMM'ye geldiği için yeni yasama yılının başında Anayasa ve Adalet Karma Komisyonu'na sunulacak. 
     Edinilen bilgiye göre, sunulmayı bekleyenlerle birlikte 36 AK Partili milletvekili hakkında 46 dosya, 16 CHP milletvekili hakkında 39 dosya, DYP Genel Başkanı Mehmet Ağar hakkında 7 dosya, bir bağımsız milletvekili hakkında da bir dosya bulunuyor. 
     
</TEXT>
</DOC>
