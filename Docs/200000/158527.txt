<DOC>
<DOCNO> 158527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sonspo20.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor kazanıp bekleyecek.. 
</HEADLINE>
<TEXT>

     Elazığspor, pazar günü kendi sahasında oynayacağı İstanbulspor maçına kilitlenmiş durumda. 
     Basın Sözcüsü Faruk Çikoğlu, bileklerinin hakkıyla İstanbulspor maçından üç puan alarak rakiplerinin puan kaybetmesini bekleyeceklerini söyledi. 
     Çikoğlu, ligin bitimine 2 hafta kala önemli bir dönemece girdiklerini ifade ederek, kalan 2 maçı da alarak ligde kalma arzusunda olduklarını belirtti. 
     Takımda cezalı oyuncu bulunmadığını kaydeden Çikoğlu, Ze Roberto'nun sakatlığının sürdüğünü ve bu futbolcunun İstanbulspor maçında da forma giyemeyeceğini bildirdi. 
     Çikoğlu, şunları söyledi 
     ''Bileğimizin hakkıyla İstanbulspor maçından üç puan alıp, rakiplerimizin puan kaybetmesini bekleyeceğiz. Bu hafta bizim ve bizim gibi düşme tehlikesinde olan takımlar için çok zor bir hafta. İstanbulspor maçını kazanarak, Adanaspor, Bursaspor, Fenerbahçe, Diyarbakırspor maçlarının sonuçlarını bekleyeceğiz. Adanaspor takımının Bursaspor'u yenecek güçte olduğuna inanıyoruz. Basında Adanaspor hakkında çıkan asılsız haberlere inanmak istemiyoruz. Adanaspor, kendine yakışan oyunu sahaya yansıtarak rakibini eli boş gönderecektir.'' Çikoğlu, İstanbulspor maçının pazar günü saat 17.00'de olması nedeniyle taraftarın maça büyük ilgi göstereceğine inandığını belirterek, İstanbulspor maçında bilet fiyatlarında değişiklik yapmadıklarını, kale arkası 1, maraton 3 ve kapalı tribünün 7 milyon lira olduğunu sözlerine ekledi. 
     
</TEXT>
</DOC>
