<DOC>
<DOCNO> 158281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sonspo04.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Sözkesen dönüş için gün sayıyor... 
</HEADLINE>
<TEXT>

     Bursaspor'un deneyimli futbolcusu Murat Sözkesen, sahalara dönmek için gün sayıyor. Sakatlığının geçtiğini ve bir an önce yeşil sahalara dönmek istediğini ifade eden Murat, ''Futbolu çok özledim'' dedi. 
     Bursaspor'un Antalya Belek'deki devre arası kampında Gençlerbirliği ile yapılan özel maçta sakatlanan Murat, ligin son haftasında aynı takımla yapılacak maçta forma giymek istiyor. 
     Sakatlığının geçtiğini, kondisyonunun da yerinde olduğunu ifade eden Murat, Adanaspor maçında 45 dakika forma giyebileceğini, ancak yine de son kararın teknik direktör Erdoğan Arıca'ya ait olduğunu kaydetti. 
     Çok ciddi bir sakatlık geçirdiğini ve 3 kez dizinden amelyat olduğunu anlatan Murat, ''Şimdi durumum çok iyi. Zaten uzun süredir çalışmalara başlamıştım. Ağrım sızım yok. Kondisyon olarak da eksikliğim bulunmuyor. Adanaspor maçında bir devre çıkarabilirim. Ama, takımda benden daha iyi durumda olan arkadaşlarım var. Yine de karar teknik heyetin'' diye konuştu. 
     İyileşip bir an önce yeşil-beyazlı formayı giyebilmek için çok fazla çalıştığını belirten Murat, şunları söyledi 
     ''Futbolu çok özledim. İnanın Bursa Atatürk Stadı'nda taraftarlarla buluşacağım iple çekiyorum. Takımımın durumu beni çok üzüyor. Keşke daha önce iyileşebilseydim ve takıma yararlı olabilseydim. Sakatlığım iyileşti. Adanaspor maçı olmasa da, Gençlerbirliği maçında mutlak sahada olmak istiyorum. Sakatlık geçirdiğim takıma karşı oynamak benim için ayrı bir duygu olacak.'' Murat, Bursaspor'un ligden düşmeyeceğine dair inancının tam olduğunu, böyle bir düşünceyi aklından bile geçirmediğini de sözlerine ekledi. 
     
     OKAN'IN GOL KRALLIĞI 
     Takım arkadaşı Okan Yılmaz'ın gol kralı olacağına inandığını ifade eden Murat, ''Okan, bu saatten sonra krallığı kimseye kaptırmaz'' dedi. 
     Genç golcü, takım arkadaşı Okan'a övgüler yağdırırken, ''Okan kısmetli bir futbolcu. Gol pozisyonunu iyi kokluyor. İkimiz çok iyi bir ikili oluşturmuştuk. Okan isterse, ondan başka kimse gol kralı olamaz'' diye konuştu. 
     
     TRANFSERDE ÖNCELİK BURSASPOR'UN 
     Sezon sonunda sözleşmesinin biteceğini hatırlatan Murat, şu anda yalnızca futbola dönmeyi düşündüğünü, transfer görüşmesinde ise önceliğin her zamanki gibi Bursaspor'un olacağını bildirdi. 
     Murat, birkaç kulüpten gayriresmi öneri aldığını açıklarken, şöyle devam etti 
     ''Önce iyileşip sahalara dönmeyi düşünüyorum. Transfer 2 hafta sonra konuşulacak iş. Öncelik her zaman olduğu gibi kulübümün. Ancak, Bursaspor'da kalmam biraz zor gibi görünüyor. Her türlü teklife açığım. Ama tekrar söylüyorum, önce Bursaspor'un ligde kalmasını, sonra da tamamıyla iyileşerek sahalara dönmeyi düşünüyorum. Transfer bunlardan sonra geliyor.'' 
     
</TEXT>
</DOC>
