<DOC>
<DOCNO> 174990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sondun12.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İlham Aliyev ''Cumhurbaşkanı'nın tedavisi sürüyor" 
</HEADLINE>
<TEXT>

     Azerbaycan Başbakanı İlham Aliyev, ABD'nin Cleveland kentinde bulunan Cumhurbaşkanı Haydar Aliyev'in tedavisinin sürdüğünü söyledi. 
     İlham Aliyev, Azeri, Türk ve Rus gazetecilerle Bakü-Tiflis-Ceyhan BTC petrol boru hattının başlangıç noktası kabul edilen Sengeçal terminalini ziyareti sırasında yaptığı açıklamada, Cumhurbaşkanı Aliyev ile dün bir telefon görüşmesi yaptığını ve tedavi sürecinin normal seyrinde olduğunu kaydetti. 
     ''Cumhurbaşkanı Aliyev'in Azerbaycan'a ne zaman döneceği'' yolundaki bir soru üzerine İlham Aliyev, ''Bu konuda bilgi olmadığını'' ifade etti. 
     Başbakan Aliyev, bir başka soru üzerine, ülkede her şeyin kontrol altında olduğunu anlattı. Türkiye'deki basın yayın organlarının Azerbaycan'daki gelişmelerle ilgili haberleri konusunda ise Aliyev, ''Ciddi haber kanalları Azerbaycan haberleriyle ilgili olarak bizim de düşüncelerimizi öğrensin. Yanlış düşünceler bizi üzüyor'' dedi. 
     
     MUHALEFETİN İDDİALARI 

     Gazetecilerin, kendisinin başbakanlığa atanmasıyla ilgili muhalefet çevrelerinin iddialarını hatırlatmaları üzerine İlham Aliyev, ''2 Ağustos'ta Ankara'da babasının yanında olduğunu, 4 Ağustos'ta da Milli Meclis tarafından başbakanlığa atanmasının onaylandığını'' söyledi. 
     ''Muhalefet açıklamalarının yalandan ibaret olduğunu'' savunan İlham Aliyev, ''Onların sözüne inanmayın, her şey yasalara uygun gerçekleşti'' dedi. 
     Başta petrol sektörü olmak üzere 10 yıla yakın süredir çeşitli alanlarda yönetim kadrosunda çalıştığını anlatan Azerbaycan Başbakanı Aliyev, ''Muhalefet başlattığı iftira kampanyasıyla gülünç duruma düşüyor. Biz sadece işimizi yapıyoruz'' dedi. 
     Cumhurbaşkanı Aliyev'in siyasi çizgisinin sürdürüleceğini belirten İlham Aliyev, ''Azerbaycan'ın 10 yılda geliştiğini, bu politikayla bölge güvenliğinin de sağlandığını'' kaydetti. 
     -BTC VE BTE- Azerbaycan Başbakanı Aliyev, bazı gazetelerde yer alan ''Ruslar petrol sektöründe öncelikli konumda tutuluyor'' yönündeki haberlerle ilgili bir soru üzerine, ''TPAO'nun payı Cumhurbaşkanı Aliyev'in özel girişimiyle artırıldı. Azerbaycan'ın çıkarları her şeyden önce gelir, ancak komşu ülkelerin çıkarları da gözetilecek'' dedi. 
     İlham Aliyev, BTC inşaat sürecinin öngörülen programa uygun olarak devam ettiğini de kaydetti. 
     Başbakan, Bakü-Tiflis-Erzurum BTE doğalgaz boru hattı projesine de değindiği açıklamasında, projede sorun bulunmadığını, çalışmaların öngörülen takvim çerçevesinde devam ettiğini söyledi. 
     
</TEXT>
</DOC>
