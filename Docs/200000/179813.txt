<DOC>
<DOCNO> 179813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sonspo10.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan Ne sevinebildik, ne üzülebildik 
</HEADLINE>
<TEXT>

     9. Dünya Atletizm Şampiyonası'nda dünya ikinciliğini elde eden milli atlet Süreyya Ayhan, ''Ne sevinebildik, ne üzülebildik'' dedi. 
     Dünya ikincisi atlet Süreyya Ayhan, Gençlik ve Spor Genel Müdürü Mehmet Atalay, Atletizm Federasyonu Başkanı Mehmet Yurdadön, antrenörü Yücel Kop ve sponsoru olan Vestel Şirketi Genel Müdürü Levent Hatay'ın katılımıyla bugün Ankara'da bir basın toplantısı düzenledi. 
     Ayhan, Dünya Şampiyonası'nda elde ettiği ikinciliği değerlendirerek, ''Ne sevinebildik, ne üzülebildik. Bizim hedefimiz altın madalyaydı. Ama olumsuzluk yaşadık, kısmet değilmiş'' dedi. 
     Atletizmde herşeyin ilkini yaşadıklarını belirten Ayhan, ''Bir ikinciliği yaşamak Dünya Şampiyonası'na kısmetmiş. Süreyya, gücünden ve hırsından hiçbir şey kaybetmeyecek. Biz bu işe yeni başladık. Önümüzde nice olimpiyatlar ve dünya şampiyonlukları bizim olacak. Bu son değil. Yarışma sırasında ne taktik hatası, ne yarışmanın faktörü ne de sprint eksikliği vardı. Biz altına şartlanmıştık. Bizim önümüzde çok büyük hedeflerimiz var. Umarım hedeflerimize daha sağlam adımlarla devam edeceğiz'' diye konuştu. 
     Ayhan, yarışma sırasında kendi içinde çok büyük stres yaşadığının altını çizerek, şöyle konuştu 
     ''Kendi içimde yaşadığım stres, beni yıprattı. Türkiye'nin benden beklentileri çok büyüktü ve benim dengemi bozdu. Orada benim yanımda 2-3 Türk atlet daha olsaydı, böyle olmazdı. İlk ve tek olmanın zorluğunu çektim. Ama bundan sonra böyle olmayacak.'' 
     
     BENİM GİBİ BİR İKİNCİ ATLET YOK 

     Ayhan, kendisine karşı yapılan eleştirileri de değerlendirerek, ''Benim gibi son 400 metreyi 60 saniyede koşan bir başka atlet yok. Ben, diğer sporcuların son 100 metrede yapabileceği atağı, 400 metre kala yapabilen bir atletim'' dedi. 
     Ayhan, eleştirilere açık olduklarını, ancak bu eleştirilerden yalnızca doğru olanları aldıklarını belirterek, yaşadığı rahatsızlığın bu kadar gündemde olmasından dolayı da bir bayan olarak rahatsız olduğunu söyledi. 
     Şampiyonada elde ettiği derece nedeniyle kendisine ödül verilip verilmeyeceğiyle ilgili bir soruya ise Ayhan, ''Cebimize koymak istediğimiz ilk şey madalyadır'' cevabını verdi. 
     
     GENEL MÜDÜR ATALAY 

     Gençlik ve Spor Genel Müdürü Mehmet Atalay ise sporcu, yönetici, sponsor ve basının bir aile olduğunu belirterek, Ayhan'ın ''bozuk sistemin iyi imalatı'' olduğunu söyledi. 
     Atalay, Türkiye'de sistemin daha yeni kurulacağını ifade ederek, ''Hamza, Halil ve Süreyya gibi insanlar, tesadüfen çıkmış, imalat hatası insanlardır'' dedi. 
     Bu başarıyı kendilerine maletmenin yanlış olduğunu vurgulayan Atalay, konuşmasını şöyle sürdürdü 
     ''Süreyya, bir Anadalu kızının efsanevi çıkışıdır. Onun dünyaya verdiği mesaj çok önemli. Yeni Süreyya'lar yetiştirmek için onun getirdiği seviyenin altını doldurmamız gerekir. Çatırdayan bir sistemden şampiyon çıkmaz. Süreyya'ları yaşatmak için sponsorluk yasasını çıkarmamız gerekir. Devlet, ferdi sporlara gereken desteği verecektir. 
     
     FEDERASYON BAŞKANI YURDADÖN 

     Atletizm Federasyonu Başkanı Mehmet Yurdadön ise Süreyya Ayhan sayesinde Türk atletizminin hedefe koştuğunu kaydederek, ''Süreyya, Türkiye'nin lokomotifidir'' dedi. 
     Herkesin Süreyya'dan şampiyonluk beklediğini, ama ikinciliğin de çok büyük bir başarı olduğunu ifade eden Yurdadön, ''Bu bir başlangıç. Önümüz açık ve yolumuza devam edeceğiz'' diye konuştu. 
     Süreyya Ayhan'ın antrönerü Yücel Kop ise Türk halkını üzdüklerini, ancak bunun bir daha yaşanmayacağını söyledi. 
     Kop, tüm hazırlıklarını altın madalya için yaptıklarını ifade ederek, ''2 Golden League yarışı koştuk ve çok iyi dereceler elde ettik. Altın madalya istiyorduk, maalesef ikinci olduk. Önümüzde olimpiyatlar var. Orada altın madalyayı kazanacağız'' diye konuştu. 
     Öte yandan milli atlet Süreyya Ayhan'ın sponsorluğunu yapan Vestel'in genel müdürü Levent Hatay da, Süreyya'nın bir ilke imza attığını belirterek, ''Rekorlarla dolu kitabına yenilerini eklemek için gitti. Bu madalyayı kazanarak, hem Türkiye'ye bir güven verdi, hem de atletizmde yeni kapılar açtı. Biz atletizmi korumaya veya destek vermeye devam edeceğiz'' dedi. 
     
</TEXT>
</DOC>
