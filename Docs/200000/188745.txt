<DOC>
<DOCNO> 188745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/yazar/uras.html </URL>
<DATE> 2003/10/15/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Bu hükümet de 'kapıldı gidiyor bahtının rüzg rına' 
</HEADLINE>
<TEXT>

   
   2004 yılında hükümet para harcayamayacak. Parası olmayan ve para harcayamayacak bir hükümet "laf" yapar ama "icraat" yapamaz. 
   Bu hükümet bunun bilincinde olarak, daha işin başında para arayışına girdi. Orman arazilerinin satışı, özelleştirmenin hızlandırılması, yurtdışındaki faizsiz finans kurumlarından kaynak sağlanması için çalıştı. Ama beklenen olmadı. Olamadı. İç borçla vadenin uzayacağı reel faizin hızla düşeceği bekleniyordu. Olmadı. Orman arazileri satılamadı. Yurtdışı faizsiz finans kurumlarından para gelmedi. Maliye Bakanı'nın "ne var ne yok ise bir günde satarım" demesine rağmen 4.5 milyar dolarlık özelleştirme geliri yerine 100 milyon dolarlık gelir sağlanabildi. Memur sayısının azaltılması hedeflenmiş iken memur sayısı 1 ayda 99 bin artarak 2.4 milyona ulaştı. 2.4 milyon memur 950 bin memur emeklisine bakamadığından Emekli Sandığı açık vermeye başladı. 
   Hükümet yıl içinde halkın sırtına 16 katrilyon liralık ek vergi yükleyerek 41 katrilyon lira bütçe açığı ile "zar zor" yılın sonunu getirebilecek. 
   Ama bütün bu "har gür" arasında hükümet "icraat" yapamadı. Yatırımlara para ayıramadı. Eğitim, sağlık, hukuk sisteminin iyileştirilmesine para harcayamadı. 
   2004 yılına girerken "kamuoyunda aşırı bir iyimserlik var" ama ülkenin de ciddi sorunları var 1 Yatırım yapılamıyor. 2 İşsizlik var. 3 İstikrar programı uygulamasının uzun sürmesine bağlı olarak talep kısılmasının devamlı hale gelmesi özel sektörün yatırımının ve üretiminin durmasına neden oluyor. Bunun sonunda fakirlik artıyor. 4 Yüksek reel faiz sadece kamu kaynaklarını emiyor. Gelir dağılımını bozuyor. 5 Kamunun iç borçlanmasının sürekli hale gelmesi iç tasarrufların yatırıma ve üretime yönelmesini önlüyor. 6 Halk ve Ziraat bankaları esnafı ve çiftçiyi kredilendiremiyor. 7 Tarım politikalarında belirsizlik devam ediyor. 8 Ülkenin döviz gelir gider hesabında cari işlemler hesabında açık giderek büyüyor. 9 Eğitime, sağlığa, hukuka para ayrılamaması bu kesimlerde çöküşü hızlandırıyor. 10 Kaynak bulamayan hükümet devamlı olarak vergileri artırarak halkın harcama gücünü azaltıyor. 
   Bütün bu sorunlar bir günde çözülemez ama, 2004 yılı bütçesi bu sorunların çözümünü hedef alacak politikaların sergilendiği bir belge olabilir. 
   Ne var ki, 2004 yılında hükümetin "kapıldım gidiyorum bahtımın rüzgarına" diyerek, bir formalite bütçesi hazırlayacağı, ciddi icraatlara yönelik bir bütçe yerine IMF'yi mutlu edecek bir bütçe yapacağı anlaşılıyor. 
   Bütçeleri TBMM yapar ama, bütçeye esas olacak dengeler daha önceden hükümetçe belirlenir. Bu dengeleri kurmada Devlet Planlama Teşkilatı DPT , teknik bir heyet olarak hükümete yardım eder. DPT tarafından önerilen ve Yüksek Planlama Kurulu'nda kabul edilerek hükümet sözcüsü tarafından kamuoyuna açıklanan 2004 yılı bütçesine ait temel büyüklükler, hükümetin önümüzdeki yıl ciddi bir "icraat" için yatırım için, sağlık, eğitim, adalet, memur ve emekli maaşı için yeterli kaynağa sahip olamayacağını, gelirin büyük kısmının gene faize gideceğini göstermektedir. 
   
      
   
</TEXT>
</DOC>
