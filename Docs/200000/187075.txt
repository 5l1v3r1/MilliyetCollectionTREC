<DOC>
<DOCNO> 187075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sonspo22.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de maç akşamı konvoy yasaklandı .. 
</HEADLINE>
<TEXT>

     İngiltere'nin başkenti Londra'da Türkler'in yoğun olarak yaşadıkları bölgelerde polis, cumartesi günü yapılacak İngiltere-Türkiye maçının hazırlıklarını gözden geçirmek amacıyla Türk yetkililer ve toplum liderleriyle bir araya geldi. 
     Maç gecesi Türklerin yoğun olarak yaşadıkları Harringey bölgesinin Emniyet Müdürü Mark Ricket'in bütün güvenlik operasyonlarından sorumlu olması kararlaştırılırken, Ricket, bugün yapılan toplantıya da başkanlık etti. 
     Türklerin yaşadıkları Enfield bölgesinden Belediye Meclis üyesi Yasemin Brett ve Mehmet Hüseyin, Hackney bölgesinden belediye meclisi üyesi Muttalip Ünlüer ve Harringey bölgesinden de yine Belediye Meclisi'nin Türk üyesi Nilgün Canver'in katıldığı toplantıda bütün olasılıklar göz önünde tutularak, alınması gereken önlemler belirlendi. 
     Güvenlik koordinasyonunda Harringey bölgesindeki Türk toplumunun asayişi ve güvenliğinden sorumlu Meclis üyesi Nilgün Canver'in polise yardımcı olması görüşü benimsenirken, çeşitli Türk toplum liderlerinden de görevleri gereği ilişki içinde bulundukları toplum unsurlarına ''sükunet ve itidal'' tavsiye etmeleri istendi. 
     Toplantı sonrasında yapılan açıklamada ise, 11 Ekim günü yapılacak İngiltere-Türkiye maçının her iki takım için de bir kader maçı olması nedeniyle büyük önem taşıdığına işaret edildi. Maçın öneminin gerginliği de arttırdığına dikkat çeken toplantı katılımcıları, her iki takımın taraftarlarından da maçın sonucu ne olursa olsun, sükunetlerini korumalarını ve diğer tarafın sevincine gölge düşürecek davranışlardan kaçınmalarını tavsiye etti. 
     Yapılan çağrıda ayrıca, ''kazanan takımın taraftarının bunun sevincini yaşaması gayet doğaldır. Ancak bu sevinç ortaya konulurken, uzun konvoylar yapılarak kentin gezilmesi ya da yürüyüş kolları oluşturulması gibi davranışlardan kaçınılmasını bekliyoruz'' denildi. 
     Polis yetkilileri de, konvoyların kent içinde diğer takımın taraftarını rahatsız edecek biçimde gezmesine ve rahatsızlık verici gösteriler düzenlemesine izin verilmeyeceğini vurguladı. Maçın yerel saatle 18.00'de başlayacağına da dikkat çeken yetkililer, başlama düdüğünün öncesinde geniş güvenlik önlemlerinin uygulanmasına da girişileceğini ve bu önlemlerin gece boyunca sürdürüleceğini ifade etti. 
     Toplantı sonrasında görüşlerini açıklayan Harringey bölgesinin asayiş ve toplum güvenliğinden sorumlu Belediye Meclisi üyesi Nilgün Canver de, Türk taraftarlardan sevinçlerini kahvelerde, evlerde yapılacak küçük kutlamalarla sınırlı tutmalarını istedi. Canver, asayişi bozacak ve diğer taraftara zarar verecek davranışlardan kaçınılmasının önemini vurguladı. 
     
</TEXT>
</DOC>
