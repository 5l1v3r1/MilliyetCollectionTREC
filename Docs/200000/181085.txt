<DOC>
<DOCNO> 181085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sonspo28.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda Yunanistan-Ermenistan ''şike'' savaşı... 
</HEADLINE>
<TEXT>

     Ermenistan Futbol Federasyonu Başkanı Ruben Hayrapetyan, Avrupa Futbol Şampiyonası eleme grubu maçı öncesi Yunanistan'ın kendisine ve bazı futbolcularına ''şike'' teklifinde bulunduğunu iddia etti. 
     Ruben Hayrapatyan yaptığı açıklamada, cumartesi günü oynanan ve Yunanistan'ın, Ermenistan'ı 1-0 yendiği karşılaşmadan iki hafta önce, yabancı liglerde oynayan bazı Ermeni oyuncuların kendisini arayarak, bu maçın kaybedilmesi karşılığında rüşvet teklifi aldıklarını bildirdiklerini söyledi. 
     Oyuncularının öneriyi reddettiğini ve durumu Ermenistan Futbol Federasyonu'na bildirdiklerini ifade eden Hayrapetyan, şunları söyledi 
     ''Ayrıca Ermenistan Milli Takımı'nın eski kaptanı Yervand Sukiasyan da beni arayarak, maçın kaybedilmesi durumunda Yunanistan Futbol Federasyonu'nun 1 milyon dolar ödemeye hazır olduğunu dile getirdi. Sukiasyan ile bu konudaki telefon görüşmelerimizin kaydedildiği 4 bant bulunuyor. Bu bantların birer kopyalarını, maç öncesi UEFA Komiserliği'ne ilettik. Talep etmeleri halinde birer kopyasını da Yunan tarafına verebiliriz.'' Hayrapetyan, bu konuda doğrudan Yunanistan Futbol Federasyonu'nu suçlamadığını da sözlerine ekledi. 
     
     YUNANİSTAN'DA ORTALIK KARIŞTI... 

     Yunanistan Milli Takımı'nın, 2004 Avrupa elemeleri karşılaşmalarında Ermenistan Milli Takımı ile geçtiğimiz Cumartesi günü yaptığı ve 1-0 kazandığı maç öncesinde, rakip takımın yenilmesi için rüşvet teklifinde bulunduğu iddiası, Atina spor camiasını karıştırdı. 
     Yunan gazeteleri, ''Ermeniler çamur attılar'' başlığıyla verdikleri haberlerinde, Ermenistan Futbol Federasyonu'nun, ''Yunanistan Futbol Federasyonu'nu, Ermenistan futbol takımının yenilgisine karşılık bir milyon dolar rüşvet verme teklifinde bulunmakla'' suçladığı kaydedildi. 
     Yunanistan Futbol Federasyonu EPO , yayınladığı yazılı açıklamada ''Kimse Yunanistan'ın adı ve Milli takımını konu alan oyunlar oynayamaz. Yunan Milli Takımı'nın başarısının, bu başarıyı beklemeyenlerde sıkıntı yarattığı görülmüştür. Ermenistan Futbol Federasyonu Başkanı Ruben Airapetyan'ın Yunan tarafınca kendilerine rüşvet önerildiğine ilişkin açıklamaları da buna örnektir'' denildi. 
     Federasyon ayrıca, Ermenistan'ın suçlamaları karşısında UEFA'ya başvuruda bulunulduğu da kaydedildi. 
     Öte yandan, Atina Haber Ajansı ANA , Ermenistan Milli Takımı temsilcisi Suren Bagdasaryan'ın karşılaşma öncesinde ''Ekstra Spor'' isimli radyoya yaptığı, ''Yunan takımına karşı galip gelirsek sponsor bulma şansımız doğacaktır. Nitekim Ermeni futbolu fakirdir. Yunanistan veya bazı güçlü Avrupa ülkeleri gibi çok sayıda sponsorumuz yok'' açıklamasını yayımladı. 
     Ekstra Spor kanalı ise, Bagdasaryan'ın açıklamalarını, Ermeniler'in asıl düşünceleri ve rüşvet iddiaları arasındaki bağlantıyı ortaya koyduğu gerekçesi ile Yunanistan Futbol Federasyonu'na verdiği öğrenildi. 
     
</TEXT>
</DOC>
