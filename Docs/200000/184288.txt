<DOC>
<DOCNO> 184288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sondun08.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte ABD'nin Irak'ı yeniden inşa planı... 
</HEADLINE>
<TEXT>

     ABD'nin Irak'ın yeniden inşasına ilişkin planının ana hatları ele geçirildi. 
     Amerikan haber ajansı Associated Press'in ele geçirdiği programda, Iraklılara polis teşkilatının kontrolüyle yol ve limanlarda çalışmalarına ilişkin iznin gelecek Şubat ayından önce verilmemesi öngörülüyor. 
     Programda, Irak'ta gelecek aya kadar tüm mahkemelerin açılması, elektrik hatlarına yönelik sabotajların durdurulması ve anayasa taslağına ilişkin ilk adımların atılması planlanıyor. 
     ABD'nin programında, Iraklıların tekrar ayakları üstünde durmalarının sağlanması için gereken onlarca faaliyet üç aşamada toplanıyor. Örneğin, Irak ordusunun eğitimine gelecek aya kalmadan, uzun süreli kazanç programlarına Ocak ayında başlanacak, askeri eğitim 4 Şubat tarihinden itibaren adım adım Iraklı yetkililere devredilecek. 
     Programda, yine iş eğitimiyle ilgili bir planın gelecek aya kadar sağlanması, Ocak ayından önce okuldan-işe gitmeyi mümkün kılan bir programın geliştirilmesi ve Şubat ayına kadar da eğitim ve değişim planlarına başlanması öngörülüyor. 
     Tam bir ekonomik iyileşmenin yıllar alacağı belirtilen programda, Irak'ın elektrik üretim kapasitesinin, Ekim'e kadar 4 bin, Ocak'a kadar 5 bin, 2009 yılına kadar da 14 bin megawata çıkarılmasının planladığı belirtildi. 
     Vergi sisteminde değişikliğe gidilmesi ve gelecek Şubat ayına kadar yeni vergi uygulamalarının getirilmesi planlanan program, inşaat alanında Şubat ayına kadar özel sektör kamu işbirliğinin sağlanması amaçlanıyor. 
     
</TEXT>
</DOC>
