<DOC>
<DOCNO> 167284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/soneko08.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahmi Koç Büyüme'deki yüzde 7.4 bana da abartılmış geliyor 
</HEADLINE>
<TEXT>

     Koç Holding Şeref Başkanı Rahmi Koç, piyasada bir canlanma olduğunu ve otomotivde bunun daha bariz olarak görüldüğünü söyledi. 
     Rahmi Koç, Koç Topluluğu şirketlerinden Birmot'un kuruluşunun 2. yıldönümü ve Fiat Stilo'nun tanıtımı nedeniyle Rahmi M. Koç Müzesi'nde düzenlenen davete katıldı. 
     Burada gazetecilerin sorularını yanıtlayan Koç, Bankacılık Düzenleme ve Denetleme Kurulu'nun BDDK İmar Bankası'na yaptığı atamalar konusunda, ''5. üye tayin oldu. Dolayısıyla herhalde kendilerine göre bir karar alacaklar'' dedi. 
     Dövizdeki düşüşün sürmesinin ihracat rakamlarını etkileyip etkilemeyeceği yönündeki bir soru üzerine Koç, şunları söyledi 
     ''Tabii. Bizim toplulukta 2 grup var. Bir tanesi dövizle borçlanan grup, hayatından çok memnunlar. Bir tanesi dövizle ihracat yapan grup, onlar hayatlarından pek memnun değiller. Çünkü kar marjları adam akıllı düştü. Hatta bazıları taahhüt altına girdiğimiz için, anlaşmalar yapıldığı için zararına satmak durumundalar. Onun için bundan sonraki bağlantılarda döviz bu şekilde giderse herkes külahını önüne koyup çok dikkatli maliyet hesapları yapmak durumunda.'' Koç, bir gazetecinin, ''Büyüme yüzde 7.4 olarak gösteriliyor'' demesi üzerine de, bir hareket olduğunu ifade ederek, ''7.4 bana da çok abartılmış bir rakam gibi geliyor'' dedi. 
     
     ''EKONOMİ BÜYÜYOR'' 

     Rahmi Koç, otomotiv sektörüne ilişkin bir soruyu yanıtlarken ise şöyle dedi 
     ''Piyasada bir canlanma var. Otomotivde bunu daha bariz görüyoruz. Sebebi de otomotiv o kadar küçülmüş ve daralmıştı ki en ufak bir hareket büyük ümitler veriyor. Arkadaşlar 270-300 bin arabanın bu sene satılacağını söylüyorlar. Bizim ilk yaptığımız hesaplardaki 200 bine göre çok müspet bir gelişme. Ekonomi büyüyor, fakat o kadar büyük küçülme oldu ki bu büyümeler daha geçtiğimiz dönemleri kapatamayacak.'' İhracatın uzun senelerin getirdiği çalışmalardan meydana geldiğini dile getiren Koç, yerli piyasa açıldığı zaman sanayicinin daima bu piyasadaki hissesini haklı olarak korumayı ön plana aldığını söyledi. 
     Koç, şunları kaydetti 
     ''Bizde bir hastalık vardır. Bizim şirketlerde de var. Yerli piyasa piştiği zaman ihracata döneriz. Çünkü çarkın dönmesi, fabrikaların çalışması lazım. Ama ihracat yerli piyasa kadar karlı olmayabiliyor. Dolayısıyla yerli piyasa açılır açılmaz herkes gözünü tekrar ekmeğin, peynirin olduğu yerli piyasaya çeviriyor.'' Türkiye'de vergilerin çok yüksek olduğuna dikkati çeken Koç, ''Bir arabanın yüzde 55'i vergi. Olacak iş mi bu Dünyanın hiçbir tarafında yok'' diye konuştu. 
     
</TEXT>
</DOC>
