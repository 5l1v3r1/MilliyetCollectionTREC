<DOC>
<DOCNO> 198488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sontur22.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dönüş yolculuğuna dikkat 
</HEADLINE>
<TEXT>

     Bayram tatilinin başladığı günden bu yana meydana gelen trafik kazalarında 53 kişinin öldüğü, 128 kişinin ise yaralandığı belirlendi. Yetkililer, bayram tatilinin sona ermesi ile dönüş yolculuğuna hazırlanan sürücüleri uyararak, trafik kurallarına uymalarını, aşırı hız yapmamalarını, emniyet kemerlerini kullanmalarını ve uykusuz yola çıkmamalarını istediler. 
     9 günlük bayram tatilinin ilk 6 gününde trafik kazalarında 53 kişi öldü, 128 kişi yaralandı. 
     Geçen yıl 4 günlük bayram tatilinde 99 kişinin öldüğünü 186 kişinin ise yaralandığını hatırlatan emniyet yetkilileri, sürücülerin bayram tatili dönüş yolculuğunda çok dikkatli olmalarını istediler. 
     Bayramın 1, 2 ve 3. günlerinde meydana gelen kazalarda 34 kişi hayatını kaybederken, 82 kişi yaralandı. 
     Bayram öncesinde gerek broşür gerekse kontrol noktalarında sürücüleri, kurallara uymaları, aşırı hız yapmamaları, can güvenliklerini ön planda tutmaları konusunda uyardıklarını anlatan emniyet yetkilileri, uyarılarının bayram dönüşüne hazırlanan sürücüler için de geçerli olduğunu söylediler. 
     Uzun yol seyahatlerinde meydana gelen kazaların nedenleri üzerine sürekli araştırma yaptıklarını belirten emniyet yetkilileri, uykusuzluk ve yorgunluğun kaza nedenleri arasında önemli bir yer tuttuğuna işaret ediyorlar. 
     Geçtiğimiz yıl kazalarda 3 bin 568 kişinin yaşamını kaybettiğini hatırlatan yetkililer, bu rakamlara, yaralı olarak kaldırıldığı hastanelerde yaşamlarını kaybedenlerin dahil edilmediğini, edildiği takdirde Türkiye'de trafik kazalarından her yıl yaklaşık 10 bin insanın öldüğünün tahmin edildiğini bildirdiler. 
     
     DÖNÜŞ YOLCULUĞUNA DİKKAT 

     Bayram tatilinin sona ermesi ve dönüşlerin başlaması nedeniyle uzun yola çıkacakları uyaran yetkililer, sürücülerden, seyir esnasında emniyet kemerlerini takmalarını, aşırı hız yapmamalarını, trafik işaret ve işaretçilerine uymalarını, uykusuz yola çıkmamalarını, uzun yolda 2 saatte bir mola verip dinlenmelerini, direksiyona geçmeden önce veya seyir esnasında kesinlikle uyku yapan ilaçlar ve alkol almamalarını istediler. 
     Uykusu gelen sürücülerin, davranış biçimlerinin kendilerini ele verdiğini belirten uzmanlar, sürücü, araba kullandığı son birkaç kilometreyi hatırlamıyorsa, yolda sağa-sola sapıyorsa, dalıyor ya da dikkatini toplayamıyorsa, sık esniyorsa, önündeki arabayı çok yakından takip ediyor ve trafik işaretlerini kaçırıyorsa, başını dik tutmakta zorlanıyorsa, ani duruş ve kalkışlarda aracı sarsıyorsa en kısa mola yerinde 15-45 dakika dinlenmesini tavsiye ediyorlar. 
     
     KAFEİNLİ İÇECEKLER TÜKETİN 

     Radyoyu ve camı açmak, radyoda çalan müziği değiştirmek, eğer gerekiyorsa kısa süreli uyanıklık için kahve ve kafeinli içecekler içmek de, sürücünün uykusunu dağıtması için yapılan öneriler arasında. 
     Bunların da işe yaramadığı durumlarda aracı trafikten uzak, güvenli bir yere çekmenin, bir müddet dinlenmenin ve yolculuğa daha sonra devam etmenin gerekli olduğu vurgulanıyor. 
     Fren izinin olmaması, sürücünün alkol almamış olduğunun tespit edilmesi, iyi hava şartları ve görüşün açık olması, kazadan bir kaç saniye önce sürücünün çıkış noktasını ya da çarptığı aracı açıkça görmesi uykusuzluk sonucu meydana gelen kazalarda görünen ortak belirtiler. 
     Emniyet yetkilileri, dünya genelinde yapılan araştırma sonuçlarına göre kaza yapmaya en yatkın sürücülerin, mola vermeksizin uzun süre araç kullananlar, alıştığı uyku saatlerinde araç kullananlar, uyku yapan ilaç ve alkol alanlar, tek başına araç kullananlar, uzun, kırsal ve sıkıcı yollarda araç kullananlar ile sık yolculuk edenler olduğunu kaydettiler. 
     
</TEXT>
</DOC>
