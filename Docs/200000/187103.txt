<DOC>
<DOCNO> 187103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sontur21.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Çay ateşi ormanı yaktı .. 
</HEADLINE>
<TEXT>

     Bolu'nun Aladağ Bölgesi'nde, 150 hektarlık Karaçam ormanının yandığı yangına, çay ateşinin neden olduğu bildirildi. 
     Bolu Valisi Mehmet Ali Türker, orman yangınının çıktığı Aladağ Ardıç Bölgesi ve Kabak Yaylası'nda yanan alanlarda incelemelerde bulunarak, jandarma yetkililerinden bilgi aldı. 
     Yangına ormanda çay yapmak için yakılan ateşin neden olduğunu tahmin ettiklerini anlatan Vali Türker, ''Büyük ihtimalle ateşi ormanda kesim yapan orman işçileri yakmış. Jandarma ekipleri yangın saatinde bölgede çalışan orman işçilerinin ifadesine başvuruyor'' dedi. 
     
     ''BUNLAR TAM SOPALIK'' 
     150 hektarlık karaçam ormanının tahrip olduğu yangında ormanda yaşayan yabani hayvanların da öldüğünü öğrenen Vali Türker, kendisini dinleyen orman işçilerine hitaben, ''Bu yangına sebep olan arkadaşlarınız tam sopalık. Dün gece milyarlarca liralık bir servet ve hiçbir şeyden haberi olmayan o güzelim hayvanlar yanıp gitti. Buna sebep olanları mutlaka jandarmaya bildirin'' diye konuştu. 
     Aladağ Bölgesi'nde yangına müdahale eden ekipleri koordine eden Orman Genel Müdür Yardımcısı Hüseyin Hacıoğlu, Türkiye genelinde çıkan 20 orman yangında 500 hektarın üzerinde ormanlık alanın yandığını belirterek, ''En fazla ormanlık alan 300 hektarla Gelibolu'da yandı. Bunların yanı sıra Şarköy, Umurbey ve Burgazada'da tehlikeli boyutta yangınlar çıktı. Yangınlara müdahalede, lodos yüzünden güçlükler yaşandı. Buradaki yangına Bolu ekiplerinin yanı sıra Eskişehir, Kütahya, Adapazarı, Zonguldak ve Ankara'dan gelen orman ve itfaiye ekipleri ile Bolu'dan gelen askeri birlikler müdahale etti. Yangın tamamen kontrol altına alındı. Soğutma çalışmaları sürüyor'' dedi. 
     
</TEXT>
</DOC>
