<DOC>
<DOCNO> 155330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/soneko06.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıfbank çalışanlarına zam... 
</HEADLINE>
<TEXT>

     Türk-İş'e bağlı Banka ve Sigorta İşçileri Sendikası BASS ile Vakıfbank T.A.O işvereni arasında 7 bin 500 işçi adına yürütülen toplu iş sözleşmesi görüşmelerinde uzlaşma sağlandı. 
     Buna göre, ortalama çıplak brüt 1 milyar 250 milyon lira olan işçi ücretlerine birinci altı ay yüzde 14, ikinci altı ay yüzde 11, üçüncü ve dördüncü altı aylar için ise gerçekleşen enflasyon oranında zam yapılacak. 
     İşçilere yılda 4 maaş tutarında ikramiye ödenecek sorumluluk, makam ve uzmanlık tazminatları da yüzde 20 oranında artırılacak. 
     İstanbul'da çalışan işçilere ayda 120 milyon lira, diğer büyük şehirlerdeki şubelerde çalışan işçilere ayda 60 milyon lira ve diğer illerdeki işçilere ise ayda 50 milyon lira tutarında sosyal yardım zammı ödenecek. Önümüzdeki hafta imzalanacak toplu iş sözleşmesi, 1 Mayıs 2003'ten itibaren 2 yıl yürürlükte kalacak. 
     BASS Genel Başkanı Turgut Yılmaz, bankacılık sektörünün krizde olduğu bir ortamda, Vakıfbank'ta çalışan 7 bin 500 işçi adına bağıtladıkları toplu iş sözleşmesinin çalışanlar açısından olumlu olduğunu söyledi. 
     Düşük işçi ücretlerine yüksek, yüksek ücretlere ise düşük zam yapılacağını ve bu zammın ortalama global birinci altı ay yüzde 14, ikinci altı ay yüzde 11 oranına denk geldiğini belirten Yılmaz, ayrıca işçilere ödenen diğer sosyal yardımlarda da önemli artışlar sağlandığını bildirdi. 
     BASS Genel Başkanı Turgut Yılmaz, yaklaşık 2 aydır sürdürülen toplu iş sözleşmesi görüşmelerini kısa bir sürede masa başında bitirmekten mutlu olduklarını kaydetti. 
     
</TEXT>
</DOC>
