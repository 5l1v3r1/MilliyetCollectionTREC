<DOC>
<DOCNO> 159930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sondun29.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
The Times ''Avrupa'nın hasta adamı şimdi çok başarılı'' 
</HEADLINE>
<TEXT>

     İngiltere'de yayınlanan The Times gazetesi, bir zamanlar Avrupa'nın ''hasta adamı'' olarak tanımlanan Türkiye'nin, müzik, spor, sinema gibi birçok alanda dünya çapında büyük başarılar elde ettiğini yazdı. 
     Gazetenin kültür ve magazin ekinde yayınlanan yazıda, Türkiye'nin, Letonya'da düzenlenen 48. Eurovision Şarkı Yarışması'nda birinciliği elde ettiği hatırlatıldı ve kazanan şarkının sözlerini yazan ve Sertab Erener ile birlikte besteleyen Demir Demirkan'ın ''çok sayıda Türk pop şarkıcısının Avrupa'ya açılmak için sırada beklediği'' sözlerine yer verildi. 
     Yazıda, Türkiye'nin yalnızca müzik alanında başarılı olmadığı, Cannes Film Festivali'nde, Dünya Futbol Şampiyonası'nda, atletizmde önemli başarılara imza attığı kaydedildi. 
     Sertab Erener'in İngilizce albüm çıkarmaya hazırlandığı, onu pek çok başarılı Türk şarkıcının izleyeceği belirtilen yazıda, Tarkan, İbrahim Tatlıses ve Bülent Ersoy gibi sanatçıların da kendi tarzları içinde başarılı oldukları ifade edildi. 
     Sezen Aksu'ya özel bir yer ayıran gazete, sanatçının bir zamanlar Julio Iglesias şarkılarına yazılan Türkçe sözlerle seslendirilen şarkıların dönemini kapattığını ve Tarkan, Sertab Erener gibi pek çok sanatçıya esin kaynağı olduğunu yazdı. 
     
</TEXT>
</DOC>
