<DOC>
<DOCNO> 171921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/yazar/theper.html </URL>
<DATE> 2003/07/27/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Kim bu pislikler 
</HEADLINE>
<TEXT>

   
   Köpeğin önüne atsan yemez. Şu laflara bir bakın "Yolsuzluklarda en büyük pislik, ahlaksızlık bilirkişi müessesesindedir. İyileri tenzih ederim. Bir çuval evrakı hakimin önüne koymuşsunuz ne yapsın, bilirkişiye gönderiyor ve gelen rapora göre karar veriyor. Bilirkişi rezaletine son vermezsek yargı yıpranıyor." 
   Sayın Bakan'ın tespiti bu, Adalet Bakanı'nın. Sayın Bakan araştırmış ve tespit etmiş ki adalet müessesesini yıpratan pislik, ahlaksız bilirkişiler 
   Bilirkişi kimdir 
   Bilirkişilik diye bir meslek veya bir kurum yoktur. Bilirkişilik Hukuk Usulü Muhakemeleri Kanunu'nda öngörülen bir delil toplama yoludur. Kanun diyor ki 
   "Mahkeme çözümü özel veya teknik bir bilgiyi gerektiren hallerde bilirkişinin oy ve görüşünün alınmasına karar verir." 
   Yani hakim bir olayı incelerken bilemediği konular için bilirkişiye başvurur. Doğaldır ki hakim mimariyi, mühendisliği veya tıbbı bilmez bu hallerde mimar, mühendis veya doktor bilirkişiye başvurur. Kimdir bilirkişi Hakimin bilgisine güvendiği, doğruluğuna inandığı kişi veya kurumdur. 
   Bitmedi. "Mahkemeye gelmekten veya gelip de ifayı vazifeden imtina eden bilirkişi hakkında şahadete ilişkin hükümler uygulanır" yani gerekirse zorla getirilir. 
   Demek ki bilirkişiler, bir eğitimle bilirkişi diploması alan bir meslek grubu değildir. Bunlar maliyecidir, doktordur, mühendistir. Hiçbiri de bir mahkemeye gidip "ille beni bilirkişi yapın" demez. 
   Peki Sayın Bakan'ın hakimi yanılttığını ima ettiği ve ahlaksızlık müessesesinin elemanları kimlerdir Bilirkişi rezaletine son verdiğinde hakimin bilgisi dışındaki olayları kimlere incelettirecektir Bunların bilinmesi gerekir. Üstelik hakimler bilirkişi raporu ile bağlı değillerdir, yani o bilirkişi görüşünü uygulayıp uygulamamak hakimin elinde iken böyle ağır ithamın neye dayandığının hukuk camiasında bilinmesi şarttır. Yargıyı yıpratan hakimsiz mahkemeler, üç ayrı mahkemenin dosyasına bir günde bakmak zorunda kalan bir hakim, duruşmaya dört yüz dosya ile çıkan merci hakimi mi, eksik kadrolu kalemler, iş hanında çalışan adliyeler mi acaba, bir de bunu yargılasak. 
   
      
   
</TEXT>
</DOC>
