<DOC>
<DOCNO> 185330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/soneko28.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Enflasyonda tek rakama ulaşana kadar politikalar sürecek 
</HEADLINE>
<TEXT>

     Devlet Bakanı Ali Babacan, ''Tek basamaklı enflasyon rakamlarına ulaşana kadar politikalarımızı sürdürmeye devam edeceğiz'' dedi. 
     Bakan Babacan, Sheraton Oteli'nde düzenlenen Türk-Amerikan İş Konseyi yemeğinde, rakamsal bazda Türkiye'deki ekonomik gelişmeleri değerlendirdi. 
     Türkiye'nin en önemli amaçlarından bir tanesinin kamu borç stokunu düşürmek olduğunu vurgulayan Babacan, bu oranın 2003 yılı yaklaşık yüzde 70 veya bunun daha altında olmasını tahmin ettiklerini söyledi. 
     Sıkı maliye politikalarının, güçlü büyüme, enflasyonun düşmesi ve Türk Lirası'nın değer kazanması gibi sonuçları elde etmede önemli fayda sağladığını dile getiren Babacan, son bütçe rakamlarının yıl sonu yüzde 6.5 faiz dışı fazla hedefinin hala ulaşılabilir gösterdiğini kaydetti. 
     ''Orta vadede bizler her zaman sıkı maliye politikalarımıza devam edeceğiz'' diyen Babacan, sıkı maliye politikalarının borç stoku çok daha rahat düzeylere düşene kadar devam edeceğini söyledi. 
     Özellikle mali cephedeki başarıların, enflasyonu düşürme çabalarına katkı sağladığını belirten Babacan, enflasyonu yüzde 20'lere düşürme hedefinin mutlaka ulaşılabilir gözüktüğünü ifade etti. 
     
     ENFLASYON VE BÜYÜME 
     Türkiye'nin tarihte ilk kez negatif enflasyon rakamlarına ulaştığına da dikkati çeken Babacan, şöyle devam etti 
     ''Bizler bu çerçevede politikalarımıza devam edeceğiz ve çalışmalarımızı daha da artıracağız. Tek basamaklı enflasyon rakamlarına ulaşana kadar politikalarımızı sürdürmeye devam edeceğiz... 
     Türk ekonomisi politikalarımıza olumlu cevap veriyor. Büyüme cephesinde de aynı şeyi söyleyebiliriz. 2003 yılının birinci çeyreğinde çok önemli bir büyüme rakamına ulaşıldı ve bütün bu rakamlar da yıl sonu yüzde 5'lik büyüme hedefine ulaşılabileceğini gösteriyor.'' Ekonomideki büyümenin aynı zamanda özel sektördeki yatırımların ve tüketimin artmasıyla da gerçekleştiğine işaret eden Babacan, çok sağlıklı bir şekilde ekonomik faaliyetlerde canlanma olduğunu ve yıl sonunda da bunun böyle olacağının görüldüğünü söyledi. 
     
     ''İHRACAT VE İTHALATTA İYİLEŞME VAR'' 
     Türkiye'nin ihracat ve ithalatında iyi yönde bir iyileşme olduğunu dile getiren Bakan Babacan, ''Euro'nun değer kazanmasını bir tarafa bırakıldığında bu yıl ve geçen yıl net ihracat artışı yüzde 20 oranında oldu. Bu da gerçekten çok cesaret verici'' diye konuştu. 
     İhracat performansının otomobil ve turizm sektöründe çok çarpıcı olduğuna dikkati çeken Babacan, Irak savaşına ve Irak savaşının geçici olumsuz etkilerine rağmen, halen turizm gelirlerinin yaklaşık 48.5 milyar dolar civarında olmasını beklediklerini kaydetti. 
     
     YAPISAL REFORMLAR 
     Rakamların yıl sonu cari işlemler açığının finanse edilebilir olduğunu gösterdiğini ifade eden Babacan, ''Bütün bu başarıları makro ekonomik göstergelerdeki başarıları devam ettirmek için bizler yapısal reformlara devam ediyoruz'' dedi. 
     Babacan, temel reformların her zaman için kurallara dayalı ve özel sektör önderliğinde bir ekonomik faaliyetin yaşanması ve yaratılması gerektiğini öngördüğünü belirtirken, gündemlerinde olan 3 yapısal reformu ''kamu sektörü, mali sektör reformu ve özel sektörün ekonomideki rolünün güçlendirilmesi'' olarak özetledi. 
     Kamu sektöründeki reformların etkinliği artırmayı hedeflediğini belirten Babacan, iyi yönetişim ve idari kapasitenin artırılması, bütçe yönetimindeki disiplin sağlanması, şeffaflığın artırılması ve hesap verilebilirliğin artırılmasının çok önemli konular olduğunu vurguladı. 
     Özel sektör reformları arasında da bankacılık sektörünün yeniden yapılandırılması, müdahale edilen bankaların yeniden gözden geçirilmesi, özelleştirme ve BDDK'nın yeniden yapılandırılması gibi konuların yer aldığını anlatan Babacan, ekonomide özel sektörün rolünün artırılması gerektiğini düşündüklerini kaydetti. 
     Özelleştirmeye ve yatırım ortamına de değinen Babacan, ''Yeni bir yatırım ortamının iyileştirme ajansının kurulması için çalışmalarımızı artırıyoruz'' dedi. 
     Mevcut ekonomik programdan hükümet olarak oldukça tatmin olduklarını dile getiren Babacan, ancak yapılacak çok şey olduğunu ve yeni ufuklar açılması gerektiğini söyledi. 
     Babacan, Türkiye'de engellerin kaldırılması ve yeni cephelerin, ufukların açılmasının çok önemli olduğunu vurgulayarak, ''Türkiye başarılı bir şekilde önündeki zorlukları kaldırma, tehditleri ortadan kaldırma konusunda çok önemli adımlar atacaktır'' diye konuştu. 
     
</TEXT>
</DOC>
