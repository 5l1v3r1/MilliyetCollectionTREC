<DOC>
<DOCNO> 179209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/sontur19.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzünün büyük bölümünü kaybeden gence yeni yüz yapıldı 
</HEADLINE>
<TEXT>

     Gaziantep Üniversitesi GAZÜ Tıp Fakültesi Plastik ve Mikro Cerrahi Bölümü tarafından tıp literatürüne geçecek başarılı bir ameliyata imza atıldı. Mevcut tıp tekniklerin dışına çıkılarak gerçekleştirildiği bildirilen bir dizi operasyonla, pompalı tüfekle intihara teşebbüs eden 25 yaşındaki Mehmet C. isimli genç, kayıp yüzüne belli oranda yeniden kavuştu. 
     Ameliyatı gerçekleştiren Doç. Dr. Mehmet Mutaf, insandan çok balık görüntüsünde olan Mehmet C.'nin yüzünü, mevcut tıp teknikleri dışında teknik kullanarak yeniden yaptıklarını söyledi. 
     Gaziantep'te 3 yıl önce meydana gelen olayda, Mehmet C. adlı genç, pompalı tüfekle intihara teşebbüs etti. Tekvando siyah kuşak sahibi Mehmet C., sevdiği genç kız yüzünden pompalı tüfeği çenesinin altına koyarak tetiğe basmış ve yüzü parçalanmıştı. Ağır yaralanan genç, Şanlıurfa'da yapılan operasyonlardan sonra Gaziantep Üniversitesi G.Ü Plastik Cerrahi Bölümü'ne sevk edildi. G.Ü Plastik Cerrahi Anabilim Dalı Başkanı Doç. Dr. Mehmet Mutaf, balık yüzlü Mehmet C.'ye bir dizi estetik operasyon yaptı. Tıp kitaplarındaki ve mevcut ameliyat tekniklerinin dışında çözüm bulunarak, dünyada ilk defa kafatasının dış tabakasından alınan kemikle, bölgede hem burun hem de damak oluşturuldu. 4 ameliyat sonrasında kayıp yüze şekil verildi. Mehmet C.'nin son bir ameliyatı kaldığı ve yapılacak şekil düzeltmeleriyle eski yüzüne yakın bir yüze kavuşacağı ifade edildi. 
     Tedaviyle ilgili bilgi veren Doç. Dr. Mutaf, şunları söyledi 
     ''Mehmet'in, dramatik bir yaralanma hadisesi var. Pompalı tüfekle boğaz altından ateş etmiş ve mermi gözün altından çıkmış. 2 yıl önce bütün alt çene, orta bölgesi, damak, üst dudak burun ve 2 gözün arasındaki dokuları kayıp şekilde bize geldi. İlk geldiğinde, iki göz ve küçük bir ağız boşluğu olan düz bir duvar şeklinde yüzü vardı. Bu haliyle insandan çok balık görüntüsündeydi. Nefes alamıyor, yemek yiyemiyordu. Mideye sokulan bir hortumla suni olarak besleniyordu. Yaptığımız değerlendirme sonucu alt çene kemiği, üst damak, burun kemikleri ve gözler arasında kemiklerin tamamen kaybolduğunu tespit ettik. Bu haliyle toplum içerisine çıkması mümkün değildi.'' Mehmet C.'nin tıp kitaplarındaki ve mevcut ameliyat tekniklerinin dışında bir çözümle eski yüzüne kavuşacağını kaydeden Doç. Dr. Mutaf, şöyle konuştu 
     ''Bulduğumuz çözüm dünyada ilk kez uygulanacaktı. Kafatasının dış kemik parçasını alıp, damardan zengin bölgeye sardık. 3 haftalık bir denemeden sonra alın bölgesinde hem damak hem burun yeniden oluşturduk. Daha sonra alında oluşturduğumuz damak ve burnu, eksik olan normal bölgesine taşıdık. Tekniğin farkı, alından burun yapılmasıdır. Dünyada ilk defa bu hasta üzerinde kafatasının dış tabakasından bir kemik alınarak, alın bölgesinde hem burun hem de damak oluşturuldu. Bugüne kadar 4 ameliyat gerçekleştirdik. Bir takım şekil bozuklukları olsa da üst çenesi, dudağı, burnu yapıldı. Bir ameliyatı kaldı. 3 ay sonra son ameliyatı yaparak, bazı şekil bozukluklarını da yok edeceğiz.'' Doç. Dr. Mehmet Mutaf, '' Hasta, artık normal bir insan gibi yiyip, içiyor. Normal bir insan gibi topluma kazandırdık. Bu, doku mimarisinin başarısıdır. Türk plastik cerrahisinin geldiği noktayı artık dünya kabullenmektedir. Bütün arkadaşlarımız adına gurur duyuyorum'' dedi. 
     -''HAYATA YENİDEN DÖNDÜM''- Yaşadığı dramatik olaylar sonunda, çenesi, ağzı ve burnu olmadan aylarca yaşayan Mehmet C., Doç. Dr. Mehmet Mutaf'la tanıştıktan sonra hayata yeniden gülümsemeye başladığını söyledi. 
     Yaşadığı dramatik olayı hatırlamak istemeyen Mehmet C., duygularını şöyle dile getirdi 
     ''Çenem ve burnum tamamen yok olmuştu. 2002 yılının ocak ayında Doç. Dr. Mehmet Mutaf'ın yanına geldim. Mutaf Hoca, beni tedavi altına aldı. Hem bana moral verdi, sağlığıma yeniden kavuşturdu. Mehmet Mutaf sayesinden hayata ikinci kez dedim. Artık çevrem benden rahatsızlık duymuyor. Kendime güvenim yeniden geldi. Hayata yeniden bağlandım.'' 
     
</TEXT>
</DOC>
