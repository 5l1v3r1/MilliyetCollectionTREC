<DOC>
<DOCNO> 176066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/spor/aspo.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
GÜLMEK SANA YAKIŞIYOR 0-1 
</HEADLINE>
<TEXT>

   Fenerbahçe, Van Hooijdonk'un süper frikiğiyle yedi yıl aradan sonra H.Avni Aker'de üç puan aldı. Oumar kırmızı kartla atıldı, genç Recep alkış topladı 
      
   90 dakika    MEHMET DEMİRKOL 

   Trabzonspor, İstanbulspor dersiyle hazırlanmıştı maça. İlk 10 dakikada Fenerbahçe'nin 4-5-1'i, 4-3-3'e dönüp, konuk ekip ileri çıktığında, topu kapıp süratle Fenerbahçe kalesine gitmeyi amaçladılar. Ama bu dersin çok önemli bir ayrıntısını kaçırmışlardı. İstanbulspor, Fenerbahçe karşısında o kalabalık savunmaya rağmen 60 dakika boyunca ceza sahası çevresinde bir tek faul dahi yapmamıştı. Trabzon bunu, yani Van Hooijdonk'un asıl varlık sebebini unuttu. 11. dakikada Tayfun kaleye 20 metre mesafede, hiç alakası yokken Hollandalı'ya faul yaptığında, Fenerbahçe çeyrek - sıfır öne geçmişti. Top barajı geçene kadar 4 köşeden hangisine gideceği belli olmayan Hooijdonk şutlarından biri Petkoviç'in kapadığı ama beklemediği sol alt köşeye, ıslak zeminden de güç alarak gittiğinde ise durum 0-1 oldu. Trabzon bu büyük hatanın bedelini ödedi. 
   Fenerbahçe'nın dizilişi böylece tam bir 4-5-1'e döndü. Ümit, Luciano ve Mahmut hiç çıkmaz, Selçuk savunmanın bir parçası gibi oynar oldu. Sadece sağ kanattan Serhat ve Yusuf ikilisiyle çıkmaya çalıştılar ama buradan asla içeriye bir top aktaramadılar. 
   Trabzon da kendi sağını kullanmaya çalışıyordu ancak oyun Fenerbahçe'nin kalabalık savunması nedeniyle kilitlendi. Zira Fenerbahçe kalabalık savunuyordu ama buna iyi denemezdi zira kapılan toplarla iyi çıkamıyorlardı. Sadece ofsayt taktiğinde belli bir başarı sağladılar. 
   Trabzon'un bu sıkıntıdan sıyrıldığı tek an, 31'de Augustine'in soldan ok gibi girip Recep'le karşı karşıyada vurduğu şut. Ayakta kalan ümit milli kaleci mi şanslıydı, Augustine mi şanssız, siz karar verin. 
   İkinci yarıya konuk ekip beklenmedik bir baskıyla başladı. Yusuf ve Van Hooijdonk'un ileride top tutuşları bunda etkili oldu. Trabzon'un iyice kanı çekilmiş gibiydi ama Fenerbahçe de etkili hücum organizasyonu kuramıyordu. 60'a doğru oyun ilk yarıdaki karakterine döndü. Top sürekli Fenerbahçe yarı alanında ama kaleye uzaktı. Adını koyalım, sıkıcı bir oyuna dönüştü. Önce 68'de Oumar'ın, sonra Samet Aybaba'nın hakem tarafından dışarı gönderilişi Fenerbahçe'yi biraz hareketlendirdi ama yine hücum organizasyonları yetersizdi. Öyle ki 73'te Gökdeniz'in şutuyla gole yaklaşan Trabzonspor oldu. Maç sıkıcılığın, bitikliğin doruğunda dolaşırken, 89'da oyunun pozisyonu yine Augustine'den geldi. Yine karşı karşıyada bir düelloda Recep dağ gibi durdu, Augustine de üzerine vurdu. Ve oyunun adaletini bozan adam oldu. Tıpkı ustası Rüştü gibi... 
   
   Yüreğimizle oynadık    Christoph Daum, bazı oyuncularının alışık olmadıkları mevkilerde görev almalarına rağmen vargüçleriyle mücadele ettiklerini söyledi 
   
   "Açığı kapattılar" 
   SARI - Lacivertli ekibin teknik patronu, Trabzonspor galibiyeti nedeniyle futbolcularını övdü. Alman hoca, "Kısa zamanda sahaya farklı bir taktik anlayışı yansıttık. İlk yarıda rakibe hiç pozisyon vermedik. Belki futbolumuz göze hoş gelmedi. Ancak oyun stilimizi üç gün içinde çalıştık. Bazıları alışık olmadıkları mevkilerde oynadı. Ama yüreklerini ortaya koyup, çok koşarak, bu açığı kapattılar" dedi. 
   
   Recep 1 numara 
   OUMAR'IN kırmızı kart görmesi sonrası Trabzonspor'un kontrolü eline geçirdiğini vurgulayan Daum, "Bu demektir ki, çok çalışmamız gerek" yorumunu yaptı. Kaleci Recep'i de kutlayan tecrübeli hoca, "Hatasız ve mükemmel oynadı. Onun performansı nedeniyle kaleci transferi konusunda acelemiz yok. Recep böyle olduğu sürece bir numaradır. Ancak yine de üçüncü kaleciye ihtiyacımız olduğu bir gerçek" diye konuştu. 
   
   Maçın hakemi 
   Sonuca etki etmedi 
   TRABZONSPOR - Fenerbahçe gibi zorluk derecesi yüksek bir karşılaşmada görev alan Bülent Uzun, maçın başından itibaren otoriteyi sağlayabilmek için kartlarına başvurdu. Oumar'a gösterdiği iki sarı kart da doğruydu. Ancak bazı pozisyonlarda Sarı - Lacivertliler'in kartlarını es geçti. Uzun, büyük strese rağmen sonuca etki edecek hata da yapmadı. 
   
   Maçın adamı 
   Recep kaleyi doldurdu 
   ENKE'NİN gidişinin ardından eldiveni teslim alan Recep, Fenerbahçe kalesine yakıştığını gösterdi. 75 gün sonra giydiği eldivenlerle golsüz bir karşılaşma geçiren Recep, Trabzonspor'un bir çok atağını başarıyla önledi, maçın yıldızı oldu. Son dakikalarda, karşı karşıya kaldığı Augustine'nin şutunu çelerek, üç puanda önemli rol oynadı. 
   
   İlk kutlama Rüştü'den 
   BAŞARILI bir maç çıkararak büyük övgü alan kaleci Recep'i ilk kutlayan Rüştü oldu. Genç kaleciye maçı naklen izlediğini söyleyen Barcelona file bekçisi, "Çok iyi oynadın. Beni örnek al. Ben de senin yaşında böyle bir ortama gelmiştim. Şimdiki durumumu biliyorsun. Eğer beni örnek alırsan, başarılı olacağına inanıyorum" dedi. 
   
   Rakamlar diyor ki 
   SON deplasman galibiyetini 265 gün önce Kocaelispor deplasmanında yaşayan Fenerbahçe, sonraki 10 maçta 6 yenilgi, 4 beraberlik elde etmişti. 
   GEÇEN yıl sahasında 17 maçta 23 puan kaybeden Trabzonspor, 2003 2004 sezonunda Avni Aker'de oynadığı ilk karşılaşmadan puan alamadı. 
   TRABZONSPOR ile deplasmanda oynadığı son 7 maçta yalnızca iki gol atmayı başaran Fenerbahçe, toplam 6 golü de kendi filelerinde gördü. 
   5 kez sezona mağlubiyetle başlayan Fenerbahçe, ikinci haftalarda hep kazanmıştı. Tarih bu yıl da tekerrür etti ve 6. kez mağlubiyetle açtıkları sezonun ikinci maçında üç puan aldılar. 
   2002 2003 sezonunda 34 haftada 2 kırmızı kart gören Bordo - Mavili takım bu yıl daha ikinci haftada üçüncü kırmızı kartını aldı. 
   SARI-Lacivertli forma ile en son gol sevincini 15 Mart 2003'te oynanan Elazığ maçında yaşayan Serhat Akın, 152 gündür fileleri havalandıramıyor. 
   
   Notlar 
   Yıldırım'dan Tan'a ziyaret 
   FENERBAHÇE Başkanı Aziz Yıldırım, geçirdiği beyin kanaması nedeniyle dört gündür yoğun bakımda bulunan yazarımız Mehmet Tan'ı dün Karadeniz Üniversitesi Tıp Fakültesi Hastanesi'nde ziyaret etti. Yıldırım, Tan'ın yakınlarına "Geçmiş olsun" dileğinde bulundu. Öte yandan Fenerbahçe Başkanı ve yöneticiler Sümela Manastırı'nı gezdi. 
   
   Aurelio üzüldü 
   İKİ yıl Trabzonspor formasını giydikten sonra Fenerbahçe'ye transfer olan Aurelio, Bordo - Mavili tribünlerden büyük tepki aldı. Brezilyalı futbolcu, "Avni Aker'de hep alkışlanmaya alışmıştım. Şimdi yuhalanmak beni gerçekten çok üzdü" diye konuştu. 
   
   Misilleme 
   TRABZON'A gelen tüm kulüpleri karşılayan ve yemek veren Bordo - Mavili yöneticiler, bu geleneği Fenerbahçe için bozdu. Misilleme yapan Trabzonspor idarecileri, "Bize misafirperverlik göstermeyenlere biz de aynı muameleyi yapıyoruz. Her şey karşılıklı" dedi. 
   
   Özdemir'den Bodrum zirvesi 
   FENERBAHÇE 2. Başkanı Nihat Özdemir, eski başkan Ali Şen'in verdiği yemeğin bir benzerini Bodrum'da organize ediyor. Özdemir'in bu toplantısına, Başkan Aziz Yıldırım, Sarı - Lacivertli bazı yöneticiler ile kulübün ileri gelenleri katılacak. 
   
   Maxim yalvardı 
   HENÜZ hazır olmadığı gerekçesiyle 18 kişilik kadroya alınmayan Trabzonspor'un yeni transferi Maxim, Fenerbahçe maçında oynamak için adeta yalvardı. Ancak Teknik Direktör Samet Aybaba, "Uzun süredir idman yapmadın. Ben de oynatmak isterim ama maçta sakatlanırsın. Seni riske edemem" diyerek bu isteği kabul etmedi. 
   
   Trabzonspor PAF'ta galip 
   YEDEK kaleci yokluğu nedeniyle PAF Takımı'nın kalesinde bulunan Bekir, Recep'in arkasında bekledi. Ayrıca Olcan da PAF maçına gitmeyip, A takımda yedek soyundu. Bu nedenle PAF'ın kalesinde 1980 doğumlu Volkan görev yaptı. Karşılaşmayı Bordo - Mavililer 3-2 kazandı. 
   
   Göze çarpanlar 
   VAN HOOİJDONK Attığı serbest vuruşla maça damgasını vurdu. Özellikle ikinci yarıda rakibin baskı yaratmak istediği dakikalarda topu ileride tutarak, arkadaşlarına zaman kazandırdı. 
   MAHMUT Geçen hafta Erhan Albayrak'ın verdiği açıklardan sonra Daum deplasmanda oynamanın etkisiyle Mahmut'a çakılı sol bek görevi verdi. Mahmut bu görevi başarıyla yaptı. 
   YUSUF Topu rakip sahada tutarak, Daum'un taktiğine katkı sağladı. Uzun bir ara vermesine rağmen performansıyla olumlu puan topladı. Fenerbahçe'de her zaman yeri olduğunu ispatladı. 
   ÜMİT ÖZAT İstanbulspor maçında defanstaki diğer arkadaşlarıyla birlikte bol hatalı bir oyun çıkarmıştı. Bu kez hem defansta, hem de orta sahada etkili savunmasıyla tam not aldı. 
   PETKOVİÇ Van Hooijdonk'un serbest vuruşunda gerekli önlemi almaması büyük gaftı. Kapadığı köşeden golü yemesi hem Trabzon'un yenilgisini hazırladı, hem de kaderini tehlikeye attı. 
   
   
   
   
</TEXT>
</DOC>
