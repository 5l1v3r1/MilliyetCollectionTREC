<DOC>
<DOCNO> 166500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/guncel/gun03.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dershane açmak için dört kahvehane aldı 
</HEADLINE>
<TEXT>

Dershanesine yeni şube eklemek isteyen Nazmi Arıkan, '200 metre kuralı' yüzünden kahvehane zinciri sahibi oldu 
     PINAR AKTAŞ İstanbul 

     Fen Bilimleri Merkezi Dershaneleri'nin sahibi Nazmi Arıkan, Bakırköy'de yeni şube açmak isteyince, "Eğitim kurumuyla umuma açık yer arasında en az 200 metre aranır" şartı nedeniyle, bir kafe ve iki kahvehaneyi satın almak zorunda kaldı. Dershaneyi açtıktan sonra da gözden kaçırdığı bir çay ocağına da "canını yakacak" bir miktar ödedi. 
     Milli Eğitim Bakanı Hüseyin Çelik'in 200 metre şartının kaldırılmasına yönelik açıklamasının ardından bu durumdan mağdur olan eğitim-öğretim kurumu sahipleri de gündeme geldi. Nazmi Arıkan, kendisinin "200 metre mağduru" olduğunu söyleyen bir eğitimci. 7 şubesi bulunan Fen Bilimleri Merkezi Dershaneleri'nin sahibi olan Arıkan'ın "200 metre çilesi" 2002 yılı başında Bakırköy'de şube açmaya karar vermesiyle başladı. İstanbul Caddesi üzerinde bulunan ve 2 yıl boyunca boş kalan eski adliye binasını dershane yapmaya karar veren Arıkan, kira kontratını yapmadan önce 2 müfettiş arkadaşından bölgede kendisi için gayri resmi keşif yapmasını istedi. 
     
     'ÇOK CANIM YANDI' 
     Müfettişler, binaya yakın bir bilardo salonunun kafesi ile iki kahvehane tespit etti. Arıkan, bu yerlerin ruhsatlarını satın aldırarak iptal ettirdi. Daha sonra kira kontratı yapıldı, bina tadilattan geçirilerek dershaneye dönüştürüldü. Milli Eğitim Müdürlüğü de dershane için "olur" verdi. 
     Bunun üzerine dershaneyi açtıklarını kaydeden Arıkan, şöyle devam etti "Bizim için sahte isimlerle Milli Eğitim'e 'Depreme dayanıklı değil, yanında kahvehane var' gibi şik yetler gelmiş. Dershanenin karşısındaki bir sokakta 10 metrekarelik bir çay ocağı çıktı. Milli Eğitim dershaneyi mühürledi. Müdürümüz Vecdi Özsu'ya dava açıldı. Dershane 40 gün mühürlendi. Bizi şik yet edenler, kahvehane sahibine 'Başına talih kuşu kondu. Nazmi Bey burayı almak zorunda. 300 milyara kadar paranı biz veririz. Ama fazla istersen veremeyiz' demişler. Ruhsatı mecburen aldım. Kaç lira verdiğimi söylemem ama canım yandı. Bu kadar çekeceğimi bilsem gelip bu şubeyi açmak için uğraşmazdım." 
     Dershanelerin çoğunun ruhsata aykırı olduğunu söyleyen Arıkan, Refahyol döneminde alınan kararın mantığını anlamanın mümkün olmadığını belirterek, "Kahvenin, meyhanenin kapısında zaten '18 yaşından küçükler giremez' yazıyor. O zaman devlet, 'Biz küçüklerin kahveye girmesini engelleyemiyoruz' mu demek istiyor " diye konuştu. 
     

</TEXT>
</DOC>
