<DOC>
<DOCNO> 151691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sonspo52.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Berkant ve Ümit Karan birbirlerinin üzerine yürüdü... 
</HEADLINE>
<TEXT>

     Ligde, hafta sonunda Adanaspor ile karşılaşacak olan Galatasaray'ın antrenmanında gergin anlar yaşandı. 
     Florya Metin Oktay Tesisleri'nde, Teknik Direktör Fatih Terim yönetiminde gerçekleştirilen antrenmanda, çift kale maç sırasında Berkant, Ümit Karan'la girdiği ikili mücadelede ayağını burktu. Sağlık görevlileri tarafından saha kenarına alınan Berkant ile Ümit Karan arasında kısa bir süre sonra ağız dalaşı başlarken, birbirlerinin üzerine yürüyen futbolcuları, sahadaki görevliler ayırdı. 
     Antrenmana devam edemeyen Berkant, görevlilerin yardımıyla tesislere götürüldü. 
     Antrenmanı izlemelerine zaman zaman sadece 15 dakika izin verilen basın mensuplarının olayı görüntülemesine sinirlenen Teknik Direktör Fatih Terim, ''Bundan sonra 15 dakika da yok. Hiç yok'' diyerek medya mensuplarını tesislerin dışına çıkarttı. 
     Galatasaray'ın çalışmasına ülkesinden dönen Xavier de katılırken, belindeki sakatlığı süren Bülent düz koşu yaptı. Gribal enfeksiyon geçiren Hasan ise antrenmanda yer almadı. 
     Öte yandan, Özel Bahçelievler Fatih Koleji'nden bir grup öğrenci, tesisleri ziyaret ederek sarı-kırmızılı futbolcular ve teknik heyete çiçek verip, fotoğraf çektirdi. 
     Galatasaray, yarın yapacağı antrenmanla Adanaspor maçının hazırlıklarını sürdürecek. 
     





</TEXT>
</DOC>
