<DOC>
<DOCNO> 151558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sondun08.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak'ın yeniden inşaasına Türkiye'nin de katılmasını umuyor 
</HEADLINE>
<TEXT>

     Amerikan Uluslararası Kalkınma Ajansı USAID Başkanı Andrew Natsios, Irak'ın yeniden inşasında rol alacak firmaların seçilmesinde kriterin, ''en düşük fiyat ve en yüksek kaliteyi sağlamak'' olacağını belirterek, Türkiye'nin de, Irak'ın yeniden inşasında rol almasını umduklarını söyledi. 
     Natsios, Washington'da yabancı basın merkezinde, sadece Arap ve Müslüman ülkelerin gazetecileri için özel basın toplantısı düzenledi. Natsios, USAID'in, Irak'ın yeniden inşası için 2.5 milyar dolar ayırdığını ve bu paranın, tamamen Amerikan halkının vergilerinden geldiğini kaydederek, ''Bu 2.5 milyar dolardan yararlanarak Irak'ın yeniden yapılanması projelerini yürütecek ana firmalar Amerikalı olacak. Ancak ana firmaların anlaşacağı, yüksek kalite ve düşük fiyat veren yabancı firmalar, taşeron olarak projelerde yer alabilecek'' dedi. 
     Andrew Natsios, sadece ABD'nin değil, başka hükümetlerin de, Irak'ın yeniden yapılanmasına katkıda bulunmasını umduklarını belirterek, özellikle komşu ülkelerin desteğinin önem taşıdığını söyledi ve ''Türkiye'nin de katkıda bulunacağını umuyoruz'' dedi. Natsios, Amerikan firmalarının hangi ülkeden firmaları seçeceğine, hükümet olarak karışmayacaklarını ancak, ABD Dışişleri Bakanlığı'nın ''terörizme destek veren ülkeler'' listesinde yer alan ülkelerin firmalarının, bu anlaşmalarda yer alamayacağını kaydetti. 
     Irak'ın yeniden yapılanması projesine katılmak isteyen bir Türk firmasının, USAID'in internet sitesinden, ana firma olarak proje verenleri tespit edebileceği ve taşeron firma olarak, ana firmayla işbirliği yapmak için, doğrudan internet sitesinden form doldurarak başvurabileceği belirtiliyor. Natsios, yabancı firmaların, ABD'nin ayırdığı 2.5 milyar dolarlık projenin dışındaki işlere de el atabileceğini ifade ederek, ''örneğin şu anda Kuveyt hükümeti güneyde bazı yeniden inşa projelerini yürütüyor. Biz bu tür bir yaklaşımı destekliyoruz. Çünkü bizim ayırdığımız 2.5 milyar dolar, Irak'ın yeniden inşasına yetmeyecek'' dedi. 
     ABD dışında, BM yardım ajansının, yeniden inşayı koordine ettiğini söyleyen Natsios, Japonya, İngiltere, Almanya, Danimarka, Norveç ve Suudi Arabistan'ın, katkıda bulunma niyetini ifade ettiğini, Mısır ve Türkiye'den de bu yönde bir katkı umduklarını söyledi. 
     Natsios, ''Irak'ın yeniden inşası için merkezi bir sistem yok. Örneğin projelere katılmak isteyen bir Türk firması, USAID'in internet sitesine girip, projeler için bağışta bulunanların listesini alabilir. Türk firması, ana firma olarak kimle iş yapmak istediğine kendisi karar verip başvurabilir'' diye konuştu. Natsios, bazı taşeron firmalarla çalışılmasına, güvenlik nedeniyle Amerikan hükümeti olarak itiraz edilebileceklerini ancak temel prensibin, ''en düşük fiyat ve yüksek kaliteyi sağlayan firmayı seçmek'' olduğunu vurguladı. Andrew Natsisos, özellikle komşuların yardımının önem taşıyacağını kaydetti. 
     
     TÜRKİYE'NİN IRAK İLE TİCARETİ GELİŞTİRMESİ 
     ''Türkiye'den ne tür bir katkı bekliyorsunuz '' sorusu üzerine Natsios, ''Türkiye'nin katkıda bulunabileceğini umuyoruz. Çok yetenekli bakanlarınız var bu konularla ilgilenen. Mesela ticaretin geliştirilmesine katkıda bulunacak herşeyin faydası olacaktır. Karşılıklı olarak sınırın açılması gibi. Iraklılar ticarete çok açık. Bunun dışında, Türkiye'den firmaların projelere katılımı, gelirini USAID'den alan projelerde yer alan Amerikalı ana firmalara bağlı. Seçimi onlar yapacak'' dedi. 
     Natsios, Irak'a savaşta ABD'ye yardım eden, koalisyon ülkeleri arasında yer alanların, daha fazla şansa sahip olup olmadığı sorusuna ise ''Hayır. Sadece koalisyonda yer aldı diye bir ülkenin firmaları daha şanslı olmayacak. Tamamen yüksek kalite, düşük fiyat kriteri geçerli olacak. Buna da Amerikalı firma karar verecek'' dedi. Natsios, ana firmaların, taşeron firmayı seçerken, Irak'ı iyi tanıma, alt yapısını bilme gibi unsurları da dikkate alacağını kaydetti. 
     Bir soru üzerine Andrew Natsios, şu sırada projeler için, BM'nin gıda karşılığı petrol programından gelen parasının kullanılmadığını, bu paranın dondurulduğunu hatırlattı. 
     Irak'a insani yardım konusuna da değinen Natsios, Türkiye, Suudi Arabistan, Kuveyt ve Ürdün üzerinden giden yardımın çok işe yaradığını belirtti. Natsios, özellikle Kuveyt hükümetinin, son derece cömert davrandığını söyledi. 
     





</TEXT>
</DOC>
