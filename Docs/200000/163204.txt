<DOC>
<DOCNO> 163204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sontur09.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik faciası kılpayı atlatıldı... 
</HEADLINE>
<TEXT>

     Bursa'nın İnegöl İlçesi'nde, rulo kağıt yüklü bir TIR'ın, yolcu otobüsüne çarpması sonucu 2'si ağır 11 kişi yaralandı. 
     Alınan bilgiye göre, Bursa-İnegöl karayolu Terminal Kavşağı'nda meydana gelen kazada, Mevlüt Bağcı yönetimindeki 06 MPT 68 plakalı rulo kağıt yüklü TIR, kavşakta Alanyurt Beldesi'nden İnegöl istikametine çıkmak isteyen Abdullah Adanuz yönetimindeki 16 PM 672 plakalı belediyeye ait yolcu otobüsüne çarptı. 
     Çarpmanın etkisiyle savrulan yolcu otobüsü, ancak yol kenarındaki elektrik direğine çarparak durabildi. Elektrik direğinin otobüsün yan tarafından içeriye kadar girdiği kazada, yolculardan Gülnaz Kara 42 ve Meryem Başadov 45 ağır yaralandı. 
     Otobüs yolcuları Özcan Bilgin, Gürol Kara, İbrahim Gökyeşil, Celil Haydarof, Levent Karataş, Sabri İlgi, Vahit Ateş ve Hüseyin Tokgöz ile otobüs sürücüsü Abdullah Adanuz'un da çeşitli yerelerinden yaralandığı kazada, TIR şoförü Mevlüt Bağcı gözaltına alındı. 
     Kazada, ağır yaralananlar Bursa Devlet Hastanesi'ne sevk edilirken, diğer yaralılar İnegöl Devlet ve SSK hastanelerinde tedavi altına alındı. 
     
     ŞOFÖRLER BİRBİRİNİ SUÇLADI 
     Işık ihlali sonucu meydana gelen kazanın ardından, her iki şoförde birbirini suçladı. 
     TIR şoförü Mevlüt Bağcı, emniyette verdiği ifadesinde hareket halinde olduğunu, kavşakta da kendisine yeşil ışık yandığını savunarak, ''Işık ihlali yaparak yola çıkmak isteyen otobüsünü, korna çalarak uyarmaya çalıştım. Ancak otobüs tüm ikazlarıma rağmen yola çıktı. Durmaya çalıştımsa da başaramadım'' dedi. 
     Otobüs şoförü Abdullah Adanuz ise ifadesinde gitmek istediği yöne yeşil ışık yandığını ve kırmızı ışıkta yola çıkmadığını savundu. 
     
</TEXT>
</DOC>
