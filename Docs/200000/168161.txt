<DOC>
<DOCNO> 168161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/guncel/gun04.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Guardian'ın iddiası 
</HEADLINE>
<TEXT>
'Ofiste suikast silahı bulundu' 
     İngiliz The Guardian gazetesi, Süleymaniye'deki Türk irtibat bürosunu basan ABD askerlerinin 15 kilo patlayıcı, sniper keskin nişancı tüfekleri, el bombaları ve Kerkük haritası ele geçirdiklerini iddia etti. Haritada Kerkük valilik binasının çevresindeki bazı hükümet binalarının daire içine alınarak işaretlenmiş olduğu da öne sürüldü. 
     
     BAŞKA MÜTTEFİK Mİ 
     Gazeteye açıklamalarda bulunan bir Kürt istihbarat yetkilisi, Türk askerlerinin Kerkük'ün iki ay önce seçilen Kürt valisi Abdülrahman Mustafa'ya yönelik bir suikast planı hazırladıklarını iddia etti. 
     Batı basını da gerginliği, "ABD başka müttefikler buldu", "Türkiye ile ABD çıkarları çatıştı" yorumlarıyla verdi. Almanya'nın etkin gazetelerinden Süddeutsche Zeitung, 11 Türk askerinin serbest bırakılmasının "sorunun çözüldüğü" anlamına gelmediğini yazarak şu ifadeleri kullandı Türkiye Kuzey Irak'ta söz sahibi olmak için, dış politikasının tüm temellerini riske atmaya hazır. Kürtler'in özerkliği olasılığı ve ABD'nin bölgeyle ilgili planları, Türk yetkililerin paranoyalarını besledi. 11 Eylül'den sonra ABD köktendincilikle savaşmak için farklı yöntemler ve Türkiye'den başka müttefikler buldu." 
     

</TEXT>
</DOC>
