<DOC>
<DOCNO> 153574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sonspo47.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan Kadromuz yamyam gibi talan ediliyor... 
</HEADLINE>
<TEXT>

     Gaziantepspor Kulübü Başkanı Celal Doğan, ahlaksızlığın cezasız kalmasının kötü bir şey olduğunu ifade ederek, ''Bana göre Beşiktaş, Pascal Nouma'yı göndererek yüzyılın şampiyonu olmuştur'' dedi. 
     Fatih Üniversitesi'nde, ''Başarının Sırları'' konulu bir konferans veren Doğan, Türkiye'de spor denince akla futbolun geldiğini söyledi. Halen Türkiye'de 164 profesyonel kulüpte 200 bin amatör sporcunun bulunduğunu dile getiren Doğan, bu sektörde dünyada 400 milyar dolar, Türkiye'de ise 400 milyon dolar paranın döndüğünü kaydetti. 
     Doğan, Türk futbolunda yaşanan başarıların temelinde kulüplerin fiziki ve maddi koşullarının iyileştirilmesinin yattığını ifade ederek, Gaziantepspor'un tesisleşme alanında yaptığı çalışmaları anlattı. 
     Statlarda yaşanan şiddet olaylarına da değinen Doğan, bunu önlemek için TBMM'ye, Futbol Federasyonu'na, kulüplere ve emniyete düşen görevler bulunduğunu belirtti. 
     Şiddete neden olan yöneticilerin statlara alınmamasını ve kulüplere etkili para cezaları verilmesini isteyen Celal Doğan, spor yöneticilerinin de sporla yatıp, sporla kalkmaması gerektiğini söyledi. 
     
     ''YÜZÜM ESKİDİ'' 
     Doğan, 1983 yılından bu yana yöneticilik yaptığını hatırlatarak, şöyle devam etti 
     ''Eğer futbola bu kadar para veriliyorsa, bunun amacı kitleleri bağdaştırmalı, kaynaştırmalı ve fertler arasında sevgi köprüleri kurmalıdır. Biz öyle bir hale geldik ki, Fenerbahçeli ve Galatasaraylı taraftarları aynı statta bir araya getiremiyoruz. Şeref tribününde birbirinin kafalarını yaran yöneticilerle muhatap oluyoruz. Federasyona 'Bunları çözerseniz futbolun içinde kalırım' dedim. 'Yoksa kalmam' dedim. Benim birinci amacım genel meselelerin çözülmesi. İkinci amacım da benden sonra da Gaziantepspor yaşamalı. Yüzümüzün eskidiğini kabul etmeliyiz.'' 
     
     TALİP ÇIKARSA BIRAKACAK 
     Daha sonra salonda bulunan öğrencilerin sorularını yanıtlayan Doğan, ''Gaziantepspor Kulübü Başkanlığı'nı bırakacak mısınız'' sorusuna şu yanıtı verdi 
     ''Talip çıksa birine bırakacağız, ama bulamıyoruz. Kulübün başına kim gelirse gelsin destekleriz sözünü kabul etmiyorum. Bunun sıkıntısını Bursa yaşadı. Bursaspor'a 5 yıl önce amigolar kulüp başkanı oldu. Hala toparlanamıyor. Küme düşmeyle mücadele ediyor. Gaziantepspor'u çocuğumuz gibi büyüttük. Çocuğumuzun sokağa düşmesini istemeyiz. Mutlaka emin eller bulmaya çalışıyoruz.'' Anadolu kulüplerinin şampiyon olamamasının nedenini kadro darlığına bağlayan Doğan, büyük kulüplerin de futbolcularını bırakmadığını anlattı. 
     
     İBRAHİM TORAMAN'IN TRANSFERİ 
     Buna İbrahim Toraman'ı örnek gösteren Doğan, konferansa gelirken Fenerbahçeli ve Beşiktaşlı yöneticilerin İbrahim'i kendilerine satmaları konusunda aradıklarını söyledi. 
     Celal Doğan, ''Her getirdiğimiz futbolcuya hemen talip oluyorlar. Kadromuzu muhafaza edemiyoruz. Bir tarafta Gaziantepspor'un verdiği 150 milyar lira, diğer tarafta Fenerbahçe'nin verdiği 1 milyon dolar... Nasıl tutacaksınız bunu Kadromuzu yamyam gibi talan ediyorlar. Bırakmıyorlar ki 5 yıl birarada oynatalım'' diye konuştu. İbrahim için ne kadar para önerildiğinin sorulması üzerine Doğan, ''Pazarlık bu, ama İbrahim'i bu sene bizden zor alırlar'' dedi. 
     
     NOUMA OLAYI 
     Pascal Nouma'nın gönderilmesi konusuna da değinen Gaziantepspor Kulübü Başkanı Doğan, ''Beşiktaş tarihinde çok şampiyon olmuştur, ama bana göre Beşiktaş, Pascal Nouma'yı göndererek yüzyılın şampiyonu olmuştur'' diye konuştu. 
     Celal Doğan, Gençlerbirliği Kulübü Başkanı İlhan Cavcav'ı da ismini anmadan eleştirerek, ''O yöneticinin yaptığı da mutlaka federasyon tarafından cezalandırılmalıdır'' dedi. 
     Fatih Tekke'nin satılma nedeninin sorulması üzerine de Doğan, Fatih'in, Ronaldo'dan daha kabiliyetli bir futbolcu olduğunu savundu. ''Ama asabi bir çocuk, uyum sorunu vardı'' diyen Doğan, futbol hayatının sönmemesi için Trabzonspor'a sattıklarını, Fatih Tekke'nin de oradan milli takıma seçildiğini, bundan da memnun olduğunu sözlerine ekledi. 
     Doğan'a daha sonra Fatih Üniversitesi İletişim Kulübü'nce bir plaket verildi. 
     




</TEXT>
</DOC>
