<DOC>
<DOCNO> 199464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sondun02.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek Nereyle alakalı olursa olsun, terör terördür... 
</HEADLINE>
<TEXT>

     Adalet Bakanı Cemil Çiçek, İstanbul'daki bombalı saldırıların hangi örgüt ve motifle bağlantılı olduğunun önemi bulunmadığını belirterek, ''Terör terördür'' dedi. 
     Adalet Bakanı Cemil Çiçek, Washington'da ABD Savunma Bakan Yardımcısı Paul Wolfowitz, ABD Dışişleri Bakan Yardımcısı Marc Grossman ve ABD Dışişleri Bakanlığı'nın Terörizmle Mücadele Özel Koordinatörü Cofer Black ile biraraya geldikten sonra gazetecilerin sorularını yanıtladı. 
     Çiçek, İstanbul'daki patlamalarda Hizbullah örgütünün rolü olup olmadığı sorusu üzerine, ''Soruşturma devam ediyor. Devam eden soruşturmayla ilgili benim açıklama yapmam doğru olmaz. Çünkü hazırlık, tahkikatlar halen gizlidir. Nereyle alakalı olursa olsun, neticede terör terördür. Hükümet olarak tavrımız açık. Ne adına, kim adına, kimin tarafından niçin işlenmiş olursa olsun, bu bir vahşettir. Şu örgütle alakasının olup olmaması, işin polisiye kısmıdır'' dedi. 
     Cemil Çiçek, bir gazetecinin, saldırıların ''din motifli'' olabileceği yönündeki sorusuna karşılık da, ''Fark etmiyor bizim için. Bir kısım insanlar kendilerini İslam adına bu noktada yetkili, görevli görebilir, böyle bir şey yapıyor, ortaya koydukları hedefi kutsuyor olabilirler. Bunların hiç birisi bizi ilgilendirmiyor. İslam'ın orijinal kaynaklarını da hiç ilgilendirmiyor. Ne Kuran'da ne de Hazreti Peygamber'in hadislerinde teröre cevaz veren bir tek cümleyi bile bulmak mümkün değildir'' diye konuştu. 
     
     ABD İLE TERÖRE KARŞI İŞBİRLİĞİ 
     Wolfowitz ile görüşmesinin sorulması üzerine Çiçek, şunları kaydetti 
     ''Türkiye, dünya, bölge, ABD için önemli konuları konuştuk. Bunların başında terör geliyor. Bu bir insanlık suçu. Rahatsız olan herkesin işbirliği yapması lazım. Bugün terörün muhatabı olan ülkelerin başında Türkiye, ABD geliyor. Bazı ülkeler, terörün ne menem bir şey olduğunu anlamamış olabilir. Biz işbirliği çabalarımızı sürdürüyoruz. Bugünkü görüşmelerde muhataplarımız Türkiye ile bu alanda ve her alanda işbirliğine hazır olduklarını ifade ettiler.'' Bir gazetecinin, ''bu işbirliğine Kuzey Irak'ta fiili müdahale de dahil mi '' sorusu üzerine Çiçek, ''hepsi dahil'' yanıtını verdi. 
     Çiçek, Genelkurmay İkinci Başkanı Orgeneral İlker Başbuğ'un, terör örgütü PKK'ya karşı ABD'nin ciddi eylem hazırlığından bahsettiğinin hatırlatılması üzerine, görüşmelerin Türkiye'de, ABD Genelkurmay Başkan yardımcısı Peter Pace'in ziyaretiyle devam edeceğini belirtti. Çiçek, ABD'nin, PKK'yı hangi isim adı altında olursa olsun terörist kabul ettiğini ve Türkiye'ye yardım edeceğini ifade ettiğini söyledi. 
     Guantanamo'daki Türk esirlerin serbest bırakılmasına ilişkin bir soru üzerine Bakan Çiçek, bu konunun, ABD Adalet Bakanı John Ashcroft ve diğer bakanlık yetkilileriyle görüşüleceğini belirtti. 
     
     ''TÜRK YARGISINA GÜVENİRİM'' 
     Bakan Çiçek, basında yer alan N.Ç ile ilgili soruşturma başlatıldığı iddialarına karşılık ise böyle bir şey olmadığını söyledi. Çiçek, kendilerine bir dilekçe geldiğinde, ön inceleme yapıldığını, dilekçenin, imzanın ve olayın doğruluğunun kontrol edildiğini ifade ederek, doğrudan soruşturma izni vermenin, savcıları yerli yersiz rahatsız etmek olacağını söyledi. Cemil Çiçek, ''bu olay bana başlangıçta sorulduğunda, bana bir mektup gelmiş. Ben okumadan sizler sormaya başladınız. Mektup yazmış, sizin kızınız olsa ne olur diye. Bu nasıl mektup ki daha muhatabı okumadan siz biliyorsunuz O zaman bu mektup olmaktan çıkıyor, bildiriye dönüşüyor. Siz bana bildiriyle ilgili bir soru soruyorsunuz demek'' şeklinde konuştu. 
     Çiçek, sözlerini şöyle sürdürdü 
     ''Bu dava ağır cezada süren bir dava. Ağır ceza, üç kişiden müteşekkil yargı heyeti yargılamayı yapıyor. Bu yargıçların kişiliğini tartışmaya açıyorsunuz farkında olmadan. Bunlar da bu toplumda yaşayan insanlar. bunların da kızları var, eşleri var. Hemen bir beyanın peşine düşüp bu nasıl insafsız yargıçlar ki böyle bir suç var buna rağmen insanları serbest bırakıyor demek, yargıya güvensizlik anlamına gelir. Ben Türk yargısına güvenirim. Türk yargısına güvenmeyeceksek, nesine güveneceksiniz, kime güveneceksiniz. Kendi içinde bir çok soru olan bir olay. Ortada yasaları ihlal eden bir durum varsa ona göre işlem yaparız. Yoksa birilerinin yazdığı gelişigüzel mektuba göre değil.'' Bakan Çiçek, bugün ABD Adalet Bakanı John Ashcroft ile biraraya gelecek. Çiçek'in cuma günü temaslarını tamamlamasının ardından Washington'dan ayrılması bekleniyor. 
     
</TEXT>
</DOC>
