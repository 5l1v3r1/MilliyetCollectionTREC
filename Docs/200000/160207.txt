<DOC>
<DOCNO> 160207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sonspo13.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Elvan'a vize engeli, Hollanda'ya gidemiyor 
</HEADLINE>
<TEXT>

     Hollanda'nın Hengelo kentinde yarın yapılacak Grand Prix 1'de mücadele edecek milli atlet Elvan Abeylegesse, vize engeline takıldı. 
     Hollanda'ya gitmek üzere bu sabah İstanbul Atatürk Havaalanı'na giden milli atlet, tatsız bir sürprizle karşılaştı. Pasaport kontrolü sırasında, Elvan'ın Hollanda'ya giriş için 1-30 Haziran tarihleri arasında geçerli vizesi olduğu anlaşılınca, emniyet yetkilileri, milli sporcunun çıkışına izin vermediler. 
     
     ZORLU YOLCULUK 
     Grand Prix 1'de yarın 5 bin metrede yarışması beklenen ve oldukça iddialı olan Elvan, koşuya adeta yarın İstanbul Atatürk Havaalanı'ndan başlayacak. 
     Sabah 05.50 uçağı ile yaklaşık 3,5 saatlik bir yolculuğun ardından Amsterdam'a gidecek rekortmen atlet, daha sonra yine 3 saat sürecek yolun ardından Hengelo kentine varabilecek. 
     Ayağının tozu ile yarışa katılacak Elvan, bu tempoyla düne kadar hedeflediği sezonu en iyi derecesini ele geçirmek için mücadele edecek. 5 bin metrede 15.00 netlik derecesi bulunan Abeylegesse, 14.28'lik dünya rekoruna, bu yarışta yaklaşmak istiyordu. 
     
</TEXT>
</DOC>
