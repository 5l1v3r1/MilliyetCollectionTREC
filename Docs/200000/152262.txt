<DOC>
<DOCNO> 152262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/yasam/yas05.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
En çılgın yarış 
</HEADLINE>
<TEXT>

ABD'de 'zengin eğlendiren' bir yarışta, süper araçlar alçaktan uçup on binlerce dolar ceza yedi 
     DIŞ HABERLER SERVİSİ 

     ABD, çılgın ve sıra dışı bir yarışa ev sahipliği yaptı. 'The Gumball 3000' adı verilen yarışı, Maximillion Cooper adlı bir İngiliz, zengin dostlarını eğlendirmek için düzenledi. Çok sayıda tanınmış ismin de bulunduğu yarışmacılar, ABD'de bir uçtan öteki uca 4 bin 800 kilometre kat ederken, çılgınca sürat yapıp polislerle kovalamaca oynadı. 
     Yarışa, 950 bin dolarlık McLaren F1'lden Ferrari'lere, Hummer ciplerden 655 beygirlik özel yapım otomobillere kadar birbirinden sıra dışı 148 araç katıldı. İlk yarışmacılar perşembe gecesi Miami'ye varırken polislerin kestiği ceza sayısı 500'ü buldu. 
     Yarışmaya katılım ücreti 13 bin dolardı, ancak yarışmacılar çok daha fazlasını gözden çıkarmak zorunda kaldı, çünkü bazı sürücülerin yediği ceza 10 bin doları buldu. Yarış sırasında bir Ferrari'nin saatte 330 km. hıza ulaştığı söylenirken, bir başka Ferrari'deki iki kadın sürücünün de polisten üstsüz fotoğraflarını vererek kurtulduğu iddia edildi. 
     


YAŞAM 


















</TEXT>
</DOC>
