<DOC>
<DOCNO> 192723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/sontur17.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorların iş bırakma eylemi 
</HEADLINE>
<TEXT>

     Trabzon Tabip Odası Başkanı Ahmet Ömeroğlu, 5 Kasım'da yapılmasına karar verilen doktorların bir günlük iş bırakma eyleminin temel gayesinin, acil olmayan hastalara bakmamak, acil servislere destek vermek olduğunu söyledi. 
     Ömeroğlu, Trabzon Tabip Odası'nda düzenlenen hekim özlük hakları ve mesleki sorunlarla ilgili istişare toplantısında, Türk Tabipler Birliği Merkez Konseyi tarafından, ülke genelinde yapılan yoklama sonucunda, 20 bin hekimin hemen hemen tamamının bir günlük iş bırakma eylemine katılacağını belirtti. 
     Alınan eylem kararının, bıçağın kemiğe dayandığını gösterdiğini ifade eden Ömeroğlu, ''Biz her zaman kaliteli hizmet vermek istediğimizi, eylemi en son çare olarak gördüğümüzü söyledik. Bu sebeple, sahiplenilmeyen eylem hiçbir işe yaramaz'' dedi. 
     Ömeroğlu, alınan kararın sahiplenilmesini istediklerini de kaydederek, şunları söyledi 
     ''Eylemdeki temel gaye, acil olmayan hastalara bakmamak, acil servislere destek vermektir. Biz bu kararla ön yargılı davranmıyoruz. Kimseyi de yönlendirmeye çalışmıyoruz. Eğer çoğunluk istemezse alınan bu kararı uygulamayabiliriz. Ancak, Türkiye genelinde ortak yapılmasının fayda getireceği düşüncesindeyim.'' Toplantı sonunda, eyleme katılacak olan polikliniklerde görevli doktorların, karşılaşabilecekleri adli konular için avukatla görüşülmesi, hastane başhekimleriyle görüş alışverişinde bulunulması, 5 Kasım günü acil olmayan hastalara poliklinik hizmeti verilmemesi ve özel muayenehanelere gidilmemesi kararı alındı. 
     
</TEXT>
</DOC>
