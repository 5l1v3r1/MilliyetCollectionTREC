<DOC>
<DOCNO> 167678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sontur15.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
YTP Başkanı Cem MGK derhal toplanmalı 
</HEADLINE>
<TEXT>

     Yeni Türkiye Partisi YTP Genel Başkanı İsmail Cem, Irak'ta Türk askerlerinin ABD askerleri tarafından gözaltına alınmasıyla ilgili, ''Olay, diplomasi tarihinde, hatta belki de askerlik tarihinde rastlanmadık bir şekilde gelişti'' dedi. 
     Yunanistan'ın İstanköy adasında düzenlenecek bir seminere katılmak üzere Bodrum'a giden İsmail Cem, Atatürk Havalimanı'nda yaptığı açıklamada, Irak'ta, Türk askerlerinin ABD askerleri tarafından gözaltına alınmasına ilişkin görüşlerini ifade etti. 
     ''Olay, diplomasi tarihinde, hatta belki de askerlik tarihinde rastlanmadık bir şekilde gelişti'' şeklinde konuşan Cem, şunları kaydetti 
     ''Bunlar olabilecek şeyler değil. Bizim askerlerimizi, başka ülkenin, üstelik NATO müttefiki ülkenin askerleri, açıkçası esir alıyor. Onları bir yerden ötekine götürüyor. Böyle bir şey olamaz. ABD'liler, Türk askerlerini değil de, Irak'a yardım malzemesi götüren Alman askerlerini alıp başka şehre götürselerdi, kıyamet kopardı. Bizim iktidarımız zannediyor ki, böyle uslu, mahçup çocuk olursa ilişkiler düzelecek, herkes de ona aferin diyecek. Dış siyasette işler böyle değildir. Dış siyasette siz, kendi hakkınıza, kimliğinize ne kadar sahip çıkabiliyorsanız, o ölçüde başkalarından saygı görürsünüz, ilişkilerinizi düzeltirsiniz.'' 
     
     ''MGK DERHAL TOPLANMALI'' 
     Türkiye'nin konuyu NATO'ya götürmesi gerektiğini ifade eden Cem, şunları söyledi 
     ''Türkiye, NATO'yu toplantıya çağırmalıdır. Cumhurbaşkanı, Milli Güvenlik Kurulu'nu MGK böyle bir durumda çağırmayacak da, ne zaman çağıracak toplantıya MGK, bununla uğraşmayacak, bu konuya eğilmeyecek de neyle meşgul olacak MGK, derhal toplanmalıdır. ABD'ye, çok ciddi şekilde, belli bir süre içinde çözümlenmezse, açıklaması yapılmazsa, Türkiye ile ABD arasındaki askeri ilişkilerin zora girebileceği söylenmelidir.'' Cem, bütün bu olaylar yaşanırken ABD'nin açıklama yapmak nezaketinde, özeninde dahi bulunmadığını belirterek, ''Bu düpedüz dış ilişkiler bakımından hiç rastlanmadık diyebileceğim bir olay'' dedi. 
     Ülkeyi yönetenlerin, yönetime geldikleri günden beri Türkiye'yi adeta mecbur, mahçup gördüklerini, Türkiye'yi adeta müstemlekeymiş gibi yönettiklerini ileri süren Cem, ''İktidar, Türkiye'yi eğer bir çeşit mecbur, mahçup, müstemleke gibi görmekteyse, başkalarının da o şekilde bakmaları, muamele etmeleri maalesef kaçınılmaz olur'' diye konuştu. 
     İsmail Cem, ABD ile ilişkilerin düzelmesi gerektiğini de ifade ederek, ''ABD ile ilişkileri düzeltmenin yolu, böyle müstemleke benzeri havalara girmek değildir, ABD ile doğru, ciddi konuşarak, eşit muhatap olarak görüşmektir'' ifadesini kullandı. 
     
</TEXT>
</DOC>
