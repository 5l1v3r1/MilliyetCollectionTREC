<DOC>
<DOCNO> 176176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sontur17.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP "Türk milleti evlatlarının çöllerde ölmesini istemiyor" 
</HEADLINE>
<TEXT>

     CHP Grup Başkanvekili Haluk Koç, Irak'a asker gönderilmesi tartışmalarına ilişkin, ''Türk milleti, evlatlarının başkalarının amaçları için çöllerde ölmesini istemiyor'' dedi. 
     Koç, CHP İl Başkanlığı'nda düzenlenen basın toplantısında, AK Parti iktidarının TBMM'deki çoğunluğuna dayanarak çıkardığı birçok yasanın, Cumhurbaşkanı Ahmet Necdet Sezer tarafından tekrar görüşülmek üzere geri gönderildiğini söyledi. 
     CHP olarak da bazı yasaların iptali için Anayasa Mahkemesi'ne başvurduklarını hatırlatan Koç, AK Parti'nin bir inatlaşma içinde olduğunu savundu. 
     Irak'a asker gönderilmesi konusunda da AK Parti'nin yanlış politika izlediğini öne süren Koç, ''CHP bu konuda, başından beri Türkiye'nin hukuk dışı bir sürecin parçası olmasını istemiyor'' dedi. 
     Türkiye'nin ulusal çıkarlarının Kuzey Irak da bulunduğunu, buna rağmen ABD'nin Irak'a gönderilmesi düşünülen askerlerin Güney'de konuşlanmasını istediğini ifade eden Koç, şunları kaydetti 
     ''Niye orta Irak, niye Kuzey Irak değil 'Özel bir anlaşma mı yaptınız' dedik. O bölgedeki duyarlılıklarımız belli, ulusal çıkarlarımız belli. AK Parti içinde de duyarlı arkadaşlarımız var. 'Eğer Kuzey Irak, bizim asker göndereceğimiz hedef bölgeler içinde yoksa, bu AK Parti grubundan zor geçer' denildi. Sayın Başbakan toplantıya çağırdı 'kimse açıklama yapmayacak' dedi. Biz soracağız, toplumu da uyaracağız. Bir tek cümleyle özetliyorum Türk milleti, evlatlarının başkalarını amaçları için çöllerde ölmesini istemiyor.'' CHP olarak bunu dile getireceklerini belirten Koç, ''Eğer çoğunluklarına dayanıp böyle bir karar alırlarsa, bakın uyarıyoruz oraya gönderdikleri askerlerimizden geriye tabutlar dönmeye başlarsa Sayın Başbakan bunun sorumlusudur, oy veren AK Parti'liler bunun sorumlusudur ve bunu altında kalırlar. Tıpkı çıkarttıkları pişmanlık yasasının altında kalacakları gibi'' diye konuştu. 
     İmar Bankası olayına da değinen Koç, bu konuda kendilere başvuran çok sayıda vatandaşın alacaklarının ödenmesini istediğini belirterek, hükümetin verdiği sözü en kısa sürede yerine getirmesini istedi. 
     Muhalefet yaparken yapıcı olmaya çalıştıklarını da belirten Koç, daha sonra şöyle devam etti 
     ''Biz yıkıcı muhalefet yapmak istesek, insanların duygularını sömürmek istesek, o bankanın önüne gider duygularını sömürürüz, ama öyle yapmıyoruz. Ama siz muhalefete cevap yetiştirmeye çalışıyorsunuz. Siz iktidarsınız, iktidar iş yapma yeridir. Bana laf yetiştireceğine otur işini yap. Benim görevim konuşmak, eleştirmek. 'Sert konuşuyorsunuz ' diyorlar. Bu yumuşağı... Önümüzdeki dönem görecesiniz nasıl sert konuşacağımızı.'' Koç, AK Parti'ye katılan milletvekilleriyle ilgili bir soru üzerine ise geçmişte yaşanan milletvekili transferlerine benzer olayların yaşanmaması gerektiğini söyledi. 
     
</TEXT>
</DOC>
