<DOC>
<DOCNO> 188295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sondun23.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuveyt'te kadınlara seçme ve seçilme hakkı geliyor... 
</HEADLINE>
<TEXT>

     Kuveyt hükümeti, kadınlara yerel seçimlerde seçme ve seçilme hakkı veren yasa tasarısını kabul etti. 
     Kuveyt gazeteleri, yasa tasarısının kabinede dün tartışılıp kabul edildiğini, ancak geçmişte kadınlara oy hakkı verilmesi çabalarını engelleyen meclis tarafından da kabul edilmesi gerektiğini belirtti. 
     İslamcı milletvekillerinden Velid Tabatabai, tasarının gelecek haftalarda meclise gelmesini beklediğini söyledi. 
     Kuveyt'in 1962 tarihli anayasası kadın ve erkeklerin eşit haklarını tanımasına rağmen, yürürlükte olan seçim yasası sadece 21 ve daha yaşlı erkeklere seçme ve seçilme hakkı tanıyor. 
     Başbakan Yardımcısı Muhammed Şarar, tasarının 16 üyeli Yerel Konsey seçimleri için kadınlara oy kullanma ve aday olma veya atanma hakkı tanıdığını belirtti. 
     Hiçbir yasama ve yürütme yetkisi olmayan konseyin üyelerinden 6'sı hükümet tarafından atanıyor. 
     Kuveyt Emiri Şeyh Cabir el Ahmed el Sabah'ın 1999'da kadınlara parlamento seçimlerinde oy verme hakkı tanıyan kararnamesi, üyelerinin tamamını erkeklerin oluşturduğu meclisteki muhafazakar ve İslamcı milletvekillerinin oylarıyla reddedilmişti. 
     
</TEXT>
</DOC>
