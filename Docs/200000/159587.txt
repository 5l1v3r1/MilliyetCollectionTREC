<DOC>
<DOCNO> 159587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/ekonomi/aeko.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Akçakoca Bu gidişle paralar batık kalacak 
</HEADLINE>
<TEXT>

BDDK Başkanı Engin Akçakoca, TBMM Yolsuzlukları Araştırma Komisyonu'na "Batık banka patronları yasal boşlukları kullanarak tahsilatı geciktiriyor, bu gidişle istenen ölçüde tahsilat yapılamaz" dedi 
     SALİHA ÇOLAK Ankara 

     Bankacılık Düzenleme ve Denetleme Kurulu BDDK Başkanı Engin Akçakoca, el konulan bankalardaki batık paranın tahsilinde yasal engellerle karşılaştıklarını belirterek, "Bu engeller kaldırılmazsa kamuoyunun beklentilerini karşılayacak boyutlarda tahsilat yapılamaz" uyarısında bulundu. 
     TBMM Yolsuzlukları Araştırma Komisyonu'na bilgi veren Akçakoca, bankalarda 40 milyar dolar battığını, batık banka patronlarından 1.7 milyar doların tahsil edilebildiğini, Hazine'den bu bankalara 21.7 milyar dolar aktarıldığını, 3 bin 800 gayrimenkule tedbir konulduğunu anlattı. Banka patronlarının yasal boşlukları kullanarak tahsilatı geciktirdiklerini söyleyen Akçakoca, bir bankayla ilgili davada dört kez avukat değiştirilmesiyle davanın, "yeni avukat dosya inceleyecek" gerekçesiyle 2 yıl ertelenerek zamanaşımına sokulduğunu belirtti. Alacakların hızla tahsili için yasa değişikliği gerektiğini vurgulayan Akçakoca, İcra İflas Yasası'nda değişiklik isteyeceklerini bildirdi. Akçakoca, "Yasal engeller kaldırılmazsa batık bankalardan kamuoyunun beklentisini karşılayacak boyutlarda tahsilat yapılamaz" dedi. 
     Dava aşamasında uygulanan taktiklerle tahsilatın geciktirilmesiyle dava öncesinde "sulh" yolunu denediklerini bildiren Akçakoca, Hayyam Gariboğlu ve Ceylan ailesiyle bu yolla anlaştıklarını kaydederek, "Diğerleriyle de görüşmelerimiz sürüyor" dedi. Akçakoca, reel faizler yüksek seyrederken bankalarda tehlike beklemenin mümkün olduğunu bildirdi. Akcakoca, zamanında gerekli müdahalelerin yapılmasıyla sistemin daha büyük yara almaktan kurtarıldığını ifade ederken, "Bıraksak ortada banka kalmazdı" dedi. 
     Komisyonun CHP'li üyesi Mahmut Yıldız, batık banka patronlarının varlıklarına el konulmasını engellemek için devir yoluna başvurmasını engellemek üzere bir öneride bulundu. Yıldız, batık kredilerin verilmeye başlandığı tarihten, bankanın Fon'a devrine kadar, banka patronlarının, 1, 2 ve 3. dereceye kadar akrabaları ve ticari ilişkide bulunduğu kişilerin mallarının tespit edilerek, "Nereden buldun" diye sorulmasını önerdi. 
     
     Korkmaz Yiğit de dinlenecek 
     Komisyon, bugün Merkez Bankası eski Başkanı Gazi Erçel'i, önümüzdeki hafta da Türkbank'ın satışıyla ilgili olarak Korkmaz Yiğit'i dinleyecek. Yiğit'e, eski başbakanlardan Mesut Yılmaz'ın da adının karıştığı iddia edilen, Türkbank'ın satış süreciyle ilgili soru yöneltilecek. Alaaddin Çakıcı'nın da devreye girdiği satış, tartışmalara neden olmuştu. 
     
Apel Çelik, şimdilik kurtaramadı      ANKARA Milliyet 

     1994'te TYT Bank'ı batıran Apel Çelik, bugüne kadar devam eden hukuk sürecinde tüm davalarını zamanaşımına uğratmayı başardı. 
     Yargıtay'daki temyiz davasında da aynı yöntemle üç yıl altı aylık ağır hapis cezasından kurtulmayı planlayan Çelik'in beklentisi gerçekleşmedi. Yargıtay 6. Ceza Dairesi, hileli iflas davasının 27 klasörden oluşan dosyalarını incelemek üzere karar tarihini 19 Haziran'a erteledi. Türkiye Turizm Yatırım ve Dış Ticaret Bankası'nın TYT Bank eski sahibi ve yöneticisi 14 sanık hakkında 1996'da açılan dava İstanbul 6. Ağır Ceza Mahkemesi'nce 2002'de karara bağlandı. 
     Mahkeme, 13 sanığın beraatine karar verirken, bankanın eski sahibi olan ve bankadan aldığı krediyle iflasında önemli bir rol oynadığı belirtilen Lapis Holding Şirketler Grubu sahibi Çelik'e üç yıl altı ay ağır hapis cezası verdi. 
     Çelik'in avukatlarının kararı temyiz etmesi üzerine dosya Yargıtay'a geldi. Davanın dünkü duruşmasında Çelik'in avukatları, bankanın 1994'te iflas ettiğini ve davanın 1996'da açıldığını, yerel mahkemenin kararını ancak 2002'de verdiğini belirtti. Yargıtay Başsavcılığı davaya ilişkin tebliğnamesinde de dosyanın zamanaşımına girdiği belirtildi. Dava 19 Haziran'a ertelendi. 
     
Erol Aksoy'dan avukat açıklaması      Bankacılık Düzenleme ve Denetleme Kurumu tarafından el konularak Tasarruf Mevduatı Sigorta Fonu'na devredilen İktisat Bankası'nın eski sahibi Erol Aksoy, dün gazetemizde yeralan haberle ilgili olarak şu açıklamayı yaptı 
     "Gazetenizdeki haberde Tasarruf Mevduatı Sigorta Fonu yetkililerine atfen, davalardan kaçma gayreti içinde olduğum, bu yolda 4 kez avukat değiştirdiğim, her avukat değişikliğinde yeni avukatlarca dosyaların incelenmesi gerekçesi ile en az ikişer ay süre kazandığım, bunun hakkın suistimali olduğu, bu yolun kullanmasının engellenmediği, bu nedenle davalarda ilerleme sağlanamadığı iddia edilmektedir. Oysa 15 Mart 2001 tarihinde İktisat Bankası'nın Fon'a devrinden sonra açılan ve görülen davalarda ilk günden itibaren, herhangi bir avukatın ayrılması ya da başka bir avukatın görev alması nedeniyle zaman kazanmaya yönelik hiçbir tasarrufta ya da girişimde bulunulmamıştır." 
     

</TEXT>
</DOC>
