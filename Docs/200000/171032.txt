<DOC>
<DOCNO> 171032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/ekonomi/eko03.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Osmanlı yanımız, kart kullanmamızı frenliyor 
</HEADLINE>
<TEXT>

   Visa Türkiye Genel Müdürü Berna Ülman, Türk tüketicisinin savunmacı Osmanlı yanı ile ilerici liberal yapısı arasında kaldığını söyledi 
      EKONOMİ SERVİSİ 
   
   Visa AB bölgesi tarafından Sever İmpeks araştırma şirketine İstanbul, Ankara ve Çorlu'da 16 - 50 yaş arasındaki katılımcılar baz alınarak yaptırılan araştırmada, Türkiye'de banka kartı kullanan tüketicilerin diğer AB ülkelerine oranla daha sofistike ve detaycı olduğu ortaya çıktı. 
   Araştırma sonuçlarını açıklayan Visa Türkiye Genel Müdürü Berna Ülman, Türk tüketicisinin savunmacı ve ilerici etkiler arasında gidip geliğini kaydederek, "Osmanlı tarafımız da savunmacı etkide rol oynuyor" dedi. Ülman, ilerici etkilerin ise 80'li yıllardan bu yana ivme kazanan batılılaşma ve liberalleşme olduğunu kaydederek, bu etkinin alışveriş konusunda tüketiciyi cesaretlendirdiğine dikkat çekti. 
   
   Harçlıklar banka kartıyla 
   Ülman, Türkiye'deki banka kartı sahiplerinin yüzde 99.5'inin nakit para çekmek için kart kullandığını, sadece yüzde 0.5'lik kısmın banka kartını alışverişte de kullandığını belirtti. Türk tüketicisinin borçlanmayı sevmeyen bir tablo çizdiğini de ifade eden Ülman, kart sahibinin faizle ödenen herşeyi borç olarak kabul ettiğine dikkat çekti. Ülman, borcuna sadık olan Türk tüketicisinin, geri ödeyebileceği borçlar altına girmek istediğini söyledi. 
   Visa Türkiye Genel Müdür Yardımcısı Nur Öztin Kurak ise gençlerin banka kartlarını prestij için kullandığına dikkat çekerek, "Gençlere harçlıkları kredi kartı ile verilebilir" dedi. 
   
   'Faiz düşerse kart kullanımı artar'    Ülman, faiz oranlarının düştüğü bir ortamda kredi kartı kullanımının daha avantajlı olduğuna dikkat çekerek, Türkiye'nin hem kredi kartı adedinde hem de kullanımında AB ülkeleri arasında üçüncü sırada olduğunu söyledi. Nakit kullanımının toplam tüketim içindeki payı yüzde 77 olarak tespit edilirken, yüzde 6'sı Visa olarak belirlendi. Harcalamaların ATM'lerden çekilen nakitle gerçekleştirilen payı ise toplam oranın yüzde 5'i tespit edildi. Araştırmada, indirim ve promosyonları yakından takip eden detaycı Türk tüketicisinin, banka kartlarını sadece nakit çekme amaçlı kullandığı da ortaya çıktı. 
   
   
</TEXT>
</DOC>
