<DOC>
<DOCNO> 172684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/spor/aspo.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın aldığı kredi camiada büyük endişe yarattı 
</HEADLINE>
<TEXT>
   Saatli bomba 
   Başkan Canaydın'ın, anlaşma öncesi kendisine yollanan raporda, uyarıldığı öğrenildi. Raporda, AG'nin uygulayacağı 10 komisyonun çok yüksek olduğuna dikkat çekildi. Ayrıca, komisyonla gelecek paranın 99 milyon değil, 90 milyon dolar olacağı hatırlatıldı. AG'nin teminat olarak sadece stat haklarını değil, birçok garanti istediği ortaya çıktı. 
      
   Sakıncalar anlatıldı 
   GALATASARAY'IN, ABD'nin AG şirketinden almaya çalıştığı 99 milyon dolarlık kredi, camiada büyük çalkantılara neden oldu. Kredi müjdesi ile camiayı saran ilk heyecan, AG şirketinin araştırılması sonucu endişeye dönüştü. Florya'daki imza töreninin hemen ardından, anlaşmanın detayları da yavaş yavaş ortaya çıkmaya başladı. Ayrıca bu sözleşmenin imzalanmasından önce finans dünyasındaki Galatasaraylı bankacı uzmanların hazırladığı dosyayı, Başkan Özhan Canaydın'a göndererek anlaşmanın sakıncalarını anlattığı öğrenildi. 
   
   "Yüzde 2 olmalı" 
   CANAYDIN'A yollanan rapordaki uyarılar dikkat çekiyor. Galatasaray'ın, libor 1.77'lik faizin yanı sıra kredinin banka hesabına yatırılmasından hemen sonra AG şirketine 9 milyon dolar tutan yüzde 10'luk komisyonu ödemek zorunda olduğu ortaya çıktı. Ancak aynı raporda uzmanlar, bu komisyon ücretinin çok yüksek olduğu ve normalde yüzde 2'yi geçmemesi gerektiği görüşünü savunuyorlar. AG'nin, projenin risk taşıması nedeniyle komisyonu yüksek tuttuğu belirtilen raporda, ABD'li şirketin güvenirliliğinin araştırılması da tavsiye ediliyor. 
   
   "Som araştırılmalı" 
   GALATASARAYLI uzmanların raporunda, imza törenine AG adına katılan Sahip Som da yer alıyor. Sarı - Kırmızılı kulübün, kredinin hazırlık aşamasında vermesi gereken 377 bin dolarlık harç, gider ve onay masraflarının, Som'un sahibi olduğu Som İnternational Consulting Financial Services adına İsviçre'nin Zürih kentindeki Coutts Bank'a yatırılacağı hatırlatılıyor. Ancak raporu hazırlayan finans uzmanları, Zürih'teki bu bankadan, Som hakkında araştırma yapılması ve hangi projelere imza attığının öğrenilmesi gerektiğinin altını çiziyor. 
   
   Teminat sorunu 
   CİM - Bom'un, AG'den alacağı kredinin gerçek miktarının 132 milyon dolar olduğu da gözden kaçmıyor. Bu şirket ile yapılan anlaşma gereği, söz konusu paranın 33 milyon dolarının teminat olarak, AAA yüksek kredibilite notu taşıyan bir bankaya yatırılması gerektiği de vurgulanıyor. Galatasaray, Türkiye'de bu notu taşıyan banka olmadığı için 33 milyon dolar ile ilgisi olmadığını savunuyor. Ancak uzmanların raporuna göre, kredi Türkiye riskinden çıkıp, AAA riskine giriyor ve Sarı - Kırmızılı kulübü tehlikeye atıyor. 
   
   Komik tazminat 
   RAPORDA, 9 milyon dolarlık komisyon kesintisi yüzünden Galatasaray'ın eline geçecek paranın 99 değil 90 milyon dolar olacağı da hatırlatılıyor. Ayrıca, yönetimin ağustos kongresinde, kredinin alınması için, teminat olarak sadece Ali Sami Yen Stadı'nın üst kullanım haklarının devrine onay istemeyeceği, AG'nin talep ettiği borç senetleri, ipotek, gelir temlikleri ve anlaşmalı alacakların temliğinin de ele alınacağı öğrenildi. Bu arada AG'nin, sadece 20 ile 5 bin dolar arası tazminatı kabul etmesi de komik bulunuyor. 
   
   Uzman gözüyle 
   Bu kredi baş ağrıtır    TARIK YILMAZ 

   Galatasaray'ın yaptığı kredi anlaşması sıradan gibi görünmesine karşın ağır yaptırımlarıyla dikkat çekiyor. Öncelikle, aracı Som İnternational'e verilecek yüzde 10'luk komisyon fahiş oran olarak görünüyor. Bu komisyon peşin alındığı için, kullanılacak 99 milyon dolarlık kredinin maliyetini çok yükseltiyor. 
   Basit bir hesapla kredi anlaşmasında toplam kredi tutarı 132 milyon dolar, Galatasaray'ın cebine girecek para ise 99 milyon dolar. Bu durumda ödenecek faiz, komisyon ve diğer masraflar yüzde 25'lik bir maliyet anlamına geliyor. 
   Bir diğer sorun ise karşı tarafın risk sermayesi şirketlerine borçlanma senedi çıkarabileceğine ilişkin taahhüt. Dünyada risk sermayesi şirketleri Venture Capital , elindeki projesi için kredi arayan tanınmamış firmalara yüksek faizlerle kredi veren şirketler olarak tanınıyor. Batma riski yüksek olan bu projelere para yatıran risk sermaye şirketlerinin bir kısmı kredi verdiği firmaları ele geçirme gibi "ulvi" amaçlar güttüğü de, bu işin içinde olan bankacılar tarafından dile getiriliyor. 
   Genellikle tanınmamış firmalara yatırım yapan bu şirketlerle Galatasaray'ın aynı karede anılmasını şaşkınlıkla karşılayan bir bankacı, "İşin içine risk sermayesi girdiğinde libor'un üzerinde 6 -7 puanlık faizler konuşulmalı. Ama bu şirket libor artı 1.77 ile kredi veriyor. Bu fazla iyimser rakam" diyor. Bankacının, risk sermayesi ile ilgili yorumu ise hayret verici 
   "Bu işe para yatıranların bir kısmı karaparacı. Bu olayla ne kadar örtüşür bilemem ama, bu kadar yüksek komisyon insanı şüphelendirecek boyutta. Eğer şartlar buysa Galatasaray bu krediyi hiç onaylamamalı." 
   Yurtiçindeki bankalardan borç para bulamayan Galatasaray'ın yapılan anlaşma gereği kredinin yüzde 25'i 33 milyon dolar için dünya sıralamasında ilk 50'deki bankalardan teminat mektubu alması ise olanaksız görünüyor. Sonuç olarak bu kredi Türkiye'nin köklü kulübünün umarım başını ağrıtmaz. 
   
   
</TEXT>
</DOC>
