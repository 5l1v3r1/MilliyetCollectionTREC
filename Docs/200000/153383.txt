<DOC>
<DOCNO> 153383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/guncel/gun10.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fiş yok' dedi kapıcı oldu .. 
</HEADLINE>
<TEXT>

     SONER KOCAER PELİN TEKEŞ DHA 

     İl sağlık müdürleri toplantısı için 17 Nisan'da Antalya'ya gelen Sağlık Bakanı Recep Akdağ, Devlet Hastanesi'ni gezerken, vatandaş gibi sıraya girip gişede görevli Yüksel Ardıç'tan Dahiliye Kliniği Çocuk Servisi için sıra fişi istedi. Ardıç ise Akdağ'a "Çocuk Servisi'ne fiş buradan alınmıyor" karşılığını verdi. "O zaman dahiliye fişi ver" diyen Akdağ, "Genel Cerrahi vereyim" yanıtıyla karşılaştı. 
     
     'HİÇ FİŞ KALMAMIŞTI' 
     Bu yanıtlarla zor durumda kalan hastane yönetimi, Ardıç'ı protokol kapısında kapıcı olarak görevlendirdi. Ardıç, "Bakan dahiliye fişi istedi. Sıra için fiş kalmamıştı, ben de genel cerrahi servisini önerdim" dedi. "Fiş cezası"na çarptırılan Ardıç'ın, hastanenin temizlik işini yürüten Altınay firmasının kadrosunda olduğu anlaşıldı. 
     
     YAPABİLECEĞİ İŞTE ÇALIŞSIN 
     Antalya Devlet Hastanesi Başhekimi Dr. Arif Bulut ise, Ardıç'ın görev yerinin değiştirilmesinin, Akdağ'a fiş verilmesi olayıyla ilgisi olmadığını öne sürdü. Bulut, "Zaten bu kişi temizlik firmasında çalışıyor, herkes yapabildiği işte çalışmalı" dedi. 
     


GÜNCEL 




















</TEXT>
</DOC>
