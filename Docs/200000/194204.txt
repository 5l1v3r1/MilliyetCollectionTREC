<DOC>
<DOCNO> 194204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sondun15.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Skandallar sarayı... Eski Özel Sekreteri Prens Charles'ı savundu 
</HEADLINE>
<TEXT>

     Hakkındaki yeni iddialar yüzünden zor günler geçiren İngiltere veliahdı Prens Charles'a, eski özel sekreterinden destek geldi. 
     The Daily Telegraph gazetesine bir makale yazan Sir Stephen Lamport, basını, Prens Charles ile ilgili olarak ortaya atılan saçma-sapan iddiaları fazla takip edip gereksiz şekilde yer vermekle suçladı. Sir Stephen, bu iddiaların Prensin değerini azalttığını ve ülkede yaşayan her bireyin yaşamını daha iyi yapabilmek için uğraşan bu kişinin cesaretini kırdığını savundu. 
     Sir Stephen, kendisinin 10 yıl boyunca Prens Charles'ın özel sekreterliğini yaptığına da dikkati çekerek, şunları kaydetti 
     ''Bu 10 yıl boyunca Prens hakkında saçma, temelsiz bir iddianın ortaya atılmadığı tek bir gün olmadı. Bu tür doğruluğu hiçbir zaman kanıtlanmamış iddialar, Prens Charles'ın ülkesinde yaşayan bireylerin yaşamlarına yönelik olarak gösterdiği çabaların önüne geçiyor. Onun dikkatini dağıtıyor.'' Prensin, halkının yaşamını iyileştirmek için gerçek ve yürekten gelen çabalar sarf ettiğini de belirten Sir Stephen Lamport, ''Eğer bu çabalar olmasa toplum olarak gerçekten çok yalnız ve fakir oluruz. Kimse bu çabaları küçük görmesin'' uyarısında bulundu. 
     Bilindiği gibi Prens Charles hakkındaki yeni skandal, eski bir uşağının, Prens ve geçen yıl istifa eden yardımcısı Michael Fawcett arasındaki ''cinsel ilişki'' iddialarıyla patlamıştı. 
     İddiaların, Mail on Sunday gazetesinde yayımlanacağını haber alan Fawcett, mahkemeden yayın yasağı koydurmuş, ama bu da olayın konuşulur hale gelmesine engel olamamıştı. 
     Geçen perşembe gecesi Asya turunu sürdüren Prens Charles da bir açıklama yaparak, kendisi ve yardımcısı Fawcett arasında ''cinsel ilişki'' iddialarını dile getirmeden, ''ortaya atılanlar tümüyle yalan'' demişti. 
     Ancak bu açıklama da dedikoduları durdurmaya yetmemiş, olay dün başta İtalya olmak üzere pek çok Avrupa ülkesinde, basın ve internet yoluyla yayılmaya devam etmişti. 
     Bu arada, basın bugün de iddia sahibi uşak George Smith'in, Mail on Sunday gazetesinden 6 rakamla ifade edilebilecek büyüklükte bir para aldığını öne sürdü. 
     
</TEXT>
</DOC>
