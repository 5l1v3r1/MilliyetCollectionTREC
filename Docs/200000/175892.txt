<DOC>
<DOCNO> 175892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sondun22.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, Filistinli mahkumları serbest bırakmaya başladı 
</HEADLINE>
<TEXT>

     İsrail, Ortadoğu yol haritasının desteklenmesi çerçevesinde iyi niyet girişimi olarak, 73 Filistinli mahkumu daha serbest bırakmaya başladı. 
     Bazı mahkumların, İsrail'in kuzeyindeki Hayfa kenti yakınında bulunan Damon cezaevinden Batı Şeria ve Gazze Şeridi'ndeki kontrol noktalarına götürülerek serbest bırakıldığı bildirildi. 
     Cezaevi sözcüsü, serbest bırakılmasına başlanan mahkumların hırsızlık ve İsrail'e yasadışı yollardan girmek gibi suçlardan hüküm giydiğini söyledi. 
     Mahkumların serbest bırakılması, İsrail'de Salı günü düzenlenen 2 intihar saldırısı yüzünden ertelenmişti. İsrail, 6 Ağustos'ta da 334 mahkumu serbest bırakmıştı. 
     Bu arada Filistinli örgütler, mahkumların serbest bırakılmasını ''oyun'' olarak niteledi. 
     Hamas liderlerinden Abdülaziz El Rantisi, ''bunun bir kötü niyet göstergesi olduğunu'' söyleyerek, ''Gerekli olan, tüm siyasi tutukluların serbest bırakılmasıdır, sadece birkaç düzine adi suçlunun değil'' dedi. 
     İsrail cezaevlerinde, çoğu, terörist faaliyetlere katıldığı iddia edilen 6 bin dolayında Filistinli mahkum bulunuyor. 
     
</TEXT>
</DOC>
