<DOC>
<DOCNO> 184898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/siyaset/siy10.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Orman arazilerine tapu verilemeyecek 
</HEADLINE>
<TEXT>

   Yargıtay, orman arazisinin kişiler üzerine tesciline, "Orman açıklıklarına yapılan tesislere tapu verilemez" diyerek karşı çıktı 
   ANKARA Milliyet 

   
   Yargıtay, etrafı ormanla çevrili taşınmazların özel mülke dönüştürülemeyeceği kararını verdi. Tapuda kayıtlı olmayan 27 bin 472 metrekare büyüklüğündeki taşınmazın "kazandırıcı zamanaşımı zilyetliği yoluyla" adına tescilini isteyen bir kişinin başvurusu üzerine yerel mahkeme talebi kabul etti. Ancak karar Hazine tarafından temyiz edildi. Dosyayı inceleyen Yargıtay 20. Hukuk Dairesi kararı oybirliğiyle bozarken, taşınmazın kesinleşen orman kadastrosu bulunduğu, orman içi açıklıklarda tarım ve inşaat, hayvancılık amacıyla ağıl yapılamayacağı, bu kesimlerin özel mülke dönüştürülemeyeceği belirtildi. 
   Kararda, orman içi açıklıklardan yararlanabilmek için zorunlu olarak ormanın kullanılacağı belirtilerek şöyle denildi "Bu kullanım nedeniyle yeni yer açma ve genişletme, yangın oluşması önlenemeyecek ve orman bütünlüğü bozulacaktır. Öncesi orman olan ve ormandan açılan taşınmazlar, Orman Yasası ve Yargıtay uygulamaları gereği oluşan kesin içtihatlara göre zaten orman sayılmaktadır. Yasa koyucu, hangi nedenle olursa olsun, orman içi açıklıklarda tarım ve inşaatla özel mülke dönüşme yolunu kapamıştır. Devlet ormanlarının herhangi bir suretle yanmasından veya açıklıklarından faydalanılarak işgal, açma veya herhangi şekilde olursa olsun, yapılacak her türlü yapı ve tesisler şahıslar adına tapuya tescil olunamaz. Buralara orman idaresince el konulamaz, yanan yerlerdeki enkaz bile kişilere satılamaz." 
   Cumhurbaşkanı Ahmet Necdet Sezer de aynı nedenlerle hükümetin Anayasa değişikliğini veto etmişti. 
   
</TEXT>
</DOC>
