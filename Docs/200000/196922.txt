<DOC>
<DOCNO> 196922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/dunya/adun.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Özgür ülkelerden nefret ediyorlar' 
</HEADLINE>
<TEXT>

   İstanbul'daki terör saldırıları Londra'da düzenlenen Blair - Bush zirvesini gölgeledi. ABD Başkanı Bush, "Özgür ülkeleri sindirmeye çalışıyorlar ama başaramayacaklar" dedi 
      DIŞ HABERLER SERVİSİ 

   
   İstanbul'da dün meydana gelen ve merkezi İngiltere'de bulunan HSBC bankasının genel müdürlüğüyle İngiltere Başkonsolosluğu'nu hedef alan bombalı saldırılar, ABD Başkanı George W. Bush'un İngiltere ziyaretinin gündemine bomba gibi düştü. Tüm dünya basınının Londra'daki Bush - Blair zirvesine odaklandığı gün meydana gelen saldırılar, zirveye gölge düşürürken, ABD Başkanı Bush ve İngiltere Başbakanı Blair'in, dün düzenledikleri ortak basın toplantısında da ana gündem maddesini oluşturdu. Basın toplantısında kurbanların ailelerine, Türk hükümetine ve halkına başsağlığı dileyen iki lider, saldırıların, terörle mücadeledeki kararlılığı artırması gerektiğini söyledi. 
   Londra'da, Dışişleri Bakanlığı'nda düzenlenen basın toplantısında ABD Başkanı George W. Bush, terörizmin şeytani doğasını gösterdiğini belirtti ve "Teröristlerin özgür ülkelerden nefret ettikleri bu saldırıyla bir kez daha ortaya çıktı. Özgür ülkeleri demoralize etmeye, sindirmeye çalışıyorlar ama başaramayacaklar" dedi. İstanbul'da masum insanların hedef olduğunu, teröristlerin insan hayatını hor gördüklerini söyleyen Bush, El Kaide ile mücadele için İngiltere ve Türkiye'yle istihbarat paylaşmaya devam edeceklerini de kaydetti. Bush, El Kaide'nin, Müslümanları öldürdüğüne de dikkat çekti. 
   
   Geri dönüş yok 
   İngiltere Başbakanı Tony Blair de, İstanbul'daki saldırıların, terörizm karşısında geri dönüş olmayacağını bir kez daha kanıtladığını belirtti ve saldırılarda Müslümanların hedef olduğuna dikkat çekti. Hayatlarını kaybedenler arasında bazı İngiliz vatandaşlarının da olduğunu belirten Blair, saldırıların, özellikle Bush - Blair zirvesi sırasında düzenlendiğini ima eden bir gazeteciye, "Saldırıdan Başkan Bush ya da İngiltere - ABD ittifakı değil, teröristler sorumlu" yanıtını verdi. 
   
   'Zamanlama kasıtlı' 
   Bu arada Alman istihbarat servisleri koordinatörü Ernst Uhrlau, Türkiye'deki İngiliz hedeflerine yönelik saldırının, özellikle ABD Başkanı Bush'un İngiltere ziyaretiyle aynı zamanda düzenlenmiş olabileceğini, bu zamanlamanın El Kaide'nin işleyiş tarzına uygun olduğunu söyledi. 
   
      'Özgürlük harika bir şey' 
   Basın toplantısında Irak'taki duruma da değinen ABD Başkanı Bush, "Irak'taki asker sayımız ne olursa olsun, görevimize devam edeceğiz" dedi. "İngilizler başta olmak üzere dünyadaki birçok milletin neden kendisinden nefret ettiği " şeklindeki bir soru üzerine Bush, "Özgürlük harika bir şey, bakın burada da, halklar düşündüklerini bu sayede söyleyebiliyor. Benden neden nefret ettiklerini bilmiyorum" dedi. 
   
   Bush'u Saddam gibi devirdiler    ABD Başkanı Bush'un Londra ziyaretini protesto eden on binler, dün maket heykelini böyle yıktı. Trafalgar Meydanı'nda okunan ezandan sonra göstericiler, heykeli kaplayan altın renkli örtüyü çekerek açtı. Elinde bir füzeyle karikatürize edilen 5 metrelik Bush heykeli, ABD askerlerince Bağdat'ta yıkılan Saddam heykeli gibi boynuna halat geçirilerek, büyük bir gürültüyle 10'dan geriye doğru sayımla aşağı çekilip devrildi. 
   
   
   
</TEXT>
</DOC>
