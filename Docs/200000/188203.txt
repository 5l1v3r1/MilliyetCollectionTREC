<DOC>
<DOCNO> 188203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sontur33.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan geçerli tüm oyları alarak, yeniden Genel Başkan oldu... 
</HEADLINE>
<TEXT>

     AK Parti 1. Olağan Büyük Kongresi'nde, Siirt Milletvekili Recep Tayyip Erdoğan, geçerli 1358 oyun tamamını alarak yeniden Genel Başkan seçildi. 
     Kongrede, konuşmaların ardından, AK Parti'nin kuruluşundan bugüne kadar geçen sürecin anlatıldığı ''Ak Yürüyüş'' adlı sinevizyon gösterisi yapıldı. Erdoğan, gösterinin ardından, eşi Emine Erdoğan ile birlikte kongre salonundan ayrıldı. 
     AK Parti Genel Başkan Yardımcısı Dengir Mir Mehmet Fırat, faaliyet raporunu okudu. Dilek ve temennilerin ardından, 14 şeffaf sandıkta oy verme işlemi başladı. Ağrı Milletvekili Cemal Kaya'nın AK Parti'ye katılmasıyla, bugünkü seçimlerde oy kullanacak delege sayısı, 1463'en 1464'e yükseldi. Kongrede, 1358 delege oy kullanırken, TBMM Başkanı olması nedeniyle Bülent Arınç oy kullanmadı. 
     Oy verme işleminin bitmesinin ardından yapılan sayımda, Genel Başkanlığı, seçime tek aday olarak giren Recep Tayyip Erdoğan kazandı. Erdoğan, geçerli 1358 oyun tamamını alarak yeniden Genel Başkan seçildi. 
     
     MKYK, MDK VE GMPDHK SEÇİMLERİ SONA ERDİ, OY AYRIM VE SAYIMINA GEÇİLDİ 

     AK Parti 1. Olağan Büyük Kongresi'nde, Merkez Karar ve Yönetim Kurulu MKYK , Merkez Disiplin Kurulu MDK ve Genel Merkez Parti İçi Demokrasi Hakem Kurulu GMPDHK üyelikleri için yapılan oylama işlemi de sona erdi. 
     Genel Başkan ve Başbakan Tayyip Erdoğan'ın da oy kullandığı seçimler sonucunda parti yetkili kurullarına seçilenlerin belirlenmesi için oy ayrım ve sayımına geçildi. 
     AK Parti 1. Olağan Büyük Kongresi, seçim sonuçlarının ilanının ardından çalışmalarını tamamlayacak. 
     

     
</TEXT>
</DOC>
