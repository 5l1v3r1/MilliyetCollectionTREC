<DOC>
<DOCNO> 173959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/soneko18.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Economist Intelligence UNIT Büyüme vasat ve değişken 
</HEADLINE>
<TEXT>

     -''2003 ÜLKE RAPORU TÜRKİYE''... 
     -ECONOMIST INTELLIGENCE UNIT'IN ÜLKE ANALİZLERİ RAPORU'NDA, TÜRKİYE'YE İLİŞKİN VERİLER, KOCAELİ SANAYİ ODASI TARAFINDAN TÜRKÇE YAYIMLANDI İZMİT A.A - 06.08.2003 - Kocaeli Sanayi Odası, The Economist dergisine bağlı ekonomik bilgi toplama birimi Economist Intelligence UNIT'in ülke analizleri raporundaki Türkiye verilerini yayımladı. 
     Türkçe çevirisini Oda'nın ekonomik danışmanı Ebru Ergin'in yaptığı, temel veriler, politika, kaynaklar ve altyapı, ekonomi, ekonomik sektörler, dış ticaret ve eklerden oluşan rapor, ''sermaye çıkışları, doğrudan yabancı yatırımlar, ticaret açığı, toplam dış borç ve döviz rezervlerinin etkileri'' konusundaki verileri içeriyor. 
     Temel Ekonomik Göstergeler başlığı altındaki bölümde, geçen yıl Gayrı Safi Yurt İçi Hasıla'da GSYİH büyümenin yüzde 7.8, yıl sonunda TÜFE ortalamasının yüzde 29.7, cari hesap dengesinin GSYİH'ye oranının yüzde -1, dış borcun 131.6 milyar dolar, dolar bazında döviz kuru ortalamasının 1 milyon 507 bin 226 lira olduğu yer alıyor. 
     Türkiye'de tüketici taleplerinin karma ekonomiye yönlendirildiği, imalat ve hizmet sektörlerinin en önemli sektörler sayıldığı ifade edilen raporda, reform politikalarının 1998'den itibaren hız kazandığı, büyümenin vasat ve değişken devam ettiği belirtildi. 
     Uzun yıllardır yüksek enflasyonun varlığı hatırlatılan raporda, gelir dağılımının bozukluğuna da dikkat çekildi. 
     Raporda, bankaların halen 2000-2001 krizlerinden kurtulmaya çalıştığı görüşüne de yer verilirken, ''Finansal kurumlar, 2002'deki gayri safi katma değerin yüzde 3.8'ini, 2001'de ise yüzde 3.7'sini yaratmıştır. 2000 yılında 80 olan banka sayısı şu an 'tür. Sayıdaki düşüşün temelinde, teşvik edilmekte olan birleşmeler vardır. Fakat yine de en önemli sebep, Bankacılık Düzenleme ve Denetleme Kurumu tarafından bankaların devralınmasıdır'' denildi. 
     Dış ticaretin 1990'lı yılların başından itibaren aşama aşama liberalleştiği ifade edilen raporda, dış ticaret verilerine ilişkin ayrıntılı bilgilere de yer verildi. 
     ''Sermaye akışı ve dış borç, yabancı rezervler ve döviz kuru'' başlıkları altında derlenen veriler de, ekonomik dengelerde son durumun anlatıldığı raporda, yaşanılan son sermaye çıkışlarının, IMF kredisi ile dengelendiği kaydedildi. 
     
</TEXT>
</DOC>
