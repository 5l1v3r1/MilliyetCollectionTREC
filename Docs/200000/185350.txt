<DOC>
<DOCNO> 185350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sonspo12.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst Nihat'ın rakibimiz olması gurur verici.. 
</HEADLINE>
<TEXT>

     Galatasaray Kulübü 2. Başkanı ve Basın Sözcüsü Ali Dürüst, bu sezon kendi evlerinde Şampiyonlar Ligi'nde ilk maçlarını oynayacaklarını hatırlatarak, ''Real Sociedad maçı zorlu geçecek, taraftarımızın desteğine ihtiyacımız var'' dedi. 
     Şampiyonlar Ligi ön elemesinde CSKA Sofya'yı 3-0'lık skorlarla yenerek Avrupa kupalarında iyi bir başlangıç yaptıklarını kaydeden Dürüst, şöyle devam etti 
     ''Şampiyonlar Ligi'nde ise kendi sahamızda ilk maçımıza çıkacağız. Seyirci faktörü yarınki karşılaşmada çok önemli. Rekor sayıda taraftarımızın yarınki maça geleceğini biliyorum. Seyircimizin de desteği ile evimizdeki maçlarımıza galibiyetle başlayacağız.'' 
     
     NİHAT... 

     Ali Dürüst, milli futbolcu Nihat Kahveci'nin yarınki maçta rakipleri olmasının, karşılaşmaya ayrı bir keyif verdiğini söyledi. 
     Real Sociedad'ın ligde son maçını kaybetmesinin bu karşılaşma için ölçü olmayacağını dile getiren 2. Başkan ve Basın Sözcüsü Dürüst, ''Geçtiğimiz sezon lig şampiyonluğunu kıl payı kaçırdılar. Güzel bir maç olacak. Hızlı ve etkili oynuyorlar. Nihat'ın bu maçta rakibimiz olması da ayrı bir keyif veriyor'' şeklinde konuştu. 
     
     ULAŞIM İÇİN TEDBİRLER ALINIYOR 

     Dürüst, Real Sociedad karşılaşması öncesinde özellikle ulaşım açısından gerekli önlemlerin alındığını ifade etti. 
     İstanbul Büyükşehir Belediyesi'nin otobüs seferlerini yine düzenleyeceğine dikkat çeken Ali Dürüst, bu konuda bir sorun çıkmayacağını sözlerine ekledi. 

     
</TEXT>
</DOC>
