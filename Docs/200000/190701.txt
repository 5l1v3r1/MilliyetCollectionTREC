<DOC>
<DOCNO> 190701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sondun57.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tony Blair'i eleştiren milletvekili, partiden atıldı 
</HEADLINE>
<TEXT>

     Irak savaşı sırasında ABD Başkanı George Bush ve bağlı olduğu İngiliz İşçi Partisi'nin lideri Başbakan Tony Blair'i eleştiren milletvekili George Galloway, bugün partisinden ihraç edildi. 
     Karara tepki gösteren Galloway, partisinin kendisi hakkında yaptığı toplantıyı ''kanguru mahkemesi'' olarak nitelendirdi. 
     Bu deyim, kanunların usulsüz uygulandığı yetkisiz mahkeme anlamına geliyor. 
     Galloway, partisince özellikle geçen Mart ayında, Abu Dabi televizyonuna verdiği bir demeç nedeniyle suçlanıyordu. İşçi Partisi, tecrübeli politikacıyı, savaş sırasında Araplara, İngiliz güçlerinin de dahil olduğu koalisyon güçlerine direnmeleri çağrısı yapmakla, savaş halindeki İngiliz askerlerine, emirlere itaatsizlik çağrısı yapmakla suçladı. 
     Galloway, İngiltere'de, Irak savaşına karşı muhalefetin başını çekenlerden biriydi. 
     
</TEXT>
</DOC>
