<DOC>
<DOCNO> 194552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sondun27.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
"Akıllı" kıyafetler geliyor 
</HEADLINE>
<TEXT>

     Ortamın sıcaklığına ayak uydurabilen ve böylece kullanıcısının terlemesini önleyen bluz geliştirildi. Bluzun kolları artan sıcaklıkla birlikte kısalıyor. 
     Kendi kendine kısa kollu hale gelen bluz, Floransa'daki Corpo Nove firması tarafından geliştirildi. Mühendis Stefano Carosio, naylondan ve nitinol alaşımından yapılan bluzun programlanması halinde sıcaklıkla birlikte kısa kollu hale geldiğini söyledi. Carosio, bluzun aynı zamanda fön makinesiyle ütülenebildiğini kaydetti. 
     İtalyan kumaş bilimcisi Alexandra Fede, çok sayıda firmanın ''akıllı'' kıyafet prototipleri geliştirdiğini belirtti. Fede, 5 yıl içinde yaygınlaşacağına inandığı bu kıyafetlerin sadece şık olmadığını, işlevleriyle kullanıcısının hayatını kolaylaştırdığını söyledi. 
     Paris'teki bir sergide tanıtımı yapılan akıllı kıyafetlerin arasında, kalp atışını ve vücut sıcaklığını ölçen ve kullanıcısının ruh haline göre renk değiştiren elbise, spor sırasında vücut ısısını, ter miktarını ve nabzı ölçen üstler, omuriliğinin şeklini tespit edip sırt ağrısı çeken kullanıcıyı uyaran kıyafetler, MP3 çalarlı eşofman takımları ile binicilik gibi tehlikeli spor dallarıyla uğraşanlar için üretilen, boyun ve omuriliği koruyan hava yastıklı kıyafetler bulunuyor. 
     Sergide en fazla ilgi çeken kıyafetlerden biri Fede tarafından geliştirilen JoyDress isimli masaj yapan elbise. ABD'deki Du Pont firması tarafından üretilen elbiseye sigara paketi büyüklüğünde bir bilgisayarın monte edildiğini belirten Fede, bu bilgisayarın elbisenin içine dikilen çok sayıda yastıkçığın titreşmesini sağladığını söyledi. 
     
</TEXT>
</DOC>
