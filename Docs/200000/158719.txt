<DOC>
<DOCNO> 158719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sonspo26.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta bilet krizi.. Yönetime protesto... 
</HEADLINE>
<TEXT>

     Beşiktaş Kulübü Olağan Divan Kurulu toplantısı bugün yapılırken, divan kurulu üyeleri, yarın yapılacak Beşiktaş-Galatasaray maçına bilet bulumamaktan yakınarak, kulüp yönetimini protesto etti. 
     Kabataş Erkek Lisesi'nde gerçekleştirilen toplantıya, kulüp başkanı Serdar Bilgili ve yöneticilerin büyük bir bölümü katılmazken, yönetimi genel sekreter İsmail Ünal, altyapı komitesi başkanı Hüseyin Mican, yöneticiler Behçet Ümitlen ve Ahmet Kavalcı temsil etti. 
     Basın mensuplarının yalnızca görüntü almasına izin verilen ve daha sonra medyaya kapatılan toplantıda, divan kurulu üyelerinin Galatasaray maçına bilet bulamadıkları için yönetime tepkilerini dile getirdikleri öğrenildi. 
     Divan kurulu başkanı Şeref Nasır, toplantı sonrası basın mensuplarına yaptığı açıklamada, kendilerinin yönetimden 60 bilet isteğinde bulunduğunu, buna önce ''evet'' denildiğini, ancak daha sonra bilet kalmadığının belirtildiğini ifade ederek, ''Maalesef tüm çabamıza rağmen bizlere 15 bilet verildi. Tepkilerimiz sonrası dün akşam 5 tane daha gönderildi. Biz bir kriz yaratmak istemiyoruz, ama böylesine önemli bir maçta divan kurulu üyelerine gereken bilet verilmeliydi'' diye konuştu. 
     Bu arada, yıllık genel kurul, 30 yıllık da divan kurulu üyesi olduğunu belirten Hidayet Yavuz, Galatasaray maçına bilet bulamamaktan yakınarak, ''100. yılımızda böylesine önemli bir maçı seyretmek isterdim. Şu anda kulübün en yaşlı üyelerinden biriyim, ama bilet bulamadım'' dedi. 
     Bu arada Şeref Nasır, Almanya'dan gelen yakınları için bilet bulamadığından, karaborsadan 2 bilet almak zorunda kaldığını söyledi. 
     
     BORÇ 26 TRİLYON LİRA 
     Beşiktaş Kulübü Divan Kurulu Başkanı Şeref Nasır, kulübün borcunun 26 trilyon 793 milyar 400 milyon lira olduğunu açıkladı. 
     Nasır, bu borcun 20 trilyon 222 milyar lirasının banka, 5 trilyon 250 milyon lirasının yöneticilere, 1 trilyon 225 milyar lirasının 3. şahıslara, 93 milyar 400 milyon lirasının ise vergi borcu olduğunu söyledi. 
     
</TEXT>
</DOC>
