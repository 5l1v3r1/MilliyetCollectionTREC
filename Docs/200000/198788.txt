<DOC>
<DOCNO> 198788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/yazar/sazak.html </URL>
<DATE> 2003/11/30/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Cennetin Gemileri 
</HEADLINE>
<TEXT>

   
   Haslet'in gemileri 2 Aralık'ta Haliç'teki Rahmi Koç Sanayi Müzesi'ne demirliyor. 
   Serginin adı 'Cennetin Gemileri.' 
   Milliyet'in usta çizeri Haslet Soyöz, iki yıldır dünya turuna çıkmış denizciler gibiydi, Beyoğlu'ndaki atölyesine kapanmış, karikatürden arta kalan zamanda 'gemi portreleri' yapıyordu. Gazetede ne zaman karşılaşsak, ruhundaki dalgaları tuvaline yansıtmış olmanın coşkusuyla gemileri anlatmaya başlardı. Kızağa konulan her gemi yeni bir heyecan ve serüven demekti. 
   Sonbaharda resimler tamamlanmıştı. 
   Albümü getirdi Haslet, kapağa Mustafa Kemal'i Samsun'a götüren, milli mücadelenin sembolü Bandırma gemisini koymuş. Karadeniz'in lacivert sularında yol alıyor. 
   Osmanlı'dan Cumhuriyet'e 20. yüzyıl denizcilik tarihimizin de belgeselini oluşturuyor, Haslet'in tabloları. 
   Hamidiye'den, Yavuz'a, Gülcemal'den Ertuğrul'a şimdi olmayan gemiler. Mustafa Aydemir'in tanıtım yazısındaki gibi, 'Haslet onları cennetlerinde dinlenirken buldu' ve günümüze taşıdı. Üç tarafı denizlerle çevrili Anadolu'da 'Barbaros'un torunları' olmakta övünen ancak, 'denizci' bir ulus olmaktan kopan Türkiye'nin bu özelliğini yeniden keşfetmesi için Haslet Soyöz'ün sergisinin katkısı mutlaka olacaktır. 
   Haslet'in içinde kopan fırtına bu gemileri gelecek kuşaklara taşıyacak. Her tablonun inanılmaz bir öyküsü var Örneğin Gülcemal. Atlantik'i geçmek üzere İngiltere'de yapılan 1911 yılında Osmanlı Hükümeti'nce 15 bin altına alınan Gülcemal, Birinci Dünya Savaşı'ndan sonra 1920 - 21 yıllarında New York'a dört kez giderek Amerika'ya sefer yapan ilk Türk Ticaret Gemisi unvanını almış. Cumhuriyet döneminde posta seferinde kullanılmış. Gülcemal, Rize Limanı'nın açığında demirlediğinde kayıkla 7 kez etrafının dolaşılması halinde hastaların iyileşeceğine inanılıyormuş. 
   Bedri Rahmi Eyüboğlu'nun dizelerindeki Gülcemal'i Haslet resmediyor 
   'İstanbul deyince aklıma Gülcemal gelir 
   Anadolu'da toprak damlı bir ev 
   Gülcemal üzerine türküler söylenir.' 
   Batan, hurdaya çıkan gemilerin trajedisi. Yavuz zırhlısının 'fes' giyen Alman mürettebatının sararmış fotoğrafları. Hamidiye kruvazörü. Nusret mayın gemisi. Yandan çarklı Şirket'i Hayriye vapurları. Pearl Harbor baskınında batmayan eski Amerikan hastane gemisi, Ankara. Akdeniz'e sefer yapan İskenderun. 
   Cennetin Gemileri, 2 Aralık'ta Haliç'te sergileniyor. 
   Ne gemiler yaktın Haslet. Ne gemiler yaptın. 
   Denizlerdeki düşlerimizi canlandırdın... 
   
      
   
   
</TEXT>
</DOC>
