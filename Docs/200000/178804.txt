<DOC>
<DOCNO> 178804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sontur47.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınır kapılarında 7 kilometrelik gurbetçi kuyruğu... 
</HEADLINE>
<TEXT>

     Edirne'nin Kapıkule Sınır Kapısı'nda 6, İpsala Sınır Kapısı'nda 7 kilometreyi aşan araç konvoyunda uzun süredir bekleyen gurbetçiler, Bulgar tarafının işlemleri yavaş yapmasını klaksonlarını çalarak protesto ettiler. 
     Sınır kapılarına yığılan gurbetçiler, işlemlerin yapılarak sıranın kendilerine gelmesini sabırsızlıkla bekliyorlar. Havanın aşırı sıcak olması özellikle küçük çocuklarıyla birlikte yolda olan gurbetçi ailelere sıkıntılı saatler yaşatırken, kadın, çocuk ve yaşlıların bir kısmı, gümrük sahasındaki ağaçların altında serinlemeye çalıştığı gözlendi. 
     Gümrük yetkilileri, gurbetçilerin hafta başında işlerinin başında olmak için perşembe ve cuma günleri gümrük kapılarına yönelmelerinin yoğunluğa neden olduğunu belirttiler. 
     Sırada uzun süre beklemekten bunalan bazı gurbetçiler, Türk tarafında işlemlerin bitmesine karşın, Bulgar tarafının işlemleri yavaş yapması ve henüz kendi gümrük sahalarına almamaları nedeniyle, araçlarının klaksonlarını çalarak durumu protesto ettiler. 
     Gurbetçilerin bir kısmı gümrük sahasındaki çeşmelerde başlarını ıslatarak, güneşin yakacı etkisinden korunmaya çalışıyorlar. Çevrede asayiş ve güvenliğin sağlanması için trafik ve jandarma görevlileri devriye çalışmalarını sürdürüyor. Kapıkule Gümrük Kapısı'nda gurbetçilerin çıkış işlemlerinin aksamadan sürmesi için 7 peronla hizmet veriliyor. 
     Kapıkule'den son 24 saatte 2 bin 100 araç ile 9 bin 678 yolcu ve 503 TIR, İpsala'da 7 kilometrelik araç konvoyu oluşurken, son 24 saatte 10 bin 284 yolcu ile 2 bin 584 araç, 116 TIR, Pazarkule'de de 170 araçla 570 yolcu, Otokuşet treniyle gardan 140 araç çıkış yaptı. 
     Bu arada Ulaştırma Bakanı Binali Yıldırım ile Devlet Bakanı Kürşat Tüzmen yarın Kapıkule Sınır Kapısı'nda incelemelerde bulunarak, Bulgaristan Ulaştırma Bakanı ile sınırda karşılıklı olarak yaşanan sorunları görüşecekler. 
     
</TEXT>
</DOC>
