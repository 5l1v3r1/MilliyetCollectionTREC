<DOC>
<DOCNO> 175789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/ekonomi/aeko.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Telsim'i kaçırdılar 
</HEADLINE>
<TEXT>

   BDDK'nın tedbir koydurmadığı Telsim göz göre göre kaçırıldı. Uzanlar'ın Telsim'i kaçırma operasyonu iki hamlede yapıldı Telsim'i Standart Telekomünikasyon'a devreden Uzanlar önce bu şirketin, ardından da Telsim'in yönetimini boşalttı 
      ŞÜKRÜ ANDAÇ 
   
   Uzanlar'ın 7 milyon abonesi bulunan Telsim göz göre göre kaçırıldı. Bankacılık Düzenleme ve Denetleme Kurulu'nun BDDK İmar Bankası'nın yönetimine el koymasının ardından tedbir koydurttuğu şirketler içinde olmayan Telsim, Uzanlar'ın tüm malvarlığına el konulmasını sağlayacak yasanın yürürülüğe girmesinden bir gün önce resmen devletten kaçırıldı. 
   BDDK ise ancak dün harekete geçerek Telekomünikasyon Kurumu'na "Telsim'i kaçırıyorlar mı " sorusunu yöneltti. 
   İmar Bankası'na el konulmasından sonra Star'ın künyesini boşaltan, çimento fabrikalarını yedek şirketlere devreden, yalılarına Rumeli Telekom tabelası asıp mal kaçırma operasyonuna girişen Uzanlar, son hamleleriyle Telsim'de "banka batıranın malına 24 saatte el koy yasası" olarak da bilinen düzenlemeden kaçmaya çalışıyor. 
   12 Ağustos'ta Resmi Gazete'de yayımlanan yasayla, bankada beyan edilenle tespit edilen mevduat arasında fark olursa aradaki farkın banka sahip ve yöneticileri ile bunların eş, çocuk ve yakınlarının tüm malvarlıklarının dondurulmasını öngörüyor. Yasa ayrıca bu konudaki tedbir başvurularının mahkemelerce 24 saatte sonuçlandırlmasını da düzenliyor. 
   Yasanın geçmesinden önce Uzanlar 25 Temmuz'daki genel kurulda Telsim yönetiminden çekildi. Kemal Uzan ile oğulları Hakan ve Cem Uzan ile kızı Ayşegül Akay'ın yer almadığı yeni yönetim 6 Ağustos'ta tescil edildi ve 11 Ağustos'taki Sicil Gazetesi'nde yayımlandı. Yani Uzanlar'ın Telsim'deki operasyonu 12 Ağustos'ta yürürlüğe giren yasadan bir gün önce tamamlanmış oldu. 
   
   Önce yönetimi boşalttılar 
   Bu arada Telsim'in yüzde 80'i de yine Uzanlar'a ait Standart Telekomünikasyon'a devredildi. Uzanlar'ın Nisan 2003'te yönetiminden ayrıldığı Standart Telekomünikasyon ise Telsim'in A Grubu hissedarı. Uzanlar hem Telsim'in, hem de Telsim'i devrettiği Standart Telekom'un yönetimini boşaltarak, aynı İmar Bankası'nda olduğu gibi hukuki bir kargaşa yarattı. 
   
   Dün tespit edildi 
   Telsim'deki mal kaçırma Telekomünikasyon Kurumu'nca resmen dün tespit edildi. Uzanlar'ın istifaları yönünde duyum alan Kurum, önceki gün Telsim'e yazı göndererek 'ortaklık yapısında herhangi bir değişiklik yapılıp yapılmadığı'nı sordu. Telsim'den dün gelen yanıtta, hisselerin devredildiği bildirildi. Telsim'in yüzde 80'inin devredildiği şirketin ise Standart Telekomünikasyon olduğu öğrenildi. 
   Sözleşme gereği Telsim'in, Telekomünikasyon Kurumu'na bildirmeden ortaklık yapısını değiştirmesi mümkün değil. Bu nedenle Telekomünikasyon Kurumu olağanüstü toplanarak neler yapılabileceğini görüşecek. 
   
   Uzanlar'a dava açılıyor    Telekomünikasyon Kurumu Başkanı Ömer Arasıl, GSM şirketlerinin imzaladığı İmtiyaz Sözleşmesi gereği, Kurum bilgi verilmeksizin ortaklık yapısının değiştirilemeyeceğini söyledi. 
   Arasıl, "1998'de imzalanan imtiyaz sözleşmesi gereği telekom şirketleri, ortaklık yapılarında yüzde 10'u aşan değişikliklerde kurum bilgisine başvurma, yüzde 10'u aşan değişikliklerde de kurumdan izin almak durumda. Ancak sözleşmeden beş yıl sonraki hisse devirlerinde izin alma durumları ortadan kalkıp, yalnızca kurum bilgisine başvurmaları yeterli" dedi. Arasıl konuşmasına şöyle devam etti "Telsim'de yönetim kurulu değişikliği olması üzerine, şirket ortaklığında değişiklik olup olmadığını soran bir yazı gönderdik. Bugün dün akşam üstü gelen bilgiye göre şirketin çoğunluğu başka şirkete devredilmiş. Bize bilgi verilmesi gerekliydi. Kuruma bilgi verilmemesi nedeniyle ciddi cezai dava açabiliriz." 
   Arasıl, bu değişikliğin Rekabet Kurumu için de, bilgi alınması gereken bir durum olduğunu belirterek "Böyle bir duruma göz yummamız mümkün değil. Her türlü belgeyi isteme hakkına sahibiz" dedi. 
   
   
</TEXT>
</DOC>
