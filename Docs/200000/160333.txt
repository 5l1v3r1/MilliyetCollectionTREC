<DOC>
<DOCNO> 160333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/sondun06.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush ''İran'ın nükleer program geliştirmesinden kaygılıyız'' 
</HEADLINE>
<TEXT>

     ABD Başkanı George Bush, İran'ın nükleer program geliştirmesinden kaygı duyduklarını söyledi. 
     Rusya Devlet Başkanı Vladimir Putin ile St. Petersburg kentindeki Konstantin Sarayı'nda yaptığı görüşmenin ardından düzenlenen ortak basın toplantısında Bush, İran'ın nükleer program geliştirmesinden endişe duyduğunu belirterek, bu ülkeyi nükleer silahların yayılmasını önleme anlaşmasına uymaya çağırdı. 
     Bush ayrıca, Putin'i Eylül ayında Camp David'e davet etti. 
     Bush, Rusya'nın Irak'a yönelik yaptırımların kaldırılması kararına verdiği desteğe teşekkür ederek, Irak'ın yeniden inşasında BM'nin kilit rol oynaması gerektiği konusunda Rusya ile anlaştıklarını söyledi. 
     Bush, Putin ile bu sabah St. Petersburg kentindeki görüşmesinin ardından yaptığı açıklamada, Rusya'nın Irak'a yönelik yaptırımların kaldırılmasına verdiği desteğe teşekkür etti. 
     Bir gazetecinin Rus petrol sektörünün Irak'ta çalışıp çalışmayacağı yolundaki sorusu üzerine Bush, bu kararın Irak halkı ve yeni Irak yönetimine bağlı olduğunu söyledi. Bush, Irak'taki yeni yönetimin göreve başlamasının ardından bu sorunu Rusya ile birlikte çözeceklerini kaydetti. 
     Bush, Putin'i Eylül ayında ABD'yi ziyarete ve Camp David'deki konutunda kalmaya davet ettiğini de bildirdi. 
     
     KUZEY KORE'NİN NÜKLEER PROGRAMI 

     ABD ve Rusya'nın kitle imha silahları tehdidine ve bunların sağlanmasına karşı mücadelede kararlı olduklarını ifade eden Bush, ''Kuzey Kore'den nükleer silah programlarını açıkça, denetim altında ve yeniden yapılamayacak şekilde imha etmesini istiyoruz'' diye konuştu. 
     İran'ın nükleer programını ilerletmesinden kaygı duyduklarını kaydeden Bush, İran'dan nükleer silahların yayılmasının önlenmesi anlaşmasına tam olarak uymasını istedi. 
     
     ''IRAK'TA BİYOLOJİK LABORATUVAR BULDUK'' 

     Irak'ta yapılan incelemelerde kuşkulandıkları biyoloji laboratuvarları ve yasaklanmış bir silah sistemi bulduklarını ifade eden Bush, ''Irak'ın inkar ettiği ve BM kararları çerçevesinde kurulması yasaklanmış bir biyoloji laboratuvarı ve bir silah sistemi bulduk'' diye konuştu. 
     
     PUTİN ''İRAN KONUSUNDA İKİ ÜLKE GÖRÜNDÜĞÜNDEN YAKIN'' 

     Putin de Bush ile düzenlediği ortak basın toplantısında, bir gazetecinin sorusu üzerine, ''ABD ve Rusya'nın İran'ın nükleer silah programı konusunda birbirlerine göründüklerinden çok daha yakın olduğunu'' söyledi. 
     Vladimir Putin, ''ABD de dahil tüm ortaklarımızla birlikte kitle imha silahlarının tüm dünyada yayılmasını engellemek için çalışacağız ve bu kesinlikle İran için de geçerli'' dedi. 
     Putin, ABD ile ilişkileri stratejik ortaklık çizgisi çerçevesinde sürdürmeye kararlı olduklarını belirterek, iki ülke işbirliğinin geliştirilerek sürdürülmesi gerektiğini söyledi. 
     
     ''IRAK HALKININ İHTİYACINI KARŞILAMAYA HAZIRIZ''- 

     Bu işbirliğinin BM Güvenlik Konseyi kararlarında da vurgulandığını ifade eden Putin, ''Rus şirketlerinin Irak'ta iyi iş deneyimleri var. Irak yönetimiyle işbirliği içinde çalışmaya hazırız ve Irak'ın tüm ihtiyacını malzeme göndererek veya uzmanlar aracılığıyla karşılamaya hazırız'' diye konuştu. 
     Rus-Amerikan ilişkilerinin temellerinin, aralarındaki bazı konulardaki görüş ayrılıklarından daha sağlam olduğunun kanıtlandığını ifade eden Putin, iki ülke arasındaki temasların yanı sıra yönetim seviyesindeki temasları da artırma kararı aldıklarını kaydetti. 
     Terörizme karşı ortak mücadele etme ve bölgesel çatışmalara çözüm bulmak için Bush ile anlaştıklarını belirten Putin, Rusya-ABD ilişkilerinin sınav döneminden geçtiğini söyledi. 

     
</TEXT>
</DOC>
