<DOC>
<DOCNO> 162681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/soneko02.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül, Worldcom ve Enron 'Lider'liği değiştirdi... 
</HEADLINE>
<TEXT>

     Michigan Üniversitesi'nden Prof. Dr. Noel Tichy, 11 Eylül saldırısı, WorldCom ve Enron skandalları sonrası liderlik tanımının değiştiğini söyledi. 
     Management Center Türkiye tarafından düzenlenen ''Stratejist Konferansları'' serisinin ikincisi, İstanbul'da başladı. 
     Bu yılki konusu ''Hayatta kalanların DNA'sı'' olan konferansta, son yıllarda teknoloji, yeni iş yapış şekilleri ve dünya dengelerindeki değişimler nedeniyle önemli değişikliklerin yaşandığı iş dünyasında, gelecekte kazanan şirketler arasında yer almak için neler yapılması gerektiği konusu ele alındı. 
     Konferansın bugünkü bölümünde, General Electric'in GE başkanlarından Jack Welch'in danışmanı olarak tanınan Michigan Üniversitesi'nden Prof. Dr. Noel Tichy, uydu bağlantısıyla ''Öğretmen olarak lider'' konulu bir sunum gerçekleştirdi. 
     Prof. Dr. Tichy, 11 Eylül saldırısı, WoldCom ve Enron skandallarından sonra liderlik tanımının değiştiğini belirterek, bu olaylardan sonra iş dünyasındaki herkesin toplumda son derece düşük bir seviyeye sahip olduğunu söyledi. 
     Yetkililerinin, Enron'un ortadan kalkmasına neyin sebep olduğunu bilmediklerini söylediklerini kaydeden Prof. Dr. Tichy, ''Bunu söylemek için ya aptal olmaları, ya da işi gerçekten iyi biliyor olmaları gerekir'' dedi. 
     Prof. Dr. Tichy, bunlara inananların masallara da inanması gerektiğini dile getirerek, kaybedilen saygınlığın geri alınmasının büyük emek istediğini söyledi. 
     
     ''KADERİNİZİ KONTROL EDİN'' 
     GE ile ilgili bir kitap yazdığını ve orada, ''Kaderinizi kontrol edin, yoksa başkaları kontrol eder'' dediğini belirten Prof. Dr. Tichy, dönemin GE Başkanı Jack Welch'den de ''hem en iyi yönetici, hem de adi adamın teki' diye bahsettiğini anlattı. 
     Welch'in, şirketteki insanlara başka şirketler gibi yaşam boyu iş garantisi vermeyeceğini söylediğini ifade eden Prof. Dr. Tichy, başarısız kişilerin işten çıkarıldığını kaydetti. 
     Prof. Dr. Tichy, ''Geçmişte Gandi insanların gözünde azizdi ama öldürüldü. Çok sevilen yöneticilerin, hiç sevmeyenleri de vardır'' diye konuştu. 
     Şirketlerin elindeki en büyük varlığın çalışan kişiler olduğunu vurgulayan Prof. Dr. Tichy, öğretilebilir bakış açısından çalışma prensiplerinin, insanların geliştirmesi gereken özelliklerinin belirlenmesi, dinamik ve enerjik olunmasının önemine değindi. 
     Prof. Dr. Tichy, 21. yüzyılda ''şirket vatandaşlığı'' denilen kavramın etkinliğine işaret ederek, bunun liderlikten ayrı düşünülemeyeceğini söyledi. 
     Konferansın yarınki son bölümünde, 9. Cumhurbaşkanı Süleyman Demirel'in ''Dünyada değişen konjonktür ve stratejiler'', emekli Orgeneral Çevik Bir'in de ''Yeni dönem için stratejik öngörü Jeoekonomik bakış açısı geliştirmek'' konulu sunum yapacağı bildirildi. 
     
</TEXT>
</DOC>
