<DOC>
<DOCNO> 197320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sontur28.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Bu vahşet, dayanışmamızı arttıracaktır" 
</HEADLINE>
<TEXT>

     Başbakan Recep Tayyip Erdoğan, son 10 gün içinde İstanbul'da yaşanan saldırıların, Türkiye'de dayanışmayı artıracağını ve bu dayanışma kültürünün mimarının öğretmenler olacağını söyledi. 
     Erdoğan, Lütfi Kırdar Uluslararası Kongre ve Sergi Sarayı Rumeli Salonu'nda, 24 Kasım Öğretmenler Günü dolayısıyla Bayrampaşa Belediyesi tarafından öğretmenlere verilen iftar yemeğine katıldı. 
     Burada bir konuşma yapan Erdoğan, bilginin neredeyse günlük olarak değiştiği bir dönemde öğretmenlerin bilginin aktarılmasına aracılık ettiklerini kaydetti. 
     Hiçbir mesleğin insanların hayatında öğretmenlik kadar var olmadığını ifade eden Erdoğan, salonda bulunan öğretmenlere, Hükümet olarak kendilerini ve eğitimi çok önemsediklerini söyledi. 
     Eğitimin ve öğretmenlerin bir numaralı öncelikleri olduğunu dile getiren Erdoğan, ''Eğitime Yüzde Yüz Destek Kampanyası'' ile de bu konuda ne kadar kararlı olduklarını ortaya koyduklarını ifade etti. 
     Erdoğan, 60, 70, 80 kişilik sınıflarda bir öğretmenin duyduğu rahatsızlığı kendi öğrencilik yıllarından da bildiğini söyleyerek, eğitimde fiziki mekanların önemine işaret etti. 
     Ekonomik sıkıntıların her geçen gün aşıldığını bildiren Erdoğan, Türkiye'deki ücret politikasının ''çok garip'' olduğunu belirterek, ''Şu anda Türkiye'de 128 çeşit ücret politikası uygulanıyor. Burada adalet olur mu Her kurum kendine göre baskı oluşturuyor ve buna göre de bir şeyler koparıyor. Kurumlar arası veya aynı kurumlarda farklı ücret politikalarıyla, farklı özlük haklarıyla adaleti yakalamak mümkün olmuyor'' diye konuştu. 
     Bu konunun bir an önce çözümlenmesi için talimat verdiğini ifade eden Erdoğan, bundan sonra gelişmiş batı ülkelerinde olduğu gibi işçiden, memurdan değil, çalışandan bahsedileceğini kaydetti. 
     Erdoğan, öğretmenlerin de kıdem karşılıklarını kademelendirme uygulamasıyla bulacaklarını bildirdi. 
     
     ATATÜRK'ÜN ÇİZDİĞİ YOL HARİTASI 
     Büyük Atatürk'ün çizdiği yol haritasının, ''Türkiye'yi çağdaş medeniyete kavuşturma haritası'' olduğunu belirten Erdoğan, öğretmenleri ''geleceğin mimarı'' olarak gördüğünü dile getirdi. Erdoğan, ''En iyi yatırımın insana olması gereken bir ülkede bunu gerçekleştirememenin rahatsızlığı içerisindeyim. Ama daha bir yıl oldu. Bize biraz müsaade edeceksiniz'' şeklinde konuştu. 
     Türkiye'nin çok farklı bir dönemi yaşadığını söyleyen Erdoğan, ''10 gün içinde İstanbulumuz'da yaşadığımız bu vahşet, bizim dayanışmamızı artıracaktır. Bütün bu olaylar karşısında ülkemizde vahşetlere karşı dayanışma kültürünün mimarı sizler olacaksınız'' dedi. 
     Başbakan Erdoğan, hayatta 3 kişinin elinin öpüleceğini belirterek, bunların baba, anne ve öğretmen olduğunu sözlerine ekledi. 
     
     ÇELİK'İN SÖZLERİ 
     Yemeğe katılan Milli Eğitim Bakanı Hüseyin Çelik de, eğitimin tek amacının öğrencilere bilgi yüklemek olmadığını ifade ederek, ''Esas eğitim, insanlara birlikte yaşamayı, insanın insan olmasını ön plana çıkarmayı ve güzellikleri paylaşmayı öğretmektir'' dedi. 
     Yeryüzünde var olan anarşizmin, terörün temelini eğitimsizliğin oluşturduğunu dile getiren Çelik, öğrencilerin sadece pasif alıcı konumda olmamaları gerektiğini dile getirerek, öğretmenlerden onları birey olarak yetiştirmelerini istedi. Çelik, şöyle konuştu 
     ''Genç nesillerimize, çocuklarımıza demokrasi kültürünü, bir arada yaşama kültürünü, ortak paydalarda buluşma kültürünü aşılamalıyız. Ayakları kendi ülkesine basan, kendi ülkesinin değerleriyle donatılmış, ama öteki kavramının farkında olan, başkasının da yaşama hakkı olduğunu bilen kişiler yetiştirmek, eğitimimizin temel amacı olmalıdır.'' Öğrendiklerini bilgiye dönüştüren, fikren hür nesiller yetiştirilmesi durumunda sorunların birçoğunun aşılacağını ifade eden Çelik, Başbakan Erdoğan'dan ekonominin durumuna göre öğretmenlerin mali durumlarının ve özlük haklarının daha iyi duruma getirilmesini istedi. 
     
     ERDOĞAN, ÖĞRETMENİNE PLAKET VERDİ 
     Bu arada, Başbakan Erdoğan, yemeğin sonunda, 1972 yılında İstanbul İmam Hatip Lisesi'nde İngilizce öğretmenliğini yapan Yılmaz Yiğit'e plaket verdi. 
     Yiğit, Başbakan'ın bütün dünyaya bir yıl içinde kendisini saydırdığını ve garibanları da sahiplendiğini belirterek, ''Bizim Tayyip bu'' dedi. 
     Bir gazetecinin, ''Sayın Erdoğan İngilizce dersinde nasıl bir öğrenciydi'' şeklindeki sorusuna Yiğit, ''O okulda hiç kimsenin İngilizcesi iyi değildi'' yanıtını verdi. 
     Başbakan Erdoğan ve Milli Eğitim Bakanı Çelik'e birer plaketin sunulduğu yemeğe, Ulaştırma Bakanı Binali Yıldırım, Çalışma ve Sosyal Güvenlik Bakanı Murat Başesgioğlu, İstanbul Valisi Muammer Güler, Emniyet Müdürü Celalettin Cerrah, İl Milli Eğitim Müdürü Ömer Balıbey ve Bayrampaşa Belediye Başkanı Hüseyin Bürge de katıldı. 
     
</TEXT>
</DOC>
