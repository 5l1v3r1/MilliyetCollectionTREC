<DOC>
<DOCNO> 199122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sontur42.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da kaçırılan Türk mühendis evinde... 
</HEADLINE>
<TEXT>

     Afganistan'da Taliban güçleri tarafından kaçırıldıktan bir ay sonra serbest bırakılan mühendis Hasan Önal, ''Türkiye'nin gücünü bir kez daha yaşadık. Devlet büyüklerimize teşekkür ederiz'' dedi. 
     Hasan Önal, Başbakanlık tarafından kiralanan özel uçakla Afganistan'dan İzmir'e getirilmesinin ardından, Balçova'daki evinde gazetecilere yaşadıklarını ve duygularını anlattı. Yıllardır Türkiye'den uzakta çalıştığını belirten Hasan Önal, ''Bu çok sıradışı bir olaydı. Bu tür riskleri alıp çalışmaya gidiyoruz'' dedi. 
     Kurtulması sürecinde Türkiye'nin gücünü bir kez daha yaşadığını dile getiren Önal, serbest bırakılması için çaba gösteren devlet büyüklerine teşekkür etti. Başbakan Erdoğan ve Dışişleri Bakanı Abdullah Gül ile görüşme imkanının olmadığını belirten Önal, Erdoğan ve Gül'ün kendisini kurtarmak için büyük gayret sarf ettiklerini de belirtti. 
     
     ''PEŞTUNCA KONUŞUYORLARDI'' 

     Afganistan'da tutulduğu bölgede ''Peştunca'' konuştuklarını, kendisinin bu dili çok iyi bilmediğini kaydeden Önal, şunları söyledi 
     ''Türk ve Müslüman olduğumu öğrenince çok iyi davrandılar, en iyi yerlerde ağırladılar. Yaşlıları benim Türk olduğumu öğrenince Atatürk ve Türkiye'yi çok iyi tanıdıklarını, kardeş olduğumuzu, Türkiye'yi ve Türkleri çok sevdiklerini söylediler. Konuştukları dili çok iyi bilmiyorum ama söylediklerinden anladıklarım bunlardı.'' 
     
     ''BÜYÜK SEVİNÇ YAŞADIM'' 

     Kaçırılmasının ardından Taliban güçlerinin kendisini 10 günde serbest bırakacaklarını söylediklerini kaydeden Önal, ''Daha sonra bir aksilik oldu, süre uzadı dediler. Ardından bayramdan önce bırakılacağım yönünde söylentiler çıktı. Bu da gerçekleşmeyince, kendimi daha uzun kalacak şekilde hazırladım. Ne zaman bırakacaklarını bilmiyordum. Bayramdan sonra bırakılacağımı öğrenince büyük sevinç yaşadım'' diye konuştu. 
     
     İSTANBUL'DA YAŞANAN SALDIRILAR 

     Önal, İstanbul'da yaşanan terör saldırılarının, Taliban güçleri tarafından nasıl karşılandığı sorusunu şöyle cevaplandırdı 
     ''Dağlık ve elektriksiz bir alandaydım. Saldırıları onlardan öğrendim. Bu tür eylemler nedeniyle seviniyorlardı. Bunların Türkiye'ye değil, yabancılara yönelik olduğunu, patlamalarda ölen Türklerin şehit olduğunu söylediler.'' 
     
     EŞİ VE ÇOCUKLARI MUTLU 

     Hasan Önal'ın eşi Miray Önal, eşine kavuştuğu için çok mutlu ve sevinçli olduğunu belirterek, iki gündür toplam 4 saat uykuyla ayakta durduklarını dile getirdi. Önal, ''Sevinç ve yorgunluğu bir arada yaşıyoruz'' diye konuştu. 
     Kızı Deniz Önal ise ''Kurtulacağını tahmin ediyordum. Bayramdan önce serbest bırakılmasını bekliyordum. Tahminim bir kaç gün gecikmeyle de olsa gerçekleşti. Çok mutluyuz'' dedi. 
     Önal'ın kurtuluş sevincini paylaşmak üzere akrabaları, komşuları ve yakınları da eve geldi. 
     
</TEXT>
</DOC>
