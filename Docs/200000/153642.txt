<DOC>
<DOCNO> 153642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/siyaset/siy01.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
En kısa bildiri 
</HEADLINE>
<TEXT>

Toplantı 7.5 saat sürmesine rağmen MGK bildirisinin laiklikle ilgili bölümünün kısa olması dikkat çekti... 
     Kritik bir gündemle toplanmasına karşın bildirinin ve laiklikle ilgili bölümün beklenenden çok daha kısa olması dikkat çekti. 28 Şubat'ı anımsatan uzun bir bildiri yayımlanmasının uygun görülmediği, başta ekonomi olmak üzere istikrarsızlığa yol açmaktan kaçınıldığı kaydedildi. AB'nin Genişlemeden Sorumlu Komiseri Günter Verheugen'in, "Türkiye'de asker ve MGK'nın etkinliği azaltılmalı" açıklamasının da, bildirinin kısa tutulmasında etken olduğu belirtildi. 
     Necmettin Erbakan başkanlığındaki Refahyol hükümetinin 7. ayının sonunda yapılan ve "yaptırım" uyarılı irticayla mücadele kararlarının çıktığı 28 Şubat 1997 tarihli MGK toplantısı, rekor sayılabilecek dokuz saat sürdü. 3 Kasım'dan sonra kurulan iki AKP hükümetinin katıldığı altı MGK toplantısının en uzunuysa dün 7.5 saatte tamamlandı. Bundan önce en uzun MGK toplantısı, Irak konusunun ele alındığı 6.5 saatlik toplantı oldu. 
     MGK'nın ardından Erdoğan, Gül ve toplantıya katılan bazı bakanlar, Dışişleri konutunda yemekli bir toplantı yaptı. Komutanlarsa, Muhafız Alayı'nda bir araya geldi. 
     
Arınç Laikliğe vurgu dünyanın keşfi değil      TBMM Başkanı Bülent Arınç, MGK toplantısını değerlendirirken, "Laikliğin önemine vurgu yapılması dünyanın keşfi değildir. Burada konuşulmuş olması ve bildiriye alınması malumu ilandır" dedi. Bosna - Hersek dönüşü soruları yanıtlayan Arınç, "Uçaktan yeni inmiş bir insana henüz bitmiş MGK toplantısı sorulmasını takdirlerinize arz ediyorum. Ancak, bütün bunların sorulması ve bunların içinden bir şeyler çıkarılmaya çalışılması bence çok doğru şeyler değil" diye konuştu. MGK'nın her toplantısının önemli olduğunu vurgulayan Arınç şunları söyledi "Bir fevkaladelik olmayacağını söylemiştim. Dünya dönmeye devam ediyor. Her şey rayında. Türkiye çok güzel şeyler görecek." 
     


SİYASET 













</TEXT>
</DOC>
