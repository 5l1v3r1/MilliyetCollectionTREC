<DOC>
<DOCNO> 187979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/son/sondun13.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak Geçici Hükümet Konseyi, İKÖ zirvesinde destek arıyor 
</HEADLINE>
<TEXT>

     Malezya'nın yeni yönetim başkenti Putrajaya'da başlayan İslam Konferansı Örgütü'nün İKÖ hazırlık toplantılarına katılan Irak geçici Hükümet Konseyi üyeleri, komşu ülkelerden Irak'a barış gücü askeri gelmemesi konusunda Müslüman ülkelerin desteğini arıyor. 
     Irak heyetinden Riyad El Fadli yaptığı açıklamada, ''komşu ülkelerden herhangi bir barış gücü askeri istemiyoruz. Çünkü, bu Irak'ta sorunlar yaratabilir'' dedi. 
     El Fadli, Irak'ta durumun şu an çok hassas olduğunu belirterek, Irak'ın daha fazla zorluk ve tehlikeyi kaldıramayacağını ileri sürdü. 
     Irak, İKÖ'de Hükümet Konseyi'nin Dışişleri Bakanı Hoşyar Zebari ve halen Konsey'in başkanlığını yürüten İyad Allavi temsil edecek. 
     Bu arada El Fadli, İKÖ'de Hükümet Konseyi'ne geniş kapsamlı destek çıkacağı konusunda iyimser olduğunu kaydetti. 
     İKÖ zirvesine evsahipliği yapan Malezya ise Müslüman ülkelerin ABD işgali altındaki Irak'ta, barış gücünün bir parçası olmaması gerektiğini ve yabancı askerlerin Iraklılar tarafından kabul edilmeleri gerektiğini kaydetti. 
     Irak'ın komşularından İran da Türk askerlerinin Irak'a gelmemesi konusunda Irak geçici Hükümet Konseyi'nin tutumunu desteklediğini bildirdi. 
     İran Dışişleri Bakan Yardımcısı Gomali Koşro, Ira'a herhangi bir müdahalenin BM gözetiminde olması gerektiğini belirterek, ''aksi takdirde ister komşulardan olsun isterse komşulardan olmasın bunu kabul edemeyiz'' dedi. 
     
</TEXT>
</DOC>
