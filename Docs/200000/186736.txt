<DOC>
<DOCNO> 186736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/yazar/temelkuran.html </URL>
<DATE> 2003/10/06/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
"Evlenmek istiyorum" bir yarışma mıdır 
</HEADLINE>
<TEXT>
   Görmeyici Usulü Evlilik 
   Bu kadar ilkel bir kurum için seçimi belki de bu kadar ilkel ve saçma bir biçimde yapmak doğrudur. Belki de "Evlenmek istiyorum" yarışması, evlilik için doğru yöntemdir 
      "Dişler çok önemli" diyor kız, "Dişlerine çok özen gösteriyor. Bu benim için çok önemli". Oğlan, "Bir kadının dişleri güzelse benim için güzel demektir" diyor karşılığında. Maneviyatın şahikasında bir tür ilahi pişti oluyor böylece evlilik müessesesi için gerekli tüm koşullar sağlanmış oluyor sanki. Bir sıcak yuva masalı daha başlıyor böylece... Fakat oyun, "dişlerin efendisi" oğlanın aniden "hakikatlerden" bahsetmesiyle bozuluveriyor 
   "Benim için ten uyumu çok önemli. Nihayetinde evlilik bu." 
   Yani oğlan "yataktan" bahsedince o diş macunuyla karışık Kerime Nadir atmosferi dağılıyor kızda 
   "Böyle düşünüyorsa istemiyorum onu" diyor çift fuloridli kız. Oğlanın, bacakları bitişik oturma odası terbiyesini ihlal etmesi kutsal havayı bozuyor. Kız artık onunla evlenmek istemiyor. 
   
   Evlenmek için geberiyorum 
   "Evlenmek istiyorum" yarışması olması gerektiği şekilde ilerliyor Komik, saçma, trajik Maksim'e uvertür olarak çıkacak gibi giydirilmiş üç kız, durmadan evlenecekleri erkekleri seçmeye çalışıyorlar bir kapalı kutunun içinden. Televizyon izleyicileri de oylarıyla katılıyor programa "Bu adamla evlenilir, bu adamla asla " şeklinde "fikir" veriyorlar kızlara. Oğlanlar henüz kızların hiçbirini görmedi, görmeyecekler de. Programdan evlenerek çıkacaklar velhasıl. Evlendikleri için de ödüller alacaklar şov dünyasından. Yani her şey gerçek hayatta olduğu gibi. Tek bir şey eksik. Programın yapımcılarının aklına karpuz kabuğu düşürmek gibi olmasın ama programın tastamam gerçek gibi olması için oğlanların ailelerini de almalılar kapsama. Zira evlilik iki kişilik değil, kalabalık bir müessesedir. Bir kadınla bir adam değil, bir sülale ile diğeri evlenir. Bence kızların evlenecekleri sülaleyi de görmeleri gerekir. 
   
   İnsanın televizyon hali 
   Bütün bunlar gerçek kişiler mi Yoksa insanlar televizyon izleye izleye artık kendilerine birer televizyon hali mi edindiler Hakikaten insan bir şov programı için evlenmek isteyebilir mi İnsan bir şov programında bağırsaklarına kadar kendini göstermeye sırf evlenmek için katlanabilir mi Yoksa acaba bu, bütün dünyayı kapsayan bir "insan kendini nasıl maymun edebilir " deneyi mi Ekrandan birtakım erkekleri izleyerek şık olabilen kadınlar, 13 yaşında pop starlarına şık olan kızlardan daha mı yetişkindirler Henüz ergenlik safhasını atlamamış kadınlar, hayatları hakkında karar verecek ehliyet sahibi sayılırlar mı Bu kadınlarla evlenen adamlar sadece hayatları boyunca başkalarına oynayacakları bir oturma odası tiyatrosunda kendilerine "uygun" bir eşlikçi mi aramaktadırlar Ama belki de onlar haklılar Şöyle ki... 
   
   Bir gösteri olarak evlilik 
   Belki de onlar haklılar hakikaten. Zira evlilik, "yorganın altındaki" bölümün, kalbi vaziyetlerin bir sosyal statü için yok sayılabileceği bir kurum belki de. Evlilik, "Bundan sonra hiç değişmeyeceğim. Değişmeye karşı kendimi mıh gibi sıkacağım" demek olabilir. "Ben seni ev gezmelerinde, sosyal olaylarda yanımda taşımak" istiyorum demeye gelebilir evlenmek. Seni utandırmayacak bir silueti seçmektir belki de eş seçmek. Belki de doğrusu budur. Belki de evliliğe daha "duygusal" bir anlam yüklemek yanlıştır. Evlilik için aşkın gerektiği son yüzyılın buluşudur. İnsanlar aşkı keşfettikten sonra bunu evlilik kurumuna sığıştırmaya çalışmışlardır ki bu da kurumu kutsamak ve aldatma denen meseleyi engellemek içindir. Bu yüzden belki de onların yaptığı doğrudur. Bu kadar ilkel bir kurum için seçimi belki de bu kadar ilkel ve saçma bir biçimde yapmak yerindedir. 
   "Mesut çiftlere" sormak gerek belki de. Her nerede yaşıyor ve yaşatılıyorsa 
   
      
   
</TEXT>
</DOC>
