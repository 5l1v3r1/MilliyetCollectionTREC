<DOC>
<DOCNO> 192526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sonspo31.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbiden notlar... 'Eski Açık Vergi Desene'... 
</HEADLINE>
<TEXT>

     Beşiktaş ile Galatasaray arasında oynanan derbi maça, taraftarlar büyük ilgi gösterdi. 
     BJK İnönü Stadı tarihi günlerinden birini yaşarken, yaklaşık 30 bin futbolsever, tribünleri karnaval yerine çevirdi. Taraftarlar rakiplerine gönderme yaparak "Eski Açık Vergi Desene" pankartı açtı. 
     Bu arada, 1200 Galatasaray taraftarı da karşılaşmayı, kendilerine ayrılan eski açık tribündeki yerlerinden izledi. 
     
     BİLETLER KARABORSA 

     Dev maçın biletleri, karaborsada yüksek fiyatlardan alıcı buldu. Bilet bulamayan taraftarlar, stat çevresinde karaborsacılardan yüksek fiyatlarla bilet almak durumunda kaldı. Bu arada, birçok taraftar da bilet bulamadığı için stada giremedi. 
     
     BEŞİKTAŞ'TA, ZAGO YİNE YEDEK 

     Beşiktaş Teknik Direktörü Mircea Lucescu, Gaziantepspor maçında 4. sarı kartını görmemesi için oynatmadığı Zago'yu, Galatasaray derbisinde de yedek soyundurdu. 
     Savunmayı, Gaziantep'te olduğu gibi Emre, Ronaldo ve Ahmet Yıldırım'dan oluşturan Lucescu, orta beşlide ise değişiklik yapmadı. 
     
     SERGEN VE AHMED HASSAN YEDEK 

     Sergen ve Ahmed Hassan'ı yedek soyunduran Teknik Direktör Lucescu, forvette İlhan Mansız'ın yanında Pancu'yu oynattı. 
     Siyah-beyazlıların yedek kulübesinde ayrıca Yasin Sülün, Sinan, Okan ve kaleci Ramazan yer aldı. 
     
     VERGİ PANKARTLARI 

     Beşiktaşlı taraftarlar, geçen hafta kulüpler arasında polemiğe yol açan vergi konusunda Galatasaraylı taraftarlara pankart açtı. 
     Siyah-beyazlı taraftarların açtıkları pankartlarda, ''Eski açık vergi desene'', ''Stadı terk edin vergi hırsızları'' yazıları yer aldı. 
     
     MEDYANIN BÜYÜK İLGİSİ 

     Derbi maça, taraftarlar kadar medya mensupları da büyük ilgi gösterdi. Karşılaşmayı 220 Türk medya mensubunun yanı sıra 5 Rumen gazeteci de takip etti. 
     BJK İnönü Stadı'nda daha önce yeni açık tribünde bulunan skor tabelası, bu tribünün üstünün kapatılacağı gerekçesiyle eski açık tribüne yerleştirildi. 
     
     PRİM 10 BİN DOLAR 

     Beşiktaş'ta, Galatasaray maçının galibiyet priminin 10'ar bin dolar olduğu bildirildi. 
     Kulüp İkinci Başkanı Hüsnü Güreli, Galatasaray'ı yenmeleri halinde futbolcu başına 10 bin dolar prim vereceklerini açıkladı. 
     
     KULÜP BAŞKANLARI YAN YANA İZLEDİ 

     Beşiktaş-Galatasaray derbisini, iki kulüp başkanı, protokol tribününden yan yana izledi. 
     Karşılaşmayı izleyenler arasında Gençlik ve Spor Genel Müdürü Mehmet Atalay ile Beşiktaş'ın eski teknik direktörlerinden John Benjamin Toshack da yer aldı. 
     
     GALATASARAY'DA HASAN YEDEK 

     Galatasaray Teknik Direktörü Fatih Terim, sakatlığı nedeniyle bir haftadır idmanlara çıkmayan Hasan'ı ilk 11'de sahaya sürmedi. Bu oyuncuyu yedek bırakan Terim, Orhan Ak'ı savunmanın sol tarafında oynatarak, Ergün'ü orta sahaya kaydırdı. 
     Fatih Terim, Arif ve Batista'ya yedekler arasında yer verdi. Sarı-kırmızılı takımda Baliç, Berkant, Suat, Murat, Hakan Ünsal ile sakatlıkları bulanan Volkan ve Ümit Karan, maç kadrosunda yer almadı. 
     
     İKİ TAKIM DA AYNI ANDA STADA GELDİ 

     Beşiktaş ve Galatasaray'ı taşıyan otobüsler aynı anda stada geldi. Eski açık tribünün önünde iki otobüs karşı karşıya gelirken, emniyet güçleri, Beşiktaş'ın otobüsünü bir süre bekletti ve Galatasaray otobüsü stat kapısına yaklaştıktan sonra geçişine izin verdi. 
     Galatasaray kafilesinden Antrenör Müfit Erkasap ve Fatih Terim, trafiğin durmasından yararlanarak otobüsten inip, merdivenlerden çıkarak hemen stada girdiler. Emniyet güçleri ise otobüsün Beşiktaş taraftarlarının yakınında bulunan bölgeden geçerek, giriş kapısına tam olarak yanaşmasını sağladı. 
     Bu sırada Beşiktaşlı taraftarlar, otobüste bulunan Galatasaraylı futbolculara tepki gösterdi. Galatasaray Antrenörü Müfit Erkasap, bunun üzerine emniyet güçlerine çıkışarak ''Yaptığınızı beğendiniz mi '' derken, Kaptan Bülent de ''Bir sürü küfür yedik'' diyerek sitemde bulundu. 
     Emniyet yetkilileri ise Galatasaraylıların bu tepkisine anlam veremediklerini, bütün rakip takımların aynı şekilde stada getirildiğini söylediler. Yetkililer, rakip takım taraftarlarının ve kafilenin hiçbir olay çıkmadan stada alındığını bildirdiler. 
     Galatasaraylı 1200 taraftar, 12 belediye otobüsüyle Ali Sami Yen Stadı'nın önünden alınıp, stada getirildi. Taraftarlar, turnikelerden tek tek geçirilerek içeri alındıkları için bir süre kapıda beklediler. 
     
     FATİH TERİM'E BÜYÜK TEPKİ 

     Beşiktaşlı taraftarlar, maç öncesinde Galatasaray Teknik Direktörü Fatih Terim'e büyük tepki gösterdi. Maçtan önce Terim aleyhine tezahüratlar yapan siyah-beyazlı taraftarlar, Terim'in sahaya çıkarak yedek kulübesine yönelmesi sırasında tepkinin seviyesini artırdı. Terim, çevresini saran korumalar ve çok sayıda gazeteciyle birlikte yedek kulübesine doğru yürürken, üzerine yabancı maddeler atıldı. 
     Bu arada, Beşiktaş Menajeri Sinan Engin, Galatasaray yedek kulübesine kadar giderek, kapalı tribündeki siyah-beyazlı taraftarlara sakin olmaları için uzun süre uyarılarda bulundu. 
     Beşiktaş Teknik Direktörü Lucescu'nun yedek kulübesini değiştirme teklifini, Terim'in kabul etmediği öğrenildi. 
     Öte yandan, iki takım amigoları, maç öncesinde stat dışında birlikte çay içerek, dostluk mesajları verdi. 
     Karşılaşmanın başlamasıyla birlikte eski açık tribünde yer alan Galatasaraylı taraftarlar, yaktıkları meşaleleri sahaya fırlattı. 
     
</TEXT>
</DOC>
