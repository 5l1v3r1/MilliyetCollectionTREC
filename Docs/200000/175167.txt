<DOC>
<DOCNO> 175167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/yasam/yas05.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzeye niyet otoparka kısmet 
</HEADLINE>
<TEXT>

   Şair Cenab Şahabeddin'in müze yapılması düşünülen tarihi evi döndü dolaştı otopark oldu 
      MEHMET DEMİRKAYA İstanbul 
   
   Servet - i Fünun dönemi edebiyatının temsilcilerinden şair Cenab Şahabeddin'in Bakırköy'deki evi otopark oldu. 
   Cenab Şahabeddin'in yeğeni ve tek varisi Nurinev Tanca, Zeytinlik Mahallesi Milliyetçi Sokak'taki evi, şairin adının yaşatılması ve aynen korunması amacıyla Darüşşafaka Cemiyeti'ne bağışlamıştı. Ancak ev, cemiyet tarafından ihaleyle Süleyman Coşkun, Mustafa Coşkun ve Nihat Salman'a satıldı. 
   Evin bahçesini otopark olarak kullanan üç ortak, İstanbul Büyükşehir Belediyesi'nin hazırladığı ve evin bulunduğu yeri "kentsel hizmet alanı" olarak gösteren 'Revizyon Nazım İmar Planları'na itiraz etti. Yerin ticaret alanına alınması isteği de İmar Komisyonu tarafından kabul edildi. Ancak bazı belediye meclis üyeleri tarafından itiraz edilince rapor komisyona geri çekildi. 
   
   Kimse ilgilenmedi 
   Darüşşafaka Cemiyeti Başkan Yardımcısı Bayram Akbaş, "Evi ihaleyle sattık. Eğer tapuda şart olsaydı satmamız mümkün olamazdı" dedi. 
   Bakırköy Belediyesi'nin evi satın almaya talip olduğunu bunun için Belediye Başkanı Ahmet Bahadırlı'yla görüştüklerini ve anlaştıklarını anlatan Akbaş şunları söyledi "Evi, ayda 50 milyar lira taksitlerle toplam 500 milyar liraya Bakırköy Belediyesi'ne satma konusunda başkanla anlaştık ama bir daha arayan soran olmadı. Biz de bunun üzerine gazeteye ilan vererek ihaleyle başkalarına sattık. Tam rakamını şimdi hatırlamıyorum ama 480 milyar lira civarında olması gerek." 
   
   
</TEXT>
</DOC>
