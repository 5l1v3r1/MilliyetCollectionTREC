<DOC>
<DOCNO> 173377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/ekonomi/eko01.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gram altın projesi Hazine'yi bekliyor 
</HEADLINE>
<TEXT>

   Altın Borsası Başkan Yardımcısı Vedat Özdan, borsada bir kiloluk külçe altın yanında 1, 5, 10, 50 ve 100 gramlık külçelerin işlem görmesi için Hazine'den onay beklediklerini söyledi 
      TARIK YILMAZ 
   
   Yaklaşık 11 bin dolar eden bir kiloluk altın külçesinin, küçük yatırımcının piyasaya girmesini engellediğini düşünen İstanbul Altın Borsası İAB hazırladığı gram altın projesi için Hazine'den izin bekliyor. 
   İAB Başkan Yardımcısı Vedat Özdan, yüksek işçilik maliyetini sıfıra indiren ve yatırım için ideal olan 1, 5, 10, 50 ve 100 gramlık altın külçelerinin, İstanbul Altın Rafinerisi'nde numunelerinin hazırlandığını söyledi. 
   Özdan savaş, ekonomik kriz gibi piyasa mekanizmalarına güven sarsıldığı kısa dönemler hariç, bono, yatırım fonu, faiz gibi yatırım araçları ile yarışamayan altın piyasasıyla ilgili olarak hazırlanan gram altın projesiyle ilgili olarak bilgi verdi. 
   
   Vatandaşın gücü yetmiyor 
   İAB Başkan Yardımcısı Vedat Özdan, "Tüm bankalar bankacılığın devlet kağıtlarıyla yapıldığı dönemde bünyelerinde altın birimi kurmuş. Ama altın depo hesabı açan bir kişiye vade sonunda faizini altın cinsinden vermeleri mümkün olamamış. Sorun külçe altının birer kiloluk birimler halinde çıkarılması... Bir kilo altın 11 bin dolar civarında. Küçük parçalar olmadığı için külçe altına vatandaş itibar edememiş. Götürüp 10 - 20 gram verebilseniz sorun olmayacak. Ayrıca bankalar için de faiz olarak küsür altını vermek sorun olacağından nakit vermeyi tercih etmişler. Bu nedenle sistem çok işlememiş. Bunun yolunu açmak istiyoruz" dedi. 
   
   Gram altınlar hazır 
   1996'da kurulan İstanbul Altın Rafinerisi'nde İAR 1, 5, 10, 50 ve 100'er gram altınların örnek külçeler olarak basıldığını anlatan Özdan, altın alımında en büyük handikapın 'ayara göre değişen işçilik oranları' olduğunu, alıcının satarken çok zarar ettiğine dikkat çekerek "Yatırım amacıyla altın alanlar işçiliği az olanları tercih eder. Gram altında işçilik maliyeti diye bir şey yok" dedi. 
   
   Nasıl işleyecek 
   Özdan, gram altın alımıyla işlemlerin nasıl yapılacağını ise şöyle anlattı "Aldığınız altını istediğiniz zaman bankaya götürüp depo hesabı açtırabilirsiniz. Sonra da getirisiyle birlikte alabilirsiniz. Banka aldığı bu altını kuyumcuya külçe olarak kredi verecek. Kuyumcu fiyat riskine karşı korumak için futures işlemi yapacak. Ayrıca gramla altın satışı küçük yatırımcıyı İstanbul Altın Borsası'na çekecek. Şu anda borsanın müşterisi kuyumcular ve bankalar. Bankalar ve döviz büfeleri altın arz eden kuyumcular talep eden konumunda... Ölçek küçülürse küçük tasarruf sahipleri de talep edecek. Sektöre derinlik gelir. Vatandaş borsa üyelerine alım talimatı verecek. 'Adıma şu kadar altın al' diyecek. Aracı kurum da alacak. Komisyon işlemi yapan üyeler arasında onbinde 15. Saklama yapacaksa onbinde 4. Bir de kurtaj aracılık komisyonu kesiyorlar ama o da çok düşük bir oran." 
   Asıl problemin, Hazine'nin yapacağı değişiklik değil, gram altını üreten İAR'nin Londra'dan verilen saf altın üretme sertifikasını alması olduğunu söyleyen Özdan, "Önümüzde iki engel var. Birincisi, İAR'nin uluslararası standartlarda altın üretimi yapabiliyor olduğunun ispatı, ikincisi asgari sermaye şartı. İkincisi konusunda Londra esnek. Şu anda 18 - 19 adet rafineriyi uluslararası standartlarda olduğu için kabul ediyor. İAR'nin bu rafinerilerin arasına girmesi gerekiyor. Bu girdikten sonra iş bitiyor" dedi. 
   
   Normal dönemde al kriz döneminde sat    İstanbul Altın Borsası Başkan Yardımcısı Vedat Özdan, altın yatırımcılarına önemli tüyolar verdi. Altını normal dönemde alıp anormal dönemlerde satmak en fazla kazancın sağlanacağı strateji olduğunu belirten Özdan, olağan dönemlerde tek rakibinin dolar olduğunu ifade etti. Kriz ve savaş dönemlerinde ise herkesin altına hücum ettiğini kaydeden Özdan'a göre altın "makul" bir yatırım aracı. 
   
   
</TEXT>
</DOC>
