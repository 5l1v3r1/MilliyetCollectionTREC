<DOC>
<DOCNO> 186451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/soneko10.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de her 3 CD'nin biri, her 100 kitabın 40'ı korsan... 
</HEADLINE>
<TEXT>

     Türkiye'de satılan her 3 CD'den birinin, her 4 kasetten 2'sinin her 100 kitaptan 40'ının ve her 100 bilgisayar yazılımından 58'inin korsan olduğu bildirildi. 
     Ankara Ticaret Odası ATO tarafından hazırlanan ''Korsan Türkiye'' Araştırması'nda, bu kalemlerin tutarının kitapta yıllık olarak 200 trilyon, CD'de 70 trilyon, bilgisayar yazılımında 1 katrilyon 120 trilyon lira olduğu belirtildi. 
     Ampulden parfüme, deterjandan spor ayakkabısına, sudan rakıya, prezervatiften Viagra'ya kadar hemen hemen her alanda korsan ile karşılaşmanın mümkün olduğuna işaret edilen araştırmada, çeşitli devlet kurumlarında bile korsan yazılım kullanıldığı, sandalye, masa gibi eşyaların korsanını üreterek 'endüstriyel tasarım fikrini çalma' suçunun sıkça işlendiği kaydedildi. 
     
     KORSAN BİBERLER, ÇALINTI SİTELER 

     Araştırmada, internetteki web sayfalarının önemli bir bölümünün korsan olduğuna, bir çok sitenin bir diğerinin resim ve yazılarını izinsiz alıp kullandığına dikkat çekildi. 
     Kahramanmaraş'ın ünlü kırmızı biberinin ve dondurmasının, Gaziantep'in baklavasının ve Şanlıurfa'nın kebabının isimlerinin korsanlar tarafından kullanılarak haksız kazanç sağlandığı vurgulanan araştırmada, elektrik parası ödememek için her 2-3 ayda bir yer değiştiren gezici korsan elektrik abonelerinin bile olduğu bildirildi. 
     Türkiye'de korsan çalışan sahte doktor, sahte polis, sahte avukatlar da bulunduğu belirtilirken, ''En son görülen örnek ise korsan loto. Sahte loto kuponu ile loto oynatan korsanlar ikramiye çıkan vatandaşların hevesini kursağında bırakıyor'' denildi. 
     Araştırmada hiçbir işletme gideri, telif hakkı, dağıtım payı ödemediği, yatırım yapmadığı, istihdam sağlamadığı için son derece ucuza mal edilen ve satılan korsan ürünlerin, gelir vergisi, kurumlar vergisi, KDV ve SSK primi açısından trilyonlarca lira gelir kaybına neden olduğu, korsan ürünlerin cihazların güvenliği açısından da büyük sorunlar ortaya çıkardığı kaydedildi. 
     
     ATO BAŞKANI AYGÜN 

     ATO Başkanı Aygün de araştırmaya ilişkin olarak, ''Türkiye kaçak ve korsan ile mücadelede kaçak güreşiyor'' dedi. 
     Korsanların Türkiye'yi tam anlamıyla istila ettiğini ve gerçek Türkiye'nin yanında bir de ''Korsan Türkiye'' yarattıklarını kaydeden Aygün, belediyelerin de korsanı ve kayıtdışılığı teşvik edercesine işportaya ve sosyete pazarlarına izin verdiklerini savundu. 
     Aygün, şöyle dedi 
     ''Korsancılık masum bir iş değildir. Terörle, enflasyonla nasıl savaşıyorsak korsanla da savaşmamız gerekir. Her 100 liranın 66 lirası kayıtdışı, her 100 kişiden 46'sı kaçak çalışıyor, her 3 liranın 2 lirası vergiden kaçırılıyor, üretilen elektriğin yüzde 23.5'i kaçak, her 5 kişiden biri, adına gecekondu dediğimiz evlerde oturuyor. Bir Kaçak Türkiye vardı şimdi buna Korsan Türkiye eklendi. Türkiye, Korsan Türkiye'yi yok edemezse ekonomik alanda sahicileşmesi mümkün değil.'' 
     
</TEXT>
</DOC>
