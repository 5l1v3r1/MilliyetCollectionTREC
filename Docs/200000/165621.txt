<DOC>
<DOCNO> 165621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sonspo01.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor başkanlığına Üstenci seçildi, Hagi de geliyor... 
</HEADLINE>
<TEXT>

     Bursaspor'un Olağanüstü Genel Kongresi'nde, 746 üyenin 644'ünün oyunu alan Fikret Üstenci, başkanlığa seçildi. 
     Fethiye Kültür Merkezi'nde yapılan kongrede, yeşil-beyazlı kulübe üye 3 bin 647 delegeden, 746'sı oy kullandı. 16 oyun geçersiz sayıldığı kongrede 644 oy alan Fikret Üstenci, Bursaspor'un 20. başkanı oldu. Diğer aday AK Parti Bursa Milletvekili Şerif Birinç'e ise 86 oy çıktı. 
     Oy tasnifinin ardından başkan adayı Şerif Birinç, seçimi kazanan Fikret Üstenci ve ekibini kutladı. Kongre üyelerinin, ''Fikret Üstenci, şampiyon yap bizi'' şeklinde tezahüratları arasında kürsüye çıkan Üstenci, teşekkür konuşmasında, agresif oynayan, hırslı, terini sahaya yansıtan bir takım yaratacaklarını, bunun doğal sonucu olarak da başarının kendiliğinden geleceğini söyledi. 
     Üstenci, bugüne kadar yapılan en yüksek katılımlı kongrelerden birini gerçekleştirdiklerini belirterek, şunları kaydetti 
     ''Bu sıcak havada, Bursaspor'u desteklemek için buraya geldiğiniz için teşekkür ediyorum. 35-40 yıl öne Teksas tribünü nde başlayan Bursasporluluğum, bugün başkanlıkla sonuçlandı. İyi bir takım yaratmak için teknik direktörlüğe dünyaca ünlü Georghe Hagi'yi getiriyoruz. Ayrıca, 4 yabancı oyuncu transferi yapacağız. Yerli olarak da Erman ve Sertan ile anlaştık. Bursaspor'a yakışan bir takım oluşturacağız.'' 
     
</TEXT>
</DOC>
