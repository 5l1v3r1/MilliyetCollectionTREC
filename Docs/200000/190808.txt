<DOC>
<DOCNO> 190808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sontur05.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör örgütü PKK KADEK'in sinsi planı... 
</HEADLINE>
<TEXT>

     Terör örgütü PKK KADEK'in, ''Yol Haritası'' adı verdiği üç aşamalı bir plan hazırladığı, bu plan doğrultusunda emniyet kuvvetleri başta olmak üzere kamu kurumlarına yönelik eylemlere girişmeye hazırlandığı belirlendi. 
     Emniyet Genel Müdürlüğü, terör örgütü PKK KADEK'in hazırladığı planı, bir genelgeyle tüm illere duyurdu. 
     Emniyet istihbarat birimlerinin tespitlerine göre, terör örgütü, sözde Kürt sorununun çözülmesi için ''Yol Haritası'' adı altında üç aşamalı bir plan hazırladı. Plana göre, birinci aşamada sözde tek taraflı ateşkes iki taraflı hale getirilecek, ikinci aşamada ''Kürt kimliği'' Anayasal güvenceye kavuşturulacak. Terör örgütü, nihai olarak ise ''genel af'' sonrası terörist başı Abdullah Öcalan ile örgütün üst düzey mensuplarının ''siyasi yaşama dahil edilmesi''ni hedefliyor. 
     Terör örgütünün hazırladığı planın birinci aşamasının sağlanması için, örgütün legal ve illegal uzantıları katılımıyla ''sivil itaatsızlık'' tarzı eylemlerin bulunduğu ''Barış İçin Demokratik Çözüm'' kampanyası başlatılacak. 
     Emniyet istihbarat birimlerinin tespitlerine göre, terör örgütü bu kapsamda ''misilleme eylemleri'' adı verilen, şehir merkezlerinde emniyet güçleri başta olmak üzere kamu kurum ve kuruluşlarına ait binalara, araçlara, askeri şahıslara, bürokratlara, işadamlarına ve parti binalarına yönelik saldırılar yapacak. Saldırılar bombalı, bombalı pankart, kundaklama, işyerlerine molotofkokteyli atma, taşlı sopalı saldırı ve lastik yakma şeklinde gerçekleştirilecek. 
     Bu saldırıları gerçekleştirecek teröristler için sahte kimlik temin edileceği de saptandı. 
     Emniyet Genel Müdürlüğü, terör örgütünün söz konusu planı üzerine polisi alarma geçirdi. İl emniyet müdürlüklerine bir genelge gönderilerek daha önce alınan tedbirlerin yeniden gözden geçirilmesi, önlemlerin arttırılması, aksaklıklara meydana verilmemesi ve konuyla ilgili detaylı istihbarat çalışması yapılması istendi. 
     
</TEXT>
</DOC>
