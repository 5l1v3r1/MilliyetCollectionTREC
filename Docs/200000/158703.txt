<DOC>
<DOCNO> 158703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sonspo10.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbide ilk heyecan.. 
</HEADLINE>
<TEXT>

     Beşiktaş ile Galatasaray takımları arasında yarın yapılacak lig derbisi öncesi her iki takımda da, teknik heyetlerin görev vermesi durumunda ezeli rekabette ilk kez forma giyecek birçok oyuncu bulunuyor. 
     Beşiktaş'ta, sezonun ilk yarısında yapılan maçta forma giymeyen kaleci Göksel Gencer, Tolga Doğantez, Niyazi Güney, Zafer Demiray, Ali Cansun Begeçarslan ve Eser Yağmur ile, devre arasında takıma katılan Frederico Guinti ve Marius Maldarasanu, daha önce siyah-beyazlı forma altında Galatasaray'a karşı oynamamıştı. Bu futbolculardan Maldarasanu'nun sakatlığı nedeniyle derbide oynama olasılığı bulunmuyor. 
     Galatasaray'da ise, ilk maçta oynamayan Mehmet Polat, Volkan Arslan, Cihan Haspolatlı ile, devre arasında alınan Haim Revivo, Abel Xavier, Ali Lukunku ve Suat Usta, ilk kez Beşiktaş'a karşı Galatasaray formasıyla mücadele etme şansı bekliyor. Sakatlığı nedeniyle kadroda yer alamayacak Baliç de daha önce siyah-beyazlılara karşı Galatasaray forması giymemişti. 
     Diğer yandan, sezonun ilk yarısında yapılan maçta ezeli rakiplerin kadrosunda bulunan yabancı oyunculardan Beşiktaşlı Nouma ve Amaral ile Galatasaraylı Sarr, Felipe, Christian ve Almaguer, yarınki maç öncesi kadroda yoklar. 
     
</TEXT>
</DOC>
