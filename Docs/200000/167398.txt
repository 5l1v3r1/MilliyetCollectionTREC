<DOC>
<DOCNO> 167398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/ekonomi/eko01.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ödeme takvimi iki haftada belli olacak 
</HEADLINE>
<TEXT>

İmar Bankası'ndaki mevduatların tamamı devlet güvencesinde. Banka hesaplarını inceleyecek olan BDDK, iki hafta içinde ödeme listesi hazırlayacak, hesaplara beş büyük bankanın ortalamasına göre faiz işletilecek 
     Yönetim ve denetim Fon'da 
     Bankalar Kanunu'nun 16. maddesinin 1. fıkrasının, "Bir bankanın bankacılık işlemleri yapma ve mevduat kabul etme izninin kaldırılması halinde yönetim ve denetimi Fon'a intikal eder" maddesi uyarınca İmar Bankası Fon'a geçti. Ortaklık hakları ise Fon'a devredilmedi. 
     
     Fon tedbir alacak 
     Fon, bankada, mevduat sahipleri ve diğer alacaklıların haklarını korumaya yönelik tedbirler alacak. Bankanın alacaklıları, alacaklarını temlik edemeyecek veya bu sonucu doğuracak işlemlerde bulunamayacak. Ancak bankanın yönetimi mevduatları ödedikten sonra makul alacaklıları da ödeme sırasına koyabilir. 
     
     Şubelerden bilgi alınacak 
     BDDK, ödemelerin yapılabilmesi için öncelikle banka mevduat hesapları için mutabakat çalışması yapacak. Bu çalışmanın iki haftada tamamlanması için gerekli tedbirler alındı. Ödenecek tutarlar, ödemenin yapılacağı yer ve ödeme günü, İmar Bankası'nın şubelerinde ilan edilecek. 
     
     Faiz düşecek 
     Bankanın TMSF'ye alınış tarihi olan 3 Temmuz itibariyle tüm hesaplar dondurulacak. En son gerçekleşmiş vade tarihi ile Fon'a alınma arasındaki süre için, 3 Temmuz itibariyle mevduat toplamları en yüksek beş bankaca uygulanan faizin ortalamasından hesaplanacak faiz geçerli olacak. 
     
     Off - shore'a ödeme yok 
     Off - shore hesaplardaki mevduatlar Fon kapsamında olmadığı için ödeme yapılmayacak. Bu durumdaki kişiler bankanın h kim ortaklarına yani Uzanlar'a dava açarak haklarını takip edebilir. Ancak burada da iflas prosedürü işleyeceği için alacaklarını tahsil etmeleri zor görünüyor. 
     
     Uzanlar'a haciz 
     Bankalar Kanunu'nun 17. maddesinde sayılan, Yönetim Kurulu üyeleri ve yöneticilerinin mal, hak ve alacakları hakkında, Fon'un talebi üzerine, mahkemece ihtiyati tedbir ve haciz uygulanabilecek. 
     
     Fon iflas isteyecek 
     Fon, bankadaki sigortalı mevduatı, doğrudan veya ilan edeceği bir başka Banka aracılığıyla ödeyerek, mevduat sahipleri yerine bankanın doğrudan iflasını isteyecek. 
     İflas kararı alınırsa Fon, İflas Masası'na imtiyazlı alacaklı sıfatıyla iştirak edecek. Fon ayrıca, İcra ve İflas Kanunu'nun yazılı İflas Dairesi ve alacaklılar toplantısıyla, İflas İdaresi görev ve yetkilerine de sahip olarak, Banka'yı İcra ve İflas Kanunu hükümlerine göre tasfiye edecek. 
     
     Uzanlar'a da iflas olabilir 
     Bankalar Kanunu'nun 17 1 maddesine göre bankanın yönetim kurulu, genel müdür ve yardımcıları ile imza yetkisi olanların yasaya aykırı kararlarıyla bankanın iflasına neden olması halinde Fon mahkemeye başvurarak şahsi iflas isteyebiliyor. 
     
     İflas olmazsa tasfiye 
     İflas kararı verilmezse, Bankalar Kanunu'nun 18 2 maddesi uyarınca tasfiye işlemi yapılabiliyor. Bu durumda BDDK, tasfiye işlemini yakından takip eder ve denetler. 
     
     İcra takipleri duracak 
     Bankalar Kanunu Madde 16 2'ye göre, iznin kaldırılmasına ilişkin Kurul Kararının Resmi Gazetede yayımlandığı tarihten itibaren banka hakkındaki ihtiyati tedbir dahil her türlü icra ve iflas takibatı duracak. 
     
     Adabank da etkilenecek 
     Başbakan Yardımcısı Abdüllatif Şener, her ne kadar Uzanlar'ın bir diğer bankası olan Adabank'ta sorun olmadığını belirtse de İmar Bankası'nın h kim ortakları bankacılık yapma yetkilerini kaybettiğinden kanun gereği Adabank'taki paylarının da yüzde 10'un altına çekilmesi gerekiyor. 
     
     Şirketler de Fon'a geçebilir 
     Mevduatlar Fon'dan ödenecek. Bunun karşılığının da İmar Bankası'nın aktiflerinden, yani kredilerinin tahsilinden gelecek parayla karşılanması gerekiyor. İmar Bankası'nın aktiflerinin çoğu Uzan Grubu'na ait şirketlere açılan krediler. Fon bu kredileri geri çağıracak. Geri ödeme olmazsa bu şirketlerin hisselerinin de Fon'a alınması söz konusu. Uzan Grubu'nun televizyon ve radyo kanalları, Star gazetesi, 10 çimento fabrikası ve Telsim'in de aralarında bulunduğu 60 kadar şirketi bulunuyor. ÇEAŞ ve Kepez'e ise 30 Haziran'da el konulmuştu. 
     

</TEXT>
</DOC>
