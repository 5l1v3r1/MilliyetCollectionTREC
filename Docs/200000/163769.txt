<DOC>
<DOCNO> 163769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sontur18.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilkent Üniversitesi diploma töreninde duygulu anlar... 
</HEADLINE>
<TEXT>

     Bilkent Üniversitesi'nde, 2002-2003 öğretim yılında mezun olan öğrencilere diplomaları verildi. 
     TBMM Başkanı Bülent Arınç yeğenine, Adalet Bakanı Cemil Çiçek kızına diplomasını verirken, AK Parti Afyon Milletvekili Mahmut Koçak da eşinin diploma sevincini yaşadı. 
     Bilkent Üniversitesi kampusündeki Odeon'da, diploma töreni düzenlendi. 
     TBMM Başkanı Arınç, tören başladıktan bir süre sonra gelirken, törene Arınç'ın eşi Münevver Arınç, Adalet Bakanı Çiçek, eşi Gülten Çiçek ve çocukları da katıldı. 
     Törende konuşan Bilkent Üniversitesi Rektörü Prof. Dr. Ali Doğramacı, bugün mezun olan gençlerin doğdukları yıllarda, kanunlar gereği vakıf üniversitelerine izin verilmediğini anımsattı. 
     Prof. Dr. Doğramacı, Bilkent Üniversitesi gibi kurumların var olması için verilen mücadelenin ne kadar zor olduğunun, yıllar geçtikçe daha iyi anlaşıldığını kaydederek, ''O kararlılık ve üretkenliğin sonuçları, şimdi gözlerinizin önünde... Bu tür hizmet kurumlarının var olması ve yeşermesi için çalışanlarla engel olanlar ve güçlük çıkaranlar arasındaki mücadele küçük boyutlarda bile olsa maalesef bugün dahi sürmektedir'' diye konuştu. 
     Prof. Dr. Doğramacı, mezunlara şöyle seslendi 
     ''Yapıcılık ile yıkıcılık arasındaki farkı görebilme yeteneği sizin karakterinizin en önemli niteliklerinden biridir. Geleceği şekillendirecek olan sizlersiniz. Gerek bilginiz, gerekse yeni bilgilere erişme ve onları değerlendirebilme yeteneğiniz, daha da önemlisi doğruyu seçebilme sezginiz sizleri ister istemez toplumda birer lider konumuna koyuyor. Sizlerden, mütevazı olmanızı, sizden farklı düşünenlere saygı göstermenizi, temel ilkelerinizden ödün vermemenizi diliyorum. '' 
     
     ''BİR SÜRE DAHA BEKLEYECEĞİMİZ ANLAŞILIYOR'' 
     Konuşmasında araştırma projelerinde vakıf üniversitelerine destek verilmemesini eleştiren Prof. Dr. Doğramacı, şunları söyledi 
     ''Kar amacı gütmeyen vakıf üniversitelerinin topluma verdiği hizmetler, devletin bu kurumlara getirdiği engeller oranında az olur veya tersine çok olabilir. ABD'de, devletin hangi üniversitelere araştırma projelere vereceği, üniversitelerin ilgili bilim dalındaki seviyesine göre kararlaştırılır. 
     Türkiye'de ise Devlet Planlama Teşkilatı'nın DPT araştırma projeleri kapsamındaki paralar, mevzuat gereği sadece devlet üniversitelerine dağıtılmaktadır. Öğretim üyesi başına, bilim üretiminde ülkenin önde gelen üniversitelerinin vakıf üniversiteleri olmasına karşın bu, bütçe yönetimini üstlenen makamların kararını hiç etkilememektedir. Halktan toplanan vergilerin en çok verim ve hizmet getirecek yerlere yatırılması ilkesinin yerleşmesi için bir süre daha bekleyeceğimiz anlaşılıyor.'' Prof. Dr. Doğramacı, üniversitelerinde sınıf öğretmeni yetiştirecek bir yüksek lisans programı açmak amacıyla Milli Eğitim Bakanlığı'na 1 yıl önce yaptıkları başvuruya halen yanıt alamadıklarını ifade etti. 
     Gelecek öğretim yılında Bilkent Üniversitesi'nde felsefe bölümü ile İngilizce Öğretmenliği bölümlerinin açılacağını kaydeden Prof. Dr. Doğramacı, her iki bölüme 30'u burslu toplam 100 öğrenci alınacağını bildirdi. 
     Bilkent Üniversitesi Öğrenci Konseyi Başkanı Turgay Demirel de mezun arkadaşlarına, işsizler ordusuna katılmak istemiyorlarsa kendi alanlarında en iyi noktaya gelmek için çalışmalarını önerdi. Arkadaşlarından mezun oldukları üniversitenin ruhunu her zaman hissetmelerini isteyen Demirel, bunun onları diğerlerinden farklı kılacağını söyledi. 
     Konuşmaların ardından, Prof. Dr. Doğramacı, yüksek lisans ve lisans programlarında bölüm birincisi olan öğrencilere ödüllerini verdi. 
     Törende ayrıca, Bilkent Üniversitesi öğrencileri arasında düzenlenen anket sonucunda en iyi öğretim üyeleri olarak belirlenen Azer Kerimov, Uygar H. Tazebay, Jamel Ben Muhammed Chafra ve Yakup Aykut Pekcan'a da ''üstün başarı'' ödülleri sunuldu. 
     
     ARINÇ YEĞENİNE, ÇİÇEK KIZINA DİPLOMASINI VERDİ 
     Bu arada, İktisadi ve İdari Bilimler Fakültesi Siyaset Bilimi ve Kamu Yönetimi Bölümü'nden mezun olan İbrahim Said Arınç'a diplomasını amcası TBMM Başkanı Arınç verdi. İbrahim Said Arınç, diplomasını almak için başka bir programı nedeniyle törene geç katılan Bülent Arınç'ın gelmesini bekledi. 
     Adalet Bakanı Çiçek de İbrahim Said Arınç ile aynı bölümde okuyan kızı İclal Çiçek'e diplomasını verdi. Gülten Çiçek ve Münevver Arınç da İclal Çiçek'i tebrik etti ve Çiçek ailesi gazetecilere poz verdi. 
     Diploma töreninde AK Parti Afyon Milletvekili Mahmut Koçak da heyecan yaşadı. Mahmut Koçak, Uluslararası İlişkiler Bölümü'nden mezun olan eşi Latife Koçak'ın mutluluğunu, çocukları Fatih ve Furkan ile paylaştı. 
     Mahmut Koçak gazetecilerin soruları üzerine eşinin de mezun olmasından dolayı çok mutlu ve heyecanlı olduğunu belirtti. Mahmut Koçak, ''Eşim bir süre çocuklarımızı büyütmek için ara vermişti. Kalan derslerini de onlar büyüdükten sonra verdi ve mezun oldu. Ailemize üçüncü bir diploma getirdi. Çok mutluyuz'' dedi. 
     Latife Koçak da 3 yıl ABD'de bir üniversitede okuduğunu ve Bilkent Üniversitesi Uluslararası İlişkiler Bölümü'nden fark derslerini vererek mezun olduğunu söyledi. Eşinin ve çocuklarının kendisine destek verdiklerini ifade eden Koçak, ''Onların desteği olmasaydı bunu başaramazdım. Biraz zor oldu ama bitirdiğim için çok mutluyum'' dedi. Bir başka soru üzerine Latife Koçak, 30 yaşında olduğunu ve çalışmaya başlayacağını söyledi. 
     Bu arada, Adalet Bakanı Çiçek, törenden ayrılırken gazetecilerin soruları üzerine, kızının mezuniyetinin kendisini çok mutlu ettiğini söyledi. Üniversite yönetimine ve öğretim üyelerine teşekkür eden Çiçek, ''Kızınızın sizin gibi olmasını ister misiniz '' sorusuna, ''Daha iyi olması lazım. Biz neredeyiz bilemiyorum ama bizi geçmezse Türkiye'de ilerleme olmaz. Bizden daha ilerdeler, onda hiç tereddüt yok'' karşılığını verdi. 
     Çiçek, 7. AB Uyum Paketi'ne ilişkin sorular üzerine ''Öncelikle 6. Uyum Paketi'ni görüşelim, 6'dan sonra 7 gelir'' diye yanıtladı. 
     
</TEXT>
</DOC>
