<DOC>
<DOCNO> 170570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/soneko09.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
GAP karpuzu tarlada kaldı... 
</HEADLINE>
<TEXT>

     Şanlıurfa'da karpuz üretiminde, pazar sorunu ve rekoltenin beklenenin üstünde gerçekleşmesi karpuzların yok fiyata satışa sunulmasına neden oluyor. 
     GAP'la birlikte sulu tarıma geçilen Şanlıurfa ve çevresinde, hububat ve pamuğa alternatif ürün deseni çalışmaları sürerken, son birkaç yıldan bu yana üretimine başlanan ve ''GAP Karpuzu'' olarak adlandırılan üretimde çiftçi, bu sezon umduğunu bulamadı. 
     Şanlıurfa Tarım il Müdürlüğü yetkilileri, çiftçilerin, uzmanlara danışmadan yaptığı deneme üretimlerinde, birçok sorunla karşı karşıya kaldığını belirterek, ''çiftçilerimiz, topraklarına en uygun ve en fazla katma değeri elde edecekleri ürünü ekmelidir. Ayrıca pazar sorununu da uzmanlarla görüşüp aşmalıdır. İkinci ürün karpuz üretimi karlı bir yatırım olabilir'' diye konuştular. 
     Viranşehir Ziraat Odası Başkanı İzzettin Şenbayram da bu sezon karpuzda rekoltenin beklenenden fazla gerçekleştirildiğini, bunun sonucunda da çiftçilerin zarar ettiğini belirterek, şöyle dedi 
     ''Gübre, sulama ve diğer tarım girdilerini göz önüne alarak bu yıl, karpuzun kilosunun en az 100 bin liradan alıcı bulacağını düşünüyorduk. Ancak arz talebin çok üzerinde oldu. Bu da yarı yarıya fiyat bulmamıza neden oldu. Çiftçi tarlada kalan karpuzunu 35 bin liraya kadar fiyata satıyor. 
     Çiftçilere, bir önerim var. Yok pahasına sattıkları karpuzları, dar gelirli ailelere bedava dağıtsınlar. Böylece hayırlı bir iş yapmış olurlar.'' Bu arada Elgün köyünde 30 dönüm arazisinde karpuz ekimi gerçekleştiren Osman Yıldırımer ise, 20 yıldan bu yana çiftçilik yaptığını ifade ederek, kendilerine 60-70 bin liraya mal olan karpuzu, 35 bin liradan satışa sunduklarını kaydetti. 
     
</TEXT>
</DOC>
