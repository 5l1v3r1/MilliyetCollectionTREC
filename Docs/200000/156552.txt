<DOC>
<DOCNO> 156552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/yazar/temelkuran.html </URL>
<DATE> 2003/05/14/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Barış bitti mi 
</HEADLINE>
<TEXT>

     
İnsanlığın gördükleri      İnsanlığın gözleri görüyordu Bir tek deliler kapatıldıkları yerden çıkmıyor, dışarıdaki "akıllıların" arasına karışmayı, onlarla "karıştırılmayı" reddediyordu Bağdat'ta. İşte öyle delice şeyler oluyordu etrafta. "Savaş bitti. Ama silahlar nerede Saddam nerede " diye soran BBC'nin "Geçmiş olsun " dedirtecek ayılmasını da yazıyordur bir kenara insanlığın gözleri. Polonya'nın hiçbir yere yamanamamış bir zavallı gibi "Biz de gariban bir ülkenin kemiklerinden yağlı bir parça kapmak istiyoruz" deyip kendi oğullarını, hiç lüzum olmamasına rağmen bir savaşa gönderme gayretkeşliğini de görüyordur mesela. Kralın masasına oturmak için çocukların kollarının bacaklarının canlı canlı kopartılmasını "uygun bir bedel" olarak gören köşe yazarlarını, yazmayanları, konuşanları, konuşmayanları da görüyordur. Barış isteyen normal insanları terörist ilan edenler filan, hepsi bir kenara yazılıyordur herhalde. 
     Tek avuntu bu mudur o zaman Nasılsa insanlığın gözleri kaydediyordur demek yani, teselli edebilir mi sizi Şimdi siz insana en hafifinden saçını başını yolduracak bu kadar yalan dolanı, bu kadar alçaklığı izlerken veya dayanamayıp izlemezken insanlığın gözlerinin varolduğu fikriyle dindirebilir misiniz vicdanınızı Savaşın başlamasından ve manyak imparatorun hiçbir zaman yetinmeyeceğinin açıkça ortaya çıkmasının ardından barış isteyenlerin, sokaktakilerin sessizleşmesinden dolayı sormak gerekti bu soruyu. Dahil olmamanın sürdürülebilirliği vardır herhalde. Her an aynı desibelde çıkmayabilir ses, ama ses her zaman çıkabilir. Ses, bağırabilir, konuşabilir hatta bazen ancak fısıldamaya yeter gücü. Ama ses, sürebilir, sürdürülebilir. 
     
Dalgalar      Adı sanı bilinmeyen bir kıyıdan, bir çocuğun denize bırakıverdiği bir çakıl taşı okyanusun diğer kıyısında bir tufana dönüşebilir. Bir mecaz değil bu, bir doğa kanunu. Bir fısıltı havaya öyle kritik bir ses dalgası bırakır ki, o ses dalgası belli bir rüzgarı yakaladığında ötede, çok ötede bağırmaktan bile etkili olabilir. Yeniden söyleyeyim bu iyimser bir mecaz değil, bir doğa kanunudur. 
     Önümüzdeki yıllarda öyle şeyler olacak ki, öyle kötü, öyle alçakça şeyler olacak ki bunlar, hep sese ihtiyacı olacak vicdanın ve insanlığın. Dahil olmayanlar, rıza göstermeyenler, insanlığın yükselme imkanı bulunduğuna inananlar, haksızlıkla inatlaşanlar, yalanla uzlaşmayanlar hep ses çıkarmak zorunda kalacaklar. Şimdi gırtlağınız patlamış olabilir bağırmaktan. Ama yine de fısıldamaya haliniz vardır herhalde, hiç değilse ona. Fısıldayın o zaman, hiç değilse. Çünkü dalgalar küçük bir çakıl taşıyla başlayabilir. Sabırlı ve inatçı küçük çakıl taşları denizi çalkayabilir. Olabilir. 
     
     

</TEXT>
</DOC>
