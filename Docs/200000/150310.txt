<DOC>
<DOCNO> 150310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/ekonomi/aeko.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Şekerde tatsız tablo 
</HEADLINE>
<TEXT>

Liberal piyasa şekere yaramadı. IMF bastırdı, devlet ihracat desteğini çekti, 100 binlerce ton şeker elde kaldı... '1 katrilyonluk stok maliyeti ile karşı karşıyayız' diyen Türkşeker yönetimi hükümetten zararına satış izni istedi... 
     Şekerde plansızlık ve yanlış politikaların faturası kabarıyor. Çiftçinin alternatif ürünlere yönlendirilememesi, konulan kotaların uygulanmaması, ihracatta da devlet desteğinin sübvansiyonun kesilmesi, Türkiye'yi 1 katrilyonluk fatura ile karşı karşıya bıraktı. 
     Geçen yıldan elde kalan 600 bin tona, bu yılın fazla üretimi eklenecek ve 1 milyon tonluk şeker stoku ortaya çıkacak. Türkşeker Genel Müdürü Azmi Aksu, bu miktarın stokta tutulması halinde, 544 trilyon lirası stok maliyeti, 475 trilyon lirası da finansman maliyeti olmak üzere 1 katrilyon liradan fazla maliyet ortaya çıkacağını söyledi. 
     
     1 milyon tonluk stok 
     Yeni sezona hazırlanan Türkşeker'in elinde halen 1 milyon 167 bin ton şeker stoku bulunuyor. Bu stokun 700 bin tonu eylül ayına kadar iç piyasada satılacak. Kalan bölüm, geçen sezondan devreden 600 bin tonla birlikte stok edilecek. Böylece 1 milyon tonluk stok ortaya çıkacak. 
     Bu stok ihraç edilemiyor. Şeker, Türkiye'de pancardan, rakip ülkelerde ise kamıştan üretiliyor. Pancardan üretilen 1 ton şekerin maliyeti 550 dolara ulaşıyor. Oysa ki uluslararası piyasada kamıştan üretilmiş şekerin tonu 230 - 250 dolar. Dolayısıyla Türk şekerinin dış piyasalarda ihracat şansı çok düşük. 
     Şimdiye kadar yapılan ihracat da maliyetin altında fiyatlarla yapıldı. Şeker, Hazine sübvansiyonu ile ihraç ediliyordu. Bu kapsamda 2000 - 2001 döneminde 576 bin ton, 2001 - 2002 döneminde 892 bin ton şeker ihraç edildi. Şimdi piyasanın serbestleştirilmesi ve IMF'ye taahhütler kapsamında devlet sübvansiyonu kesti. Bunun sonucu Türkşeker ihracat yapamaz hale geldi. 
     
     Zararına satış izni istedi 
     Türkşeker, stoku eritmek için Bakanlar Kurulu'ndan 'maliyetin yarısına' satış izni istedi. İhtiyaç fazlası şekerin uluslararası piyasa fiyatından ihraç edilmesi halinde, şirketin 125 milyon dolar gelir kaybı olacak. 
     Çiftçinin alternatif alanlara yönlendirilememesi sonucu ortaya çıkan bu soruna çözüm için, Şeker Kanunu ile kurulması öngörülen, ancak fonların bütçeleştirilmesi nedeniyle faaliyete geçirilemeyen Şeker Fonu'nun oluşturulması için hazırlık yapılıyor. Şeker üretim ve satışından yapılacak belli miktarlardaki kesinti ile fona gelir sağlanacak ve bu gelir ile ihracat desteklenecek. 
     
IMF uyardı, Erdoğan dinlemedi      Program çerçevesinde şekerde serbest piyasa isteyen IMF, "Şekerde stok fazlanız var. Bunlar eritilmeli" diyerek uyarıda bulundu. Geçtiğimiz hafta Sanayi Bakanı Ali Coşkun AKP Grubunda bunu anlatarak şeker pancarı kotalarını yüzde 15 azaltacaklarını söylemişti. Ancak Başbakan Tayyip Erdoğan buna karşı çıktı. Erdoğan'ın, Coşkun'a "Nereden kaynak bulursanız bulun, bu kotaları azaltmayın" talimatı verdiği belirtildi. Kotaların miktarına Şeker Kurulu karar veriyor. Ancak AKP hükümetinin kaldırmayı düşündüğü özerk kurullar arasında yer alan Şeker Kurulu'nun koyduğu kotalara uyulmuyor. 
     
Üretim 1.5 milyon tonu geçiyor Yıllar Küp Kristal Toplam 1998 24.643 2.191.057 2.215.700 1999 16.465 1.547.735 1.564.200 2000 15.948 1.954.014 1.969.962 2001 13.717 1.266.683 1.280.400 2002 4.000 1.600.000 1.604.000      

</TEXT>
</DOC>
