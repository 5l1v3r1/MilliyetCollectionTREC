<DOC>
<DOCNO> 191925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/guncel/gun04.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Şengör Depreme askerler daha duyarlı 
</HEADLINE>
<TEXT>

   Ankara'dan randevu alamadıklarını söyleyen Şengör, "Bize talep bir tek kişiden geldi Hava Kuvvetleri Komutanı Orgeneral Asparuk'tan" dedi 
      ÖNAY YILMAZ İstanbul 
   
   İTÜ Öğretim Üyesi Prof. Dr. Celal Şengör, deprem çalışmaları sırasında en büyük ilgiyi, yardımı ve desteği Türk Silahlı Kuvvetleri'nden gördüklerini belirterek, "Ankara, hadisenin büyüklüğünü hiçbir zaman anlayamadı. Bunun nedeni cehalettir" dedi. 
   Şengör, 2000'de Le Suroit gemisiyle Marmara Denizi'nde fayı izlerken İmralı adasının yakınlarına geldiklerini, ancak 15 mil yasağı nedeniyle yaklaşamadıklarını belirtti. Şengör, daha sonraki gelişmeleri şöyle anlattı "Hava Kuvvetleri Komutanı Orgeneral Ergin Celasin'i aradım. 15 dakika sonra bizi geri arayıp iznin çıktığını söyledi. Bu hıza Fransızlar bile şaşırdı, 'Bizim askerimiz bile bu kadar hızlı hareket edemez' dediler." 
   Şengör, ABD'li yerbilimci Prof. Kerry Sieh ile birlikte Ankara'daki yetkilileri uyarmak için randevu talep ettiklerini belirterek, "Bize ne Başbakan, ne de bakanlardan bir talep geldi. Talep bir tek kişiden geldi o dönemin Hava Kuvvetleri Komutanı Orgeneral Cumhur Asparuk'tan. Makamına gittiğimizde koskoca komutan haritalarda fayı daha iyi görebilmek için bizler gibi üniformasıyla dizlerinin üzerine çökerek konuyu anlamaya çalıştı" diye konuştu. 
   
   Bağımsız Türkiye    Şengör "İstanbul depremi bana göre Türkiye'nin bağımsızlığının sonu olacak." 
   
   'Can simidini hazırlayın'    Depremin maksimum büyüklüğü 7.6 olacak. Kuzeye doğru gidildikçe risk azalıyor. Bu fay bir seferde kırılmayı seviyor. Denizde olması sevindirici.Faylar sadece İstanbul'u değil, İzmir, Bodrum ve Doğu Anadolu'yu da tehdit ediyor.Yapılan hesaplara göre oluşacak tsunamide dalgaların boyu 8 - 9 metreyi bulacak. Can simitlerinizi şimdiden hazırlayın. Marmara Denizi'nde heyelanlı yapı o kadar çok ki tsunami olması için depreme bile gerek yok.Anne ve babama söyledim ama Yeşilköy'deki evlerinden maalesef kıpırdamak bile istemiyorlar.Allah Amerikalılara San Andreas gibi kötü davranan 'davranışı belirsiz' bir fay vermiş ama akıl da vermiş. Türklere ise KAF gibi iyi davranan fay vermiş ama akıl vermemiş... Biz imam yetiştirirken onlar bizim ülkemize istasyon yerleştiriyorlar. 
   
</TEXT>
</DOC>
