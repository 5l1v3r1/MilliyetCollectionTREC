<DOC>
<DOCNO> 156891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sonspo14.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Ata'sı için yürüyor... 
</HEADLINE>
<TEXT>

     Türkiye genelinde 18 Mayıs'ta yapılacak Ata'ya saygı yürüyüşüne, Bolu'da 5 bin kişinin katılması bekleniyor. 
     15-21 Mayıs Gençlik Haftası etkinlikleri kapsamında Türkiye genelinde yapılacak Ata'ya saygı yürüyüşüne Bolu'da 5 bin kişinin katılmasını beklediklerini anlatan Bolu Gençlik ve Spor il Müdürü Ahmet Sağlam, ''Yürüyüş öncesinde, koşmak isteyenler için start verilecek. Hakemler eşliğinde, yürüyüş güzergahı ile aynı parkurda koşu düzenlenecek. Koşuda ilk 5'e girenlere çeyrek altın verilecek'' dedi. 
     Bu etkinliğin Ata'ya saygı yürüyüşü olduğunu ve çok sayıda katılım beklediklerini kaydeden Ahmet Sağlam, ''Yürüyüşümüz davul-zurna eşliğinde olacak. Ayrıca kuracağımız standlarda katılımcılara su dağıtacağız. İnsanlar hem eğlenecek, hem yürüyecek, hem Ata'larına saygılarını bu coşkuyla göstermiş olacaklar'' diye konuştu. 
     Yürüyüşe kadın, erkek, genç, yaşlı herkesin katılacağını da belirten Sağlam, ''Yürüyüşe katılanlara o günün anısına tişört ve şapka dağıtacağız'' dedi. 
     18 Mayıs Ata'ya saygı yürüyüşü, saat 11'de Bolu-Anıtpark'tan başlayacak. 
     
</TEXT>
</DOC>
