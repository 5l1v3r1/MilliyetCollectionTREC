<DOC>
<DOCNO> 171269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/guncel/gun01.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli sallandı 
</HEADLINE>
<TEXT>

   Merkez üssü Buldan olan 5.2 büyüklüğündeki deprem sonrası, 'dayanıksız' raporu bulunan Denizli Devlet Hastanesi'nin duvarları çatladı 
      OSMAN NURİ BOYACI, FERAH IŞIK, RAMAZAN ÇETİN, ÖZCAN DURUSOY DHA 

   
   Denizli, merkez üssü Buldan olan 5.2 büyüklüğündeki depremle güne başladı. Daha önce depreme dayanıksız olduğu saptanan Denizli Devlet Hastanesi'nin duvarları sarsıntı sonrası çatladı. Şoka giren üç kişi hastanelere kaldırılırken, artçı sarsıntılar halkı tedirgin etti. 
   Boğaziçi Üniversitesi Kandilli Rasathanesi ve Deprem Araştırma Enstitüsü'nün verdiği bilgiye göre, merkez üssü Buldan olan deprem 07.56'da meydana geldi. 5.2 büyüklüğünde ve 5 kilometre derinlikte meydana gelen deprem, Denizli'nin yanı sıra Aydın, Manisa ve Muğla'da da hissedildi. 08.02'te 3.3, 08.04'de 3.0, 08.07'de 3.1, 09.16'da 3.2 ve 09.25'te 3.2 büyüklüğünde beş artçı sarsıntı daha oldu. 
   
   3 KİŞİ ŞOKA GİRDİ 
   "Geçen yıl Bayındırlık Müdürlüğü'nün yaptığı dayanıklılık ölçümünde "dayanıksız olduğu ve mutlaka takviye edilerek sağlamlaştırılması gerektiği" raporu verilen Devlet Hastanesi'nin duvarlarında çatlaklar oluştu. Olay sırasında mesaide olan hastane hizmetlisi Cemile Şirin 43 ile ev kadını Azime Demir 36 şoka girerek hastaneye kaldırıldı. Korkudan bayılan bir kişi de tedavi altına alındı. 
   
   'Işıkara söylemişti'    Denizli Vali Vekili Orhan Öztürk, depremi beklediklerini kaydederek, "Bir ay kadar önce Prof. Dr. Ahmet Mete Işıkara ilimizde bir konferans verdi. Gölcük ve Düzce depremlerinden önce yaşanan yoğunluğun Denizli'de de görüldüğünü, bu nedenle depremin beklenebileceğini belirtti. Denizli'nin durumu Düzce ve Gölcük'ten daha kötü" dedi. 
   
   Deprem olursa İstanbul yandı    Kızılay Genel Başkanı Ertan Gönen, son afetler ve röntgen filmlerinden aldıkları payın kesilmesi sonucu gelirlerinin azalması nedeniyle ellerinde sadece 35 bin çadır kaldığını kaydetti ve "İstanbul'da deprem olsa 1 - 2 milyon kişi etkilenir ve açıkta kalır" dedi. İstanbul'da olası deprem için hazırlık yapılması gerektiğini söyleyen Gönen, "Depolarımızda sadece 35 bin çadırımız var ve ancak 200 bin kişiyi barındırabiliriz" diye konuştu. 
   
   10 milyar dolar ve 10 yıl gerek    İSTANBUL Milliyet 

   İstanbul Büyükşehir Belediyesi ile Boğaziçi, İstanbul Teknik, Orta Doğu Teknik ve Yıldız Teknik üniversiteleri arasında imzalanan protokolle başlatılan "Deprem Güvenliği Master Planı" çalışması tamamlandı. Büyükşehir Belediyesi Zemin ve Deprem İnceleme Müdürü Mahmut Baş, İstanbul'daki yaklaşık bir milyon binanın yüzde 30-40'ının elden geçirilmesi gerektiğini vurgulayarak, "10 yılda 10 milyar dolarla, İstanbul'u 7'den büyük bir depreme hazır hale getiririz" dedi. 
   
   
</TEXT>
</DOC>
