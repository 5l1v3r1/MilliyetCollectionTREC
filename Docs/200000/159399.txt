<DOC>
<DOCNO> 159399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/spor/spo15.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Ligde start 8 Ağustos'ta      SÜPER Lig'de 2003-2004 sezonu 8 Ağustos'ta başlayacak, ilk yarı da 21 Aralık'ta tamamlanacak. İkinci devre maçları ise 23 Ocak 2004'te başlayıp, 16 Mayıs'ta sona erecek. Yeni sezonda Türkiye liglerindeki profesyonel takım sayısının 160 olacağı belirtilirken, Süper Lig'de 18, 2. Lig A kategorisinde 18, B kategorisinde 51, üçüncü ligde de 73 takım mücadele edecek. 
     
Kızlar Portekiz'de      ÖZEL bir turnuvaya katılacak olan 19 Yaş Altı Genç Milli Bayan Futbol Takımımız dün Portekiz'e gitti. Eylül ayında Polonya'da yapılacak Avrupa Şampiyonası eleme grubu maçlarına hazırlanan kızlar, organizasyonda Portekiz ve Romanya Milli Takımı'yla yerel Porto Legre takımı ile karşılaşacak. 
     
Adanaspor'da temizlik      ADANASPOR Teknik Direktörü Yılmaz Vural, yeni sezon için yaptıkları transfer çalışmaları konusunda bilgi verdi. Dış transferde 8 futbolcu almayı düşündüklerini belirten Vural, M. Ali, Murat Bölükbaşı, Mevlüt, Umut ve Ali Yılmaz ile çalışmayı düşünmediklerini ifade etti. 
     
Vakko Golf Cup 31 Mayıs'ta      VAKKO Golf Cup 2003, 31 Mayıs Cumartesi günü Kemer Golf Country Club'da yapılacak. Erkeklerin 3, bayanların ise 2 kategoride mücadele edeceği turnuvada birinci olanlar, Uluslararası Beko ProAm Turnuvası'nda "Vakko Team" adıyla yarışma hakkını kazanacak. 
     
Şampiyon EGO      BADMİNTON Birinci Ligi, EGO Spor'un şampiyonluğuyla tamamlandı. Ego'yu Ankara Tarım Kredi ile Sakarya Üniversitesi takip etti. Bu arada İkinci Lig 1. etap maçları da sona ererken, Üsküdar Belediyesi ve Lefkoşe Badminton takımları gruplarında ilk sırada yer aldı. 
     
13 yaşında, bir milyon dolar      OYNADIĞI futbolla dünya futbol piyasasını altüst eden 13 yaşındaki Amerikalı Freddy Adu, 1 milyon dolar karşılığında Nike'la sponsorluk anlaşması imzaladı. Amerika 17 Yaş altı Milli Takımı'nda görev yapan Nijerya asıllı siyahi yıldızın bonservis ücretinin 90 milyon dolar olması bekleniyor. 
     
Alpay Özalan kıymete bindi      BLACKBURN Rovers Teknik Direktörü Graham Souness'ın transfer etmek istediği Alpay Özalan kıymete bindi. İngiltere'de yayınlanan Daily Mirror Gazetesi, Aston Villa'nın yeni teknik direktörü David O'Leary'nin milli futbolcumuzu kadrosunda tutmak istediğini ve satmayacağını yazdı. 
     
Brezilya'da Edmilson şoku      18 -29 Haziran tarihleri arasında yapılacak olan Konfederasyon Kupası'ndaki Brezilya'da Edmilson yer almayacak. Daha önce de özellikle İspanya Ligi'nde top koşturan oyuncularının kadroya katılıp katılmaması sorun olan Brezilya Milli Takımı'nda Edmilson'un sakatlığı nedeniyle turnuvaya katılamayacağı ve Türkiye'ye karşı yer alamayacağı belirtildi. 
     

</TEXT>
</DOC>
