<DOC>
<DOCNO> 173711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sondun50.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Erivan Büyükelçisi Türk- Ermeni sınırının açılması gündemde 
</HEADLINE>
<TEXT>

     ABD'nin Erivan Büyükelçisi John Ordway, ''Türk-Ermeni sınırının açılmasının, Amerikan yönetiminin gündemindeki yerini korumaya devam ettiğini'' söyledi. 
     Ordway, Erivan'da gazetecilere yaptığı açıklamada, Amerikan yönetiminin bu konuya sık sık gündeme getirdiğini ifade ederek, ''Türk-Ermeni ilişkilerindeki sorunu Türk yetkililerle kararlı bir şekilde görüşmeyi sürdürüyoruz'' dedi. 
     Büyükelçi Ordway, açıklamasında, ''Azerbaycan'da yapılacak seçimlerde yeni cumhurbaşkanı seçilmesi durumunda Yukarı Karabağ sorununa yaklaşımlarının değişmeyeceğini'' de bildirdi Sorunun çözüm sürecinde arabuluculuk üstlenen AGİT Minsk Grubu'nun da konuya yaklaşımının değişmeyeceğine inandığını belirten Ordway, barış sürecinin bugüne kadar kurulan temeller üzerinde devam etmesinin beklendiğini dile getirdi. 
     Ordway, ''Azerbaycan'daki gelişmeleri dikkatli bir şekilde izliyoruz. Öngörülen veya yeni bir tarihte yapılacak seçimleri kazanacak Azeri yönetimiyle aktif işbirliğine hazırız'' dedi. 
     
</TEXT>
</DOC>
