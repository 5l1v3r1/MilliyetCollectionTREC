<DOC>
<DOCNO> 168346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sontur24.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Habur'da 15 kilometrelik araç kuyruğu... 
</HEADLINE>
<TEXT>

     Şırnak'ın Silopi İlçesi yakınındaki Habur Sınır Kapısı'nda 3 sıra halinde 15 kilometrelik araç kuyruğu oluştu. 
     Habur Gümrük Müdürlüğü yetkililerinden edindiği bilgiye göre, Habur Sınır Kapısı'ndan Irak'a geçiş yapmak için 3 sıra halinde bekleyen araçların oluşturduğu kuyruğun, Gümrük Sahası'nda yeterli personel ve kantar olmamasından kaynaklandığı bildirildi. 
     Sınır kapısındaki yoğun işe karşılık mevcut personelin yetersiz kaldığını ve bu nedenle çalışmaların ağır gittiğini ifade eden yetkililer, çalışmaların hızlandırılması amacıyla personel sayısının arttırılmasının yanı sıra teknik altyapının da güçlendirilmesi gerektiğini söylediler. 
     Günlerdir Irak'a geçmek için sıra beklediklerini söyleyen şoförler, sorunun bir an önce giderilmesini istedi. 
     
     LİMİTİ AŞAN MAZOTA EL KONULDU 
     Irak'tan Türkiye'ye giriş kamyonlar için 400, TIR'lar için de 600 litrelik mazot getirme hakkı bulunduğunu belirten yetkililer, bunun dışındaki limit fazlası mazota el konulduğunu bildirdiler. 
     Yetkililer, Haziran ayı içinde Türkiye'ye geçiş yapan 22 bin araçtan 20 bininin belirlenen limiti aştıklarının tespit edildiğini kaydederek, araçlardaki toplam 3 milyon 350 bin litre limit fazlası mazota el konulduğunu söylediler. 
     
     ARAÇ SÜRÜCÜLERİNE CEZA 
     Öte yandan, daha önce Mesut Barzani liderliğindeki Irak Kürdistan Demokrat Partisi IKDP denetiminde bulunan Irak'ın kuzey kesiminden mazot alan Türk şoförler, mazotu Musul'dan almaya başladı. 
     Musul'da mazotun Irak'ın kuzeyine oranla daha ucuz olduğunu belirten şoförler, Musul'dan mazot aldıkları için IKDP yetkililerinin çeşitli para cezalarına çarptırıldıklarını öne sürdüler. 
     Türk şoförler, şöyle dedi 
     ''Daha önce mazotu Irak'ın kuzeyinden litresini 17 cente alıyorduk. Ancak, Irak'taki yeni yapılanmadan sonra diğer bölgelerden de mazot alma imkanımız oldu. Irak'ın kuzeyinde 17 cente satılan mazotu Musul'da 5 cente satın alıyoruz. Ancak, Musul'dan mazot aldığımız için de IKDP görevlilerinin çeşitli para cezalarına maruz kalıyoruz. Görevliler yaptıkları denetimlerde, çevreyi kirlettiğimiz veya mazotun kalitesiz olduğu gibi çeşitli bahanelerle bizlere para cezası uyguluyor.'' 
     
</TEXT>
</DOC>
