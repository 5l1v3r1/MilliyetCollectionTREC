<DOC>
<DOCNO> 161428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sondun12.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz çocuklar ebeveynlerinin uyuşturucu sorunundan çekiyor.. 
</HEADLINE>
<TEXT>

     İngiltere'de yaşayan 350 bin çocuğun ebeveynlerinden en az birinin ağır uyuşturucu bağımlılığı sorunu bulunduğu açıklandı. 
     İlk kez hazırlanan ve ''Gizli Tahrip'' adıyla yayımlanan rapora göre, İngiltere ve Galler'de yaşayan yaşları 16'nın altındaki çocukların yüzde 2 ile 3'ü arasındaki bölümü, anne-babalarının bu alışkanlıkları yüzünden büyük acılar çekiyor. 
     Bu çocukların büyük bölümünün kendi bakımlarını üstlendiklerini, bir bölümün ise anne-babalarına da bakmak zorunda kaldıklarını belirten rapor yazarları, İskoçya'da da çocuk nüfusunun yüzde 4'ü ila 6'sına tekabül eden 41 ile 59 bin arasındaki çocuğun aynı kaderi paylaştığını vurguladı. 
     Uyuşturucu Kullanımıyla Mücadele Vakfı tarafından yapılan araştırmanın sonuçlarını değerlendiren vakıf danışma heyeti, çocukların ya utanç, ya korku yüzünden ya da çok genç oldukları için çektikleri acı hakkında pek az konuşabildiğini, içlerine kapandığını bu nedenle de yaşıtları tarafından dışlanıp yalnız bırakıldığını bildirdi. 
     Araştırma ekibinin başkanı Dr. Laurence Gruer ise ''Bu çocukların sağlığı, doğdukları andan itibaren anne-babalarının uyuşturucu sorunu yüzünden tehlikeye giriyor. Bunun yanında bu çocuklar, son derece ağır duygusal ve psikolojik tahribat alıyor ve kimse bunu fark etmiyor'' dedi. 
     Hükümeti de uyaran vakıf ve araştırmacılar, uyuşturucu stratejilerinin yeniden gözden geçirilmesini ve bu sorunun görünmeyen kurbanı olan çocuklara özel bir ilgi gösterilmesini istedi. Vakıf ve araştırmacılar, ''Uyuşturucu bağımlıları için pek çok yardım ekibi kuruluyor, ama bunlar bu problemin ikincil kurbanı durumundaki çocukları dikkate almıyor. Bu değişmeli. Uyuşturucu bağımlısı anne-babalar, çocuklarını kaybetme korkusuna kapılmadan devletten onlar için daha çok yardım isteyebilmeli. Devlet ebeveyni tedavi ederken, çocuğa da destek olmalı'' şeklinde tavsiyelerde bulundu. 
     
</TEXT>
</DOC>
