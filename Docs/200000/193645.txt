<DOC>
<DOCNO> 193645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/siyaset/siy01.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron'a hayır 
</HEADLINE>
<TEXT>

   Başbakan Erdoğan, Filistin'e karşı sert politikalar izleyen İsrail Başbakanı Şaron'un Ankara'yı ziyaretine olumsuz yanıt verdi 
      ANKARA Milliyet 
BURÇUN İMİR Kudüs DHA 

   
   Başbakan Recep Tayyip Erdoğan, Filistin'e karşı sert politikaları nedeniyle dünya çapında eleştirilere uğrayan İsrail Başbakanı Ariel Şaron'un Ankara ziyareti talebine olumsuz yanıt verdi. 
   Şaron, hafta sonunda Moskova'dan ülkesine dönerken 3 Kasım'da Türkiye'ye gelmek istedi. İsrail'in Ankara Büyükelçisi Pinkas Avivi, Dışişleri Bakanlığı'na Şaron'un talebini iletti. Ancak "Zamanım yok" diyen Erdoğan'ın aynı gün Ankara'da Belçika Başbakanı Guy Verhofstadt'la programı gerekçe gösterilerek Şaron'a olumsuz yanıt verildi, ziyaretin gelecekte gerçekleşmesinden memnuniyet duyulacağı belirtildi. 
   
   Yasak, askıya neden oldu 
   Bugün ve yarın Norveç Başbakanı'nı ağırlayacak olan Erdoğan, rahatsız olduğu gerekçesiyle 3 Kasım'da başka programa katılmadı. Şaron'un, ülkesine gelen politikacılara "Arafat'la görüşme ambargosu" getirmesi, hem Filistin hem de İsrail liderleri ile görüşen Türkiye'nin bazı ziyaretleri askıya almasına neden oldu. İsrail Cumhurbaşkanı ile Dışişleri ve Enerji bakanları Türkiye'ye gelirken, bu ülkeyi İçişleri, Adalet ve Tarım bakanları ile Genelkurmay Başkanı ve Jandarma Genel Komutanı ziyaret etti. AKP iktidarında İsrail'e Başbakan ve Dışişleri Bakanı düzeyinde ziyaret yapılmadı. Erdoğan, Avivi'ye de, ocakta randevu verdi. 
   
   
   
   
   
</TEXT>
</DOC>
