<DOC>
<DOCNO> 186750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sondun12.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ötenazi yanlıları ''ölüm makinesini'' tanıttı 
</HEADLINE>
<TEXT>

     Avustralya'da ötanazi yanlıları, kullanımı çok kolay ve umutsuz hastaların yaşamına birkaç dakikada son verebileceği belirtilen bir makineyi tanıttı. 
     Plastik kaplardan oluşan ve buruna takılan borulardan üflenen karbonmonoksit gazı yoluyla ölümün gerçekleşmesini sağlayan makinenin maliyetinin 10 ila 13.5 dolar arasında olduğu belirtildi. 
     Bu makineyi yapan Sandra Milne, açıklamasında, ''Yatağınıza uzanacaksınız, mekanizmayı çalıştıracaksınız ve gözlerinizi kapatıp uykuya dalacaksınız'' dedi. 
     Queensland ötanazi yanlıları derneği başkanı John Todd da bu makinelerin, ülkenin çeşitli eyalet yönetimlerini gönüllü ötanaziyle ilgili bir yasa konusunda ciddi olarak düşünmelerini sağlamaya yönelik kampanyanın bir parçası olduğunu açıkladı. 
     Bu arada, bu makinenin prototipi üzerinde ölçüm aletiyle yapılan deneme sonucunda ölümü sağlayacak yeterli miktarda toksik gaz üflediği anlaşıldı. 
     
</TEXT>
</DOC>
