<DOC>
<DOCNO> 166387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/soneko26.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Richard Boyatzis Namaz vücudu rahatlatıyor 
</HEADLINE>
<TEXT>

     Case Western Reserve Üniversitesi Weatherhead School of Management Örgütsel Davranış Bölüm Başkanı, duygusal zeka uzmanı Prof. Richard Boyatzis, meditasyon ve benzeri uygulamalar sayesinde vücudun rahatladığını ve daha iyi verim alındığını ifade ederek, ''Bu Müslümanlar için çok daha kolay. Namaz kılarak vücutlarını rahatlatıyorlar. Namaz, vücudun kortizon seviyesini düşürdüğü için rahatlatıyor'' dedi. 
     Richard Boyatzis, Sabancı Üniversitesi Yönetici Geliştirme Birimi- EDU Executive Development Unit PERYÖN işbirliği ile düzenlenen ''Ahenk Yaratan Liderler'' Konferansı'nda, başarılı liderlerin çalışanları harekete geçiren, seferber edebilen, yani duygulara hitap edenler olduğunu söyledi. 
     Çalışanları duygusal anlamda harekete geçirebilmek için etkileşimin önemli olduğuna işaret eden Boyatzis, 1980'li yıllarda yaptığı araştırmalar sonucunda, şirket yöneticilerinin yüzde 50'sinin çalışma ortamına değer katmadıklarının ortaya çıktığını kaydetti. 
     Dünyanın ilk 500 şirketi arasında yapılan araştırmaya göre de CEO'ların yüzde 'ünün işlerini yapabilecek yeterlilikte olmadığının görüldüğünü bildiren Boyatzis, negatif liderlerin çalışanların düşüncelerini dikkate almayan, ''at gözlüklü'' kişiler olduğunu ifade etti. 
     
     ''ÇALIŞANLARI HİZAYA KOYMA DOĞRU DEĞİL'' 
     Pozitif liderlerin ise bütün potansiyeli harekete geçirdiklerini belirten Richard Boyatzis, şöyle devam etti 
     ''Şirket CEO'ları sadece paradan bahsediyorlarsa uzun vadede başarılı olmaları mümkün değil. Belki bugün para kazanabilirler ama ileride kazanamazlar. Bu liderlerle çalışanlar bir an önce mesailerinin bitmesini beklerler. Pozitif liderlerle çalışanlar ise iş dışında, evde sürekli iş düşünürler. Negatif liderlerde hizaya koyma görülür. Halbuki hizaya koyma mekanik bir olaydır. Çalışanları hizaya koyma doğru değil, rötuşlama, ahenk yaratma doğru. Bu da aynı dalga boyunda olmakla mümkün. Ahenk yaratan kişiler aynı dalga boyuna ulaştıklarında birbirlerinin akıllarını okumaya başlıyorlar.'' Negatif liderleri zehirli ortam yaratan liderler olarak gördüklerini aktaran Boyatzis, ''Bu kişiler eğer çevrede korku yaratıyor, negatif bir ton yaratıyorlarsa zehirlidir. Eğer lider nötr bir durumdaysa bu da negatiftir'' diye konuştu. 
     
     ''STRES BEYNİN BİR KISMINI DÜŞÜNMEYE KAPATIYOR'' 
     Richard Boyatzis, yapılan araştırmalara göre stres altındaki vücudun sinir sistematiğinde değişiklikler olduğunu ve beynin belli kısımlarının düşünmeye kapandığını söyledi. 
     Boyatzis, ''Stres olduğunda hormonlar harekete geçiyor ve 48 saat boyunca bağışıklık sistemimiz kapanıyor ve vücudumuz kendi kendini yiyor'' dedi. 
     Özellikle negatif iş ortamında strese giren insanların meditasyon ve benzeri uygulamalarla vücutlarını rahatlattıklarını anlatan Boyatzis, ''Bu Müslümanlar için çok daha kolay, çünkü 5 defa namaz kılıyorsunuz. Müslümanlar namaz kılarak vücutlarını rahatlatıyorlar. Namaz, vücudun kortizon seviyesini düşürdüğü için rahatlatıyor'' diye konuştu. 
     Vücudun rahatlatılmasının yanı sıra şefkatli bir ortamın da gerekli olduğunu vurgulayan Richard Boyatzis, 20-30 yıl önce etkin bir liderin erken öldüğü yönünde inanış bulunduğunu, bu inanışın günümüzde yerini doğru ve ahenk yaratan liderlerin daha uzun yaşadığı düşüncesine bıraktığını söyledi. 
     Boyatzis, bir liderin ahenge dayalı etkinliği için bütün tarafların duygusal zekasını kullanması gerektiğini ifade etti. 
     Kadınların strese karşı daha etkin mücadele verdiklerini belirten Boyatzis, ''Çünkü kadınlar vücutları ve hormonal yapıları nedeniyle daha duyarlı ve öz bilinci daha yüksek düzeyde'' dedi. 
     Duygusal zeka uzmanı Richard Boyatzis, Daniel Goleman ve Annie McKee ile birlikte yazdığı Yeni Liderler kitabında ahenk yaratan liderlik kavramını geniş bir bakış açısıyla ele alıyor. 
     
</TEXT>
</DOC>
