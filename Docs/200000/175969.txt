<DOC>
<DOCNO> 175969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sonspo22.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Yakın ameliyat olursa PSG'ye imza atamayacak 
</HEADLINE>
<TEXT>

     Paris Saint Germain Kulübü, İsviçre'nin Basel takımından anlaşmaya vardıkları Türk asıllı orta alan oyuncusu Hakan Yakın'la, karşı çıkmalarına rağmen ameliyat olursa sözleşme imzalamayacaklarını açıkladı. 
     Kulüpten bir yetkili yaptığı açıklamada, Yakın'ın transferiyle ilgili FIFA'ya gerekli notu ilettiklerini belirterek, Hakan Yakın'ın İsviçreli doktorunun önerisi doğrultusunda kasığından ameliyat olmaya karar verdiğini, ancak Paris Saint Germainli doktorların buna karşı çıktığını belirtti. 
     Paris Saint Germain Teknik Direktörü Vahid Halilhodziç ise 26 yaşındaki Hakan Yakın'ın bugün Basel'e geri döndüğünü ve bu davranışını da yadırgadıklarını söyledi. 
     Halilhodziç, Türk asıllı futbolcuya ameliyata gerek olmadığını anlatmaya çalıştıklarını, ancak bunu anlamak istemediğini belirterek, ailesinin de bu operasyondan haberi olmadığını açıkladı. 
     Vahid Halilhodziç, İsviçre Milli Takımı'nın doktorunun da bu ameliyata karşı olduğunu, bütün bunlara rağmen Hakan Yakın'ın kararından vazgeçmemesi halinde takım için değerini kaybedeceğini bildirdi. 
     25 kez İsviçre Milli Takımı'nın formasını giyen Hakan Yakın, bu ayın başında Paris Saint Germain ile anlaşmıştı. Ancak Fransız kulübü, henüz transfer işlemlerinin tamamlanmadığını, bu süre içinde futbolcunun sağlığı konusunda İsviçre kulübünün sorumlu olduğunu belirtti. 
     
</TEXT>
</DOC>
