<DOC>
<DOCNO> 154242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sonspo07.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Tim Duncan 'en değerli oyuncu'... 
</HEADLINE>
<TEXT>

     ABD Profesyonel Basketbol Ligi NBA'de, San Antonio Spurs'ın yıldız oyuncusu Tim Duncan, 2002-03 sezonunun ''En Değerli Oyuncusu'' MVP seçildi. 
     Tim Duncan, bu sezon 60-22'lik bir galibiyet serisi yakalarak ''normal sezon''un en başarılı takımı olan San Antonio Spurs adına maç başına 23.3 sayı, 12.9 ribaunt, 3.9 asist ve 2.92 blok gerçekleştirdi. Duncan, bu sezon ayrıca ribauntlarda kariyerinin en başarılı sezonunu geçirdi. 
     NBA Ligi yazarlarının ve televizyon yorumcularının katıldığı ankette Tim Duncan, MVP için Minnesota Timberwolves'dan Kevin Garnett, Orlando Magic'den Tracy McGrady, Philadelphia 76ers'dan Allen Iverson ve son 3 sezonun şampiyonu Los Angeles Lakers'dan Kobe Bryant ve Shaquille O'Neal ile yarıştı. 
     Geçen yıl da MVP ödülünü alan Duncan ligde, Bill Russell, Wilt Chamberlain, Kerim Abdülcabbar, Moses Malone, Larry Bird, Magic Johnson ve Michael Jordan'dan sonra üstüste 2 sezon bu alanda birinciliği alan tarihteki 8. sporcu oldu. Tim Duncan, ayrıca 1991-92'de Jordan'dan sonra bu ödülü üstüste 2 yıl kazanan son 11 yıldaki ilk basketbolcu olarak dikkati çekti. 
     Duncan'a ödülü, Spurs ile Lakers arasında yapılacak play-off çeyrek final ilk maçı öncesi verilecek. 
     NBA Ligi'nde 6. sezonunu yaşayan 27 yaşındaki Duncan, 2004 Atina Olimpiyatları'nda ABD Olimpiyat Milli Takımı'nda da mücadele edecek. 
     5 kez All-Star takımına seçilen Tim Duncan, 1999'da da MVP ödülünü almıştı. 
     




</TEXT>
</DOC>
