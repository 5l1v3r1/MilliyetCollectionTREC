<DOC>
<DOCNO> 165555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sondun06.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Plak şirketleri, internette şarkı paylaşanları mahkemeye veriyor 
</HEADLINE>
<TEXT>

     İnternet üzerinden yapılan kaçakçılığı sona erdirmeye kararlı olan plak şirketleri, şarkı paylaşımı yapanlar hakkında dava açmaya hazırlanıyor. 
     İnternetteki kaçakçılık yüzünden plak satışlarının büyük çapta düştüğünü bildiren Amerika Plak Kayıt Sanayicileri Derneği RIAA , internette şarkı paylaşımı yapan siteleri takibe alacağını ve MP3 dosyası indirimine izin verenleri mahkemeye vereceğini açıkladı. 
     Derneğin ilk 8 hafta içinde yüzlerce kişi hakkında dava açarak, tazminat talebinde bulunması bekleniyor. 
     RIAA Başkanı Carey Sherman, ''Bu bir hırsızlıktır. Yanlış ve yasadışıdır. Şarkı paylaşımı yapan on milyonlarca internet kullanıcısının tehlikede olduğunu bilmesini isteriz'' diye konuştu. 
     Girişimin caydırıcı olacağına inandığını ifade eden şarkı yazarı Hugh Prestwood ise, ''Anayolda hız sınırına uyulmasını sağlamak için herkese ceza kesmek zorunda değilsiniz. Birkaç trafik cezası herkesin disipline uymasını sağlar'' dedi. 
     RIAA'in girişimini eleştiren ''Elektronik Sınır Vakfı'' avukatı Fred von Lohmann ise, ''Plak sanayi görüldüğü kadarıyla gerçeklerle bağlantıyı iyice koparmış. Bugünkü girişimleriyle Amerikalı tüketiciye savaş açmış oluyorlar'' açıklamasında bulundu. 
     
</TEXT>
</DOC>
