<DOC>
<DOCNO> 152448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sontur30.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanlığı "Kanada, Çin ve Hong Kong'a gitmeyin" 
</HEADLINE>
<TEXT>

     Sağlık Bakanlığı, gizemli zatürre olarak bilinen Akut Solunum Yetersizliği Sendromu SARS ile ilgili şu ana kadar Türkiye'de herhangi bir vakaya rastlanmadığını bildirdi. 
     Sağlık Bakanlığı'ndan yapılan açıklamada, Uzak Doğu'daki bazı ülkelerde başlayan ve seyahat ilişkili olarak diğer kıtalardaki ülkelere de yayılan SARS'ın, ''38 dereceden yüksek ateş, halsizlik, baş ağrısı, kas ağrısı, kuru öksürük, iştahsızlık ve ishal gibi semptomlarla'' seyrettiği anlatıldı. 
     Türkiye'de şu ana kadar SARS vakası görülmediği vurgulanan açıklamada, toplam 28 ülkeden 4 bin 439 vakanın bildirildiği, bunlardan 2 bin 117'sinin iyileştiği, 263'ünün de ölümle sonuçlandığı belirtildi. 
     Sendromun seyahat yoluyla Türkiye'ye yayılma olasılığı gözönüne alınarak, Sağlık Bakanlığı Temel Sağlık Hizmetleri Genel Müdürü Dr. Mehmet Uğurlu başkanlığında, Sağlık Bakanlığı Temel Sağlık Hizmetleri Genel Müdürlüğü, Hudut ve Sahiller Genel Müdürlüğü, Eğitim Hastaneleri ve Tıp Fakülteleri Enfeksiyon Hastalıkları Anabilim Dalı öğretim üyelerinin yer aldığı bilim kurulu oluşturulduğu ifade edildi. Kurulun dünyadaki gelişmeleri gözden geçirerek değerlendirmeler yaptığı ifade edilen açıklamada, dün gerçekleştirilen toplantının sonuçları şöyle sıralandı 
     -Dünya Sağlık Örgütü'nün Toronto-Kanada, Çin ve Hong Kong'a zorunlu bir neden olmadıkça seyahat edilmemesi, mümkünse seyahatlerin ertelenmesi önerisinin dikkate alınması uygun görülmüştür. 
     -SARS virüsünün özelliğinden dolayı testlerin biogüvenlik düzeyi BSL-2 3 olan laboratuvar tarafından yapılmalıdır. İllerde şüpheli bir vaka ile karşılaşıldığında laboratuvarda incelenmek üzere alınan numumelerin aynı zamanda ulusal referans laboratuvarı olan Sağlık Bakanlığı Refik Saydam Hıfzısıhha Merkezi'ne İl Sağlık Müdürlüğü tarafından gönderilmesi uygun görülmüştür. 
     -Refik Saydam Hıfzısıhha Merkezi kendisine gönderilen numuneleri gerekirse uluslararası bir referans laboratuvarına göndererek teyit ettirecektir. 
     -Riskli bölgelerden Türkiye'ye gelen kişilerin konaklama yerleri mutlak surette kaydedilecek ve hastalıkla ilgili uluslararası gelişmelerin dikkate alınması hususunda ilgili bakanlık, kurum ve kuruluşlarla yazışmalar yapılacak. 
     





</TEXT>
</DOC>
