<DOC>
<DOCNO> 186291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sontur07.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Asmalı Konak filminin biletleri bugünden satışa çıktı... 
</HEADLINE>
<TEXT>

     Sevilen televizyon dizisinin devamı olarak çekilen ''Asmalı Konak'' filminin biletleri, bugün satışa sunuldu. 
     Çekimleri ABD'de gerçekleştirilen ve Türkiye genelindeki 400 sinema salonunda 17 Ekim Cuma günü aynı anda gösterime girecek olan filmin biletleri, sinema gişelerinin yanında Biletix'ten de satın alınabilecek. 
     
     NEVŞEHİR-İSTANBUL-AMERİKA ÜÇGENİ 

     Sinema sezonunun ilgi çekmesi beklenen yapımlarının başında gelen ''Asmalı Konak''ta, yine izleyicinin ekranlarda yakından tanıdığı kadro görev alıyor. 
     Yönetmenliğini Abdullah Oğuz'un üstlendiği ve aynı zamanda filmde küçük bir rolde de izleyici karşısına çıktığı filmde, Nurgül Yeşilçay, Özcan Deniz, Selda Alkor, Menderes Samancılar, Şerif Sezer ve İpek Tuzcuoğlu görev alıyor. 
     Lenf kanserine yakalanan Bahar'ın Nurgül Yeşilçay eşi Seymen Özcan Deniz ile birlikte Amerika'nın yolunu tuttuğu havaalanından başlayan film, Nevşehir-İstanbul-New York üçgeninde Karadağ ailesinin yaşadıklarını konu alıyor. 
     Dağıtımını Warner Bros.'un üstlendiği filmin tanıtımı da 450 fragmanla gerçekleştirilecek. Çekimlerinden önce teknik altyapısının sağlanması için 180 kişilik bir ekibin görev aldığı filmin 65 gün süren prodüksiyonun 1.5 ayı New York'ta gerçekleştirildi. 
     Filmin 67 kişilik oyuncu kadrosunun 28'i ABD'li oyunculardan oluşurken, sadece New York'ta 71 ayrı mekan kullanıldı. Bu mekanların içinde Times Square, China Town, ünlü aktörler Sean Penn ile Johnny Depp'in sahibi olduğu Man Ray Restaurant, New Jersey ve Atlantic Beach de yer aldı. Queensborough Köprüsü'nde gerçekleşen çekimlerde köprü, çekim için 3 saat trafiğe kapatıldı. 
     
     PRODÜKSİYON NOTLARI 

     Filmin yapım aşamasında Nurgül Yeşilçay ve Özcan Deniz'in yağmur altında gerçekleştirdikleri tango sahnesi için, sanatçılar 2 ay dans dersi aldı. Bu sahnenin çekimleri için oyuncuların üzerine 7 ton su döküldü. 
     Filmde kemoterapi gördüğü için saçları dökülen Nurgül Yeşilçay için, ünlü makyöz Bob Kelly tarafından dört ayrı ''kel maskı'' yapıldı. Ancak, yönetmen Abdullah Oğuz ve Nurgül Yeşilçay daha gerçekçi olmasını istedikleri için, sanatçının saçları kazıtıldı. 
     Özcan Deniz'e, New York sahnelerinde kullanmak üzere dört ayrı boyda toplam 15 bin dolara malolan sakallar yapıldı. Deniz, bu sahnelerde oynayabilmek için özel bir diyetle 8 kilo verdi. 
     ''Asmalı Konak'', Türkiye'nin yanı sıra Almanya, Hollanda, Avusturya, Avustralya ve Belçika gibi birçok ülkede de gösterime girecek. 
     
</TEXT>
</DOC>
