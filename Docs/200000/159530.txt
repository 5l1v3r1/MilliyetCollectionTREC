<DOC>
<DOCNO> 159530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sonspo29.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Holiganlara hapis ve ağır para cezası geliyor... 
</HEADLINE>
<TEXT>

     Gençlik ve Spor Genel Müdürlüğü GSGM , futbol müsabakalarında şiddet ve düzensizliğin önlenmesine dair yasa tasarısı taslağı hazırladı. 
     Yasa tasarısı taslağının amacı, ''Futbol müsabakalarının yapıldığı alanlar ile bunların çevrelerinde, müsabakalar öncesinde, müsabaka esnasında ve sonrasında, şiddetli rekabet ve bunun doğurduğu fanatizm sonucu patlayıcı, parlayıcı, yanıcı, yakıcı, kesici ve ya delici maddelerin kullanılmasının, şiddet ve düzensizliğin kişilik haklarına, ailevi veya manevi değerlere yönelik küfür ve aşağılayıcı sloganların yer aldığı, sporun ruhuna, ilke ve kurallarına uymayan kötü tezahüratın önlenmesi suretiyle,huzur ve güvenliğin, kişi dokunulmazlığı ve kamu üzeninin sağlanmasına yönelik olarak alınacak önlemler ve uygulanacak yaptırımlarla ilgili usul ve esasları düzenlemek'' olarak belirlendi. 
     Taslakta spor alanlarının düzenlenmesi görevi ev sahibi kulübe verilirken, ''Stadyum, stat veya futbol müsabakası yapılmaya elverişli diğer alanlarda, sağlık, itfaiye ve güvenlikle ilgili her türlü düzenlemeyi yapmak görevi, ev sahibi kulübe aittir. Spor alanlarında güvenliğin sağlanması ve bu kanuna aykırı davrananların tespitini sağlamak üzere, spor alanlarının durumuna uygun olarak gerekli donanımlar kurulur. Stadyumlarda kurulacak güvenlik sistemlerinin giderleri ev sahibi kulüp tarafından karşılanır'' ifadelerine yer verildi. 
     
     SAHA VE MÜSABAKA GÜVENLİĞİ 

     Taslağa göre, karşılaşmanın güvenliği saha ve müsabaka güvenliği olarak 2 ana başlık altında toplanıyor. 
     Saha güvenliği, ''Spor kulüpleri, bünyelerinde oluşturacakları veya özel güvenlik şirketlerinden temin edecekleri, güvenliği sağlamaya yetecek sayıdaki güvenlik elemanlarını müsabaka öncesinden müsabakanın tamamlanıp seyircinin ve sporcuların tahliyesine geçecek dönem içinde, müsabakanın yapılacağı yerde bulundurmak ve spor alanının iç güvenliğini sağlamakla yükümlüdür'' biçiminde belirlenerek saha içinden güvenlik güçlerinin çıkarılması gündeme gelirken, müsabaka güvenliği ise ''Spor müsabakalarında alınacak güvenlik önlemlerinin yürütülmesi ve denetlmenmesi konularında yetkili olmak üzere, il spor güvenlik kurulu tarafından mahallin emnişyet teşkilatı içerisinden illerde emniyet amiri, ilçelerde ise en az başkomiser rütbesindebulunan bir kişi müsabaka güvenlik amiri olarak atanır. Müsabakanın yapılacağı spor alanlarına, güvenlik güçlerince yapılacak kontrolden sonra seyirci alınır. Spor alanlarının dış güvenliği emniyet güçlerince, saha içi ve tribün güvenliği ise oluşturulacak güvenlik birimlerince ve saha yetkililerince sağlanır. Müsabaka güvenlik amirinin talebiyle emniyet güçleri, gerekli hallerde spor alanlarına müdahale edebilir. Emniyet teşkilatı tarafından fanatizmin önlenmesi, faillerin tespiti, eylemlerin delillendirilmesi, verilen cezaların takibi ve bu kanuna aykırı eylem ve davranışların engellenmesi amacıyla bilgi bankası oluşturulur'' ifadelerine yer verildi. 
     
     EV SAHİBİ KULÜBÜN SORUMLULUKLARI 

     Taslakta, ev sahibi kulübün, müsabaka öncesinden, müsabakanın sonuçlanması ile konuk ekibin takım ve seyirci ve sporcularının, müsabakanın yapıldığı kent sınırlarını terk edinceye dek geçecek süre zarfında, güvenliklerinden sorumlu tutulacağı ifade ediliyor. 
     
     TARAFTAR DERNEKLERİ 

     Taslak, taraftar derneklerini de denetime alarak bu konuda şu düzenlemeleri içeriyor 
     ''Her ne ad altında kurulmuş olursa olsun, bir spor kulübünü desteklemek amacıyla kurulan taraftar dernekleri, bu kanunun amacına aykırı faaliyette bulunamaz. Taraftar dernekleri, taraftarların spor ahlakı ve ilkelerine uygun biçimde sportif faaliyetleri izlemelerini sağlamaya yönelik eğitici faaileyetler düzenlemek zorundadırlar. 
     Taslağa göre spor kulüpleri, taraftarları arasından yeterli sayıda taraftar temsilcisi belirleyerek, bu kişilerin açık kimlikleri, adres ve adli sicil bilgilerini spor kulübünün bulunduğu yerdeki mülki idare birimlerine, ilgili yerin il veya ilçe emniyet müdürlüklerine bildirmekle yükümlü. 
     Taraftar temsilcileri, müsabaka öncesinden, müsabakanın sonuçlanmasına kadar sorumlu bulundukları seyir alanında, her türlü silah, kesici ve delici alet, sis bombası, ses bombası veya maytap gibi patlayıcı, parlayıcı, yanıcı veya yakıcı maddeler ile taş, metal gibi fırlatılabilecek veya yaralayıcı nitelikte sert cisim veya tehlike arzedebilecek diğer maddeler ile alkollü içecekler ve çevreyi kirletecek niletikte konfeti ve benzeri cisimlerin kullanılmasının, ferdi veya toplu olarak, rakip takım ile taraftarlarını söz veya hareketlerle aşağılayıcı veya tahrik edici niletilkte küfür, kötü söz veya sloganla çirkin tezahüratta bulunulmasının engellenmesine yönelik önlemlerin uygulanmasında kolluk güçlerine yardımcı olmak zorunludur.'' 
     
     KÖTÜ TEZAHÜRAT 

     ''Futbol müsabakalarının yapıldığı alanlarla bu yerlerin yakınında, her türlü silah, kesici veya delici alet, sis bomsbası, ses bombası veya maytap gibi patlayıcı , parlayıcı, yanıcı, yakıcı maddelerle taş, metal gibi fırlatılabilecek veya yaralayıcı nitelikte sert cisim veya tehlike arz edebilecek diğer maddelerle alkollü içecekler ve çevreyi kirletecek nitelikte konfeti ve benzeri cisimler satılamaz.'' Taslakta kötü tezahüratla ilgili düzenleme ise şu biçimde yer alıyor 
     ''Müsabakanın yapılacağı yerde veya yakın çevresindeki yollarda, meydanlarda, caddelerde veya benzeri yerlerde toplu taşıma araçlarında, umuma açık diğer mekanlarda, ferdi veya toplu olarak, rakip takım ile taraftarlarını, kulüp başkan ve yöneticilerini, antrenörünü ve sporcularını, hakemleri ve federasyon yöneticilerini, müsabakada görev yapan diğer kişileri, söz veya hareketlerle aşağılayıcı, tahrik ve taciz edici nitelikte, kügfür edilmesi, kötü söz veya her türlü ayrımcılığı çağrıştırabilecek nitelikte slogan atılması ve çirkin tezahüratta bulunması yasaktır.'' 
     
     YASAK BEYAN 

     Spor kulübü başkan ve yöneticileri, idari veya teknik personeli veya sporcuları ile spor kulüplerinin taraftarlarınca kurulan derneklerin başkan ve yönetim kurulu üyeleri, yazılı veya görsel medyaya, hakemleri, rakiplerini veya taraftarlarını tahrik edici veya aşağılayıcı biçimde bilgi veya demeç veremez. 
     
     CEZA HÜKÜMLERİ 

     Ceza hükümlerine göre, olaylara neden olanlar, ''3 ay süreyle spor müsabakalarını seyirden men cezası ile 500 milyon liradan 1.5 milyar liraya kadar para cezası, tekrarı halinde süresiz olarak spor müsabakalarını seyirden men ve 1.5 milyar liradan 5 milyar liraya kadar para cezası verilir. Alınacak kararla bu kişilerin kapalı veya açık spor alanlarına seyirci ya da başka bir sıfatla girmeleri yasaklanır. Yasaklı olmalarına rağmen müsabakaya girmeleri halinde failleri 1 yıldan 5 yıla kadar hapis ve 10 milyar liradan 50 milyar lira kadar para cezası verilir. Bu cezalar paraya çevrilemez ve tecil edilemez. Hakkında müsabakalara giriş yasağı bulunan kişiler, müsabakaların başlamasından 2 saat önce bulunduğu yerin karakoluna giderek emniyet yetkililerine görünmek zorundadır.'' Ceza hükümlerine göre, sahte bilet düzenleyenler ile spor sahalarına zarar verenler de çeşitli para ve hapis cezalarına çarptırılırken, kulüplerin müsabaka oynadıkları spor alanlarında şiddet olaylarının meydana gelmesi ve bundan dolayı kulübün cezalandırılması durumunda, televizyon yayın gelirininin ödenmemesi de gündeme gelecek. 
     
</TEXT>
</DOC>
