<DOC>
<DOCNO> 190483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sonspo15.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'de Kadıköy hasreti bitiyor... 
</HEADLINE>
<TEXT>

     Birinci Süper Futbol Ligi'nin 10. haftasında 24 Ekim Cuma Adanaspor ile karşılaşacak Fenerbahçe, 39 gün aradan sonra kendi sahasında seyircisinin önüne çıkacak. 
     Fenerbahçe Şükrü Saracoğlu Stadı'na son maçını 14 Eylül'de Gaziantepspor ile yapan sarı-lacivertli takım, bu maçın ardından Galatasaray, Konyaspor ve Bursaspor maçlarını rakip sahalarında, Gençlerbirliği maçını ise cezası nedeniyle İzmir'de yaptı. 
     Kendi sahasındaki son maçında Gaziantepspor'u 3-1 yenen Fenerbahçe, dış sahalardaki 4 maçlık periyodu 2 galibiyet ve 2 beraberlikle tamamladı. 
     Galatasaray ve Bursaspor ile 2-2 berabere kalan sarı-lacivertli takım, Gençlerbirliği'ni 1-0, Konyaspor'u da 4-2 yendi. 
     
     ÇİFTE DOĞUM GÜNÜ 
     Sarı-lacivertli takımda maç günü teknik direktör Christoph Daum 50., futbolculardan Kemal Aslan ise 22. yaş gününü kutlayacak. 
     50. yaşını maç günü statta taraftarlarla birlikte kutlamak istediğini bildiren Alman çalıştırıcıya özel bir pasta hazırlanması bekleniyor. 
     Bu arada ekim ayının son haftası Fenerbahçe'de doğum günü haftası oldu. Daum ve Kemal'in yanısıra, 27 Ekim'de kaleci Volkan, 28 Ekim'de antrenör Roland Koch, 30 Ekim'de de kaptan Ümit Özat doğum gününü kutlayacak. 
     
</TEXT>
</DOC>
