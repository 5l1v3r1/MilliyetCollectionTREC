<DOC>
<DOCNO> 195282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/soneko28.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç CEO'su Yeni banka alımı, cazip ortamda gündeme gelebilir 
</HEADLINE>
<TEXT>

     Koç Finansal Hizmetler CEO'su ve Koçbank Genel Müdürü Kemal Kaya, yeni banka alımının ancak, cazip bir ortam olduğunda hissedarların gündemine gelebileceğini söyledi. 
     Kaya, yeni yapılanma çalışmaları ve stratejilerine ilişkin düzenlediği basın toplantısında soruları yanıtladı. Kaya, Koç Finansal Hizmetler'in büyüme planına ilişkin bir soru üzerine, öncelikle bireysel ve ticari piyasalarda genişleyeceklerini, ticari piyasalarda orta ölçekli kurumlarda büyümeye, bireysel piyasalarda ise orta ve üst gelir grubunda büyümeye öncelik vereceklerini kaydetti. 
     Özellikle riskten arındırılmış bir plan yaptıklarını ve bu planda her ürünün risklerini belirlediklerini anlatan Kaya, ''Örneğin, yatırım fonları, vadesiz mevduat ve diğer komisyon kazandıracak ürünlerde liderliği hedefliyoruz'' dedi. 
     Kemal Kaya, banka alımına ilişkin bir soruya şu yanıtı verdi 
     ''Stratejik planımızı, organik büyüme baz alınarak yaptık. Yeni banka alımı, ancak cazip bir ortam olduğunda hissedarlarımızın gündemine gelebilir. Şu anda böyle bir çalışmamız yok. Ancak önümüzdeki dönemde çıkacak fırsatları değerlendireceğiz. Banka alımı için şu anda uygun bir fırsat görmüyorum. Önümüzdeki yıllarda eğer satın alma fırsatı çıkarsa bunu hissedarlarımızla değerlendiririz.'' 
     
     ''GERÇEK BANKACILIĞA AĞIRLIK VERİLMELİ'' 
     Kemal Kaya, bir başka soru üzerine de, gerçek bankacılık teriminin, yüksek enflasyonun süregeldiği ortamda, bankaların düşük enflasyon ortamına hazırlık yaptıkları dönemde çok sık kullanıldığını, 2003 yılının bankaların düşük faiz ortamından yararlandığı bir yıl olduğunu söyledi. 
     Ekonomik programın başarıyla uygulanması halinde faizlerin düşmesiyle birlikte bu fırsatların giderek azalacağına dikkati çeken Kaya, şöyle devam etti 
     ''Dolayısıyla bankaların sürekli kar edebilmesi için gerçek bankacılık faaliyetlerine ağırlık vermeleri gerekiyor. Yani kurumlara ve bireylere daha fazla kredi vermeleri, komisyon kazandıracak diğer bankacılık işlemlerine yönelmeleri, iyi bir müşteri modeliyle müşterinin önüne çıkmaları gerekiyor. Bunu başaracak kurumlar daha sağlıklı bir gelir yapısına kavuşacaktır.'' Kaya, kredi riskinin uzak durmaları gereken bir alan olmadığını kaydederek, 2006'ya kadar kredilerde yüzde 110'un üzerinde bir büyüme öngördüklerini söyledi. 
     Şu anda sistemde kredi mevduat oranının yüzde 40'larda olduğuna işaret eden Kaya, yüzde 60'lık oranla sistemde en yüksek orana sahip kuruluş olduklarını bildirdi. 
     
     ''BDDK'NIN BAĞIMSIZLIĞI SON DERECE ÖNEMLİ'' 
     Kemal Kaya, BDDK'ya ilişkin sorular üzerine, Türkiye'de bağımsız bir banka denetleme kurumunun varlığının ve bu kurumun bağımsız kalmasının son derece önemli olduğunu vurguladı. 
     BDDK'nın bağımsız olarak kurulmasının, yabancıların Türkiye'ye bakışını bir anda değiştirdiğini dile getiren Kaya, şunları kaydetti 
     ''Bunun sonucunda çok önemli 2 banka grubu Türkiye'ye geldi. HSBC ve UniCredito'nun Türkiye'ye gelmesi bundan sonra gerçekleşti. Türkiye'de özel sektörün gelişmesi için mutlaka yapısal reformlar yapılmalı. Düzenleyici ve denetleyici kurumların iyi işlemediği ülkelerde uluslararası standartlarda bankacılık yapılması oldukça güç. Bu nedenle yabancı bankaların bu ülkelere gitmesi beklenemez. BDDK'nın bağımsız olarak kalmaya devam etmesi, hem sektörde yer alan bankalar hem yurtdışından Türkiye'ye girmek için bekleyen kurumlar açısından son derece önemli.'' 
     
     ''SON 2 YILDIR BAĞIMSIZ MERKEZ BANKASI VAR'' 
     Kemal Kaya, Türkiye'de son 2 yıldır enflasyon hedeflerinin tuttuğuna işaret ederek, ''Türkiye'nin son 2 yıldır bağımsız bir Merkez Bankası var. Bunlar tesadüf değil. Merkez Bankası'nın bağımsızlık kazanması, enflasyon mücadelesinde çok önemli rol oynadı'' dedi. 
     Özelleştirme ile ilgili bir başka soru üzerine de Kaya, özelleştirme konusunda hükümetin olumlu bir tutum sergilediğini belirterek, ''Bana göre biraz daha hazırlık yapılsaydı daha iyi sonuç alınabilirdi. Ancak önümüzdeki dönemde bu çalışmalara hız verileceğini umut ediyoruz'' diye konuştu. 
     
     ''GERÇEK BANKACILIK, TİCARİ BANKACILIĞA KAYMAKLA OLUR'' 
     Koç Finansal Hizmetler A.Ş Yönetim Kurulu Üyesi Frederico Ghizzoni de, sorular üzerine, son dönemlerde yaşanan gelişmelerle Türkiye'nin, ekonomik olarak AB ekonomisine yakın bir karakteristiğe yaklaşacağını söyledi. 
     Ghizzoni, gerçek bankacılık faaliyetlerinin önemine değinerek, ''Bu sadece Hazine bonolarına yatırım yapmakla değil, ticari yaklaşıma kaymakla olacaktır'' dedi. 
     Özelleştirmeye ilişkin sorular üzerine Ghizzoni, Türkiye'de öncelikle bir özelleştirme kampanyasının başlaması gerektiğini dile getirerek, ''Özelleştirmeden çok sözediliyor ama fiiliyatta piyasaya bu anlamda bir bankanın girmediği görülüyor'' şeklinde konuştu. 
     Frederico Ghizzoni, sektörde organik olarak büyümek istediklerini ifade ederek, ''Dolayısıyla bir fırsat çıkarsa bunu değerlendiririz. Ancak bizim için değer yaratmak önemli. Yeni bir banka almak, büyümek anlamında değil, değer katma açısından bir katkı sunacaksa olabilir. Cari olarak bizim için organik büyümemiz öncelikli'' dedi. 
     BDDK ile ilgili olarak da Ghizzoni, bu konuda diğer ülkelerle karşılaştırıldığında Türkiye'nin durumunun daha kötü görünmediğine dikkati çekerek, ''BDDK'nın bağımsız olarak faaliyetine devam edeceği konusundaki kararlılığın değişeceğine inanmıyorum'' diye konuştu. 
     
</TEXT>
</DOC>
