<DOC>
<DOCNO> 187874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/ekonomi/eko08.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Milletin parasını çarçur ettirmeyeceğiz' 
</HEADLINE>
<TEXT>

   Başbakan Erdoğan, "Gece kulüplerine 20 bin dolar verenlere değirmenin suyunu sormak gerek" dedi 
   ANKARA Milliyet 
   
   Başbakan Recep Tayyip Erdoğan, kendi dönemlerinde milletin parası ve devletin imkanlarının çarçur edilemeyeceğini ve boşa harcanmayacağını belirterek "hesap sorma" çıkışı yaptı. Erdoğan, şöyle konuştu 
   "Milletin parasının hesabını bilemeyenlerle, o parayı çarçur edenlerle bir yere varılmaz. Benim bu güzel ülkemde gece kulüplerinde bir gecede 5 bin, 10 bin, 15 bin, 20 bin dolar harcayanlara, 'bu değirmenin suyu nereden geldi' sorusunu sormayanlarla bir yere gidilemez. Şimdi bazı yerlerden sesler çıkıyor. Bunun temelinde bu rahatsızlık yatıyor. Çomak sokuldu da ondan." 
   Erdoğan, Devlet Su İşleri'nin DSİ Türkiye genelinde gerçekleştirdiği 33 tesisin 8 yerden canlı bağlantı sağlanarak yapılan toplu temel atma ve açılış törenine katıldı. DSİ'nin hazırladığı gecede okunan İstiklal Marşı'nın darbuka, zurna ve kanun eşliğinde çok sesli olarak yorumlanması dikkat çekti. 
   
   
</TEXT>
</DOC>
