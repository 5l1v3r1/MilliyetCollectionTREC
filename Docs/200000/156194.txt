<DOC>
<DOCNO> 156194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sonspo06.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Aşık Hoca için geç kalmadık... 
</HEADLINE>
<TEXT>

     Fenerbahçe Yönetim Kurulu'nun en genç üyesi Murat Aşık, ilk yöneticilik deneyiminde fazla sevinemediğini, ancak kötü deneyimlerden ders aldığını söyledi. 
     Kulübün eski başkanlarından Metin Aşık'ın oğlu olan 1978 doğumlu Aşık, 3 Mart 2002'de Fenerbahçe Kulübü Olağan Genel Kurulu'nda başkanlığını Aziz Yıldırım'ın yaptığı yönetime girmiş ve basketbol şube sorumlusu olarak görevlendirilmişti. 
     1 yıllık yöneticilik tecrübesini değerlendiren Murat Aşık, futbol branşında acı bir tecrübe yaşadığını vurgulayarak, ''Ancak buradan dersler almak lazım. Kendi adıma iyi dersler aldığımı söylemeliyim'' dedi. 
     Üst üste 9 maç kazanamayarak tarihe geçtikleri Bursaspor maçından sonra bir gazetenin, tam kadro yönetim fotoğrafını yayınlamasının üzücü olduğunu belirten Aşık, ''Gazetede gördüm, üzücü bir olay. Sonuçta sadece yönetim veya sadece futbolcu suçlu değil'' diye konuştu. 
     
     ''ŞEVKİMİN KIRILDIĞI ANLAR OLDU'' 
     Murat Aşık, zaman zaman şevkinin kırıldığını ifade ederek, ''Şevkimin kırıldığı anlar olmadı desem çok doğru olmaz. Ama her şevkimin kırıldığı anda benim içimdeki heyecanı diri tutan basketbol takımı oldu'' dedi. 
     Bu sezon futbol takımının maçlarından çok basketbol takımının maçlarına gittiğini anlatan Aşık, şöyle konuştu 
     ''2 takımımızın maçları olduğu zaman özellikle basketbol takımının maçlarını tercih ettim. Futbol takımının çoğu maçına gitmedim. Yöneticilik hayatımda en çok üzüldüğüm an, Feyenord'a Hollanda'da 1-0 yenildiğimiz maçtı. Sezon başında hedefimiz Şampiyonlar Ligi'nde iyi bir yere gelmekti. İşin başında kötü sonuç, insanın şevkini kırıyor. İşler belli bir yere geldikten sonra fazla üzülmek değil, çalışmak gerekiyor. Şu anda Fenerbahçe yönetimi de bu yanlışını düzeltip önümüzdeki sezon başarılı olmak için çok çalışıyor.'' 
     
     ''TEKNİK DİREKTÖR ARAYIŞINDA GEÇ KALMADIK'' 
     Teknik direktör konusunda geç kaldıkları şeklindeki eleştirilere katılmadığını ifade eden Murat Aşık, Oğuz Çetin görevinden ayrıldıktan sonra sürekli arayış içinde olduklarını söyledi. 
     Murat Aşık, görüştükleri antrenörlerin çoğunun halen bir takım çalıştırdığını, bu yüzden isimlerinin açıklanmasını istemediğini belirterek, ''Bizim neler yaptığımızı bilmeyenler Geç kalındı diye eleştiriyor. Yurtdışında sürekli seyahat halindeyiz. Teknik direktör konusunda hata yapmamak için ince eleyip sık dokuyoruz. Bence geç kalmadık'' şeklinde konuştu. 
     
     ''ORTEGA'NIN TEKRAR DÖNECEĞİNİ SANMIYORUM'' 
     Transfer komitesinin doğru oyuncuları bulmak için çalıştığını belirten Aşık, ''Her zaman yıldız oyuncu başarılı olur diye bir şey yok. Ortega'nın görünen başarısızlığı var. Flaş transfer değil, doğru oyuncular alacağız. Doğru kadro kurduğunuz zaman zaten başarı gelir'' dedi. 
     Murat Aşık, Ortega'nın bir daha Türkiye'ye döneceğini sanmadığını ifade ederek, ''Sonuçta başarısız bir deneyim yaşadı. Dönmek isteyeceğini sanmıyorum. Ancak yeni teknik direktör ister, o da kabul ederse, yönetim bu konuda kararını verir'' diye konuştu. 
     Fenerbahçe'nin her branşta olduğu gibi basketbolda şampiyonluğu hedefleyeceğini anlatan Murat Aşık, ''Basketbolda planlı çalışıyoruz. Hedefimiz önümüzdeki sezon ligi ilk 3'te bitirmek. Bu planlı çalışmamızı sürdürürsek, basketbolda da şampiyonluğu hedefler duruma geleceğiz'' diyerek sözlerini tamamladı. 
     
</TEXT>
</DOC>
