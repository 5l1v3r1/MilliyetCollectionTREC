<DOC>
<DOCNO> 196896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sontur27.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet İşleri Kadir Gecesi'nde terörün sona ermesi için dua edelim 
</HEADLINE>
<TEXT>

     Diyanet İşleri Başkanı Ali Bardakoğlu, Kadir Gecesi'nde dua etmenin önemine değinerek, ''Hangi sebeple olursa olsun ve kim tarafından yapılırsa yapılsın, masum ve hiçbir şeyden haberi olmayan insanların ölümüne ve yaralanmasına sebep olan terör belasının sona ermesi için de dua edelim'' dedi. 
     Bardakoğlu, yarın idrak edilecek Kadir Gecesi dolayısıyla bir mesaj yayınladı. 
     ''Bin aydan daha hayırlı olduğu bildirilen Kadir Gecesi'ne ulaşmanın heyecan ve mutluluğunu yaşadıklarını'' ifade eden Bardakoğlu, Kadir Gecesi'nde taleplerin kabul edildiğini kaydetti. 
     Kuranıkerim'in bu gece indirilmeye başlandığını dile getiren Bardakoğlu, kutsal kitabın, karanlığı aydınlatmak için yeryüzünde sönmemek üzere yakılan bir meşale niteliğinde olduğunu, taşıdığı değerler ve anlamların hep taze ve yeni kaldığını belirtti. Bardakoğlu, şöyle devam etti 
     ''Kuran, ortaya koyduğu delillerle, açtığı ufuklarla, birbirini tamamlayan ve tutarlı bilgilerle, hayatı içine alan canlı bir kitaptır. O, insanlar arasında sevgi, uzlaşma, yardımlaşma, kardeşlik ve istikrarı sağlayacak, fert, aile ve toplum planında pek çok ahlaki ve sosyal problemleri çözebilecek, ortaya çıkan sorunların hak ve adalet çerçevesinde çözülmesine ışık tutacak ve insanlara gelişme yollarını gösterecek, onları geleceğe hazırlayacak ilahi ölçüleri içeren bir kitaptır. 
     Kadir Gecesi'ni idrak etmenin ve ona hak ettiği değeri vermenin yegane yolu, Kuranıkerim'in eşsiz mesajlarını, zamanın getirdiklerini göz önünde bulundurarak anlamaktan ve anlamlandırmaktan geçer. Bilgi akışının hız kazandığı ve bilginin kısa zamanda eskidiği ve kirlendiği günümüzde, her seviyede insanın aklına ve kalbine hitap eden ancak anlayarak okunduğunda ve üzerinde düşünüldüğünde, kendisini okuyucusuna açan Kuranıkerim'in anlaşılması büyük önem arz etmektedir.'' Bardakoğlu, son yıllarda vatandaşların Kuranıkerim'in anlamını da öğrenme isteği üzerine Kuranıkerim meallerine ilginin arttığını, bunun takdire şayan bir gelişme olduğunu ancak meal okumanın dini öğrenmek için yeterli görülmediğini kaydetti. 
     ''Kuranıkerim kurgu, fal, yıldızname, şifre ve tılsım kitabı değildir'' diyen Bardakoğlu, kutsal kitabı kehanet kitabı haline getirmenin tasvip edilemeyeceğini vurguladı. 
     
     ''AFFETMESİNİ İSTEYELİM'' 
     ''Kadir Gecesi'nin, geçmişi değerlendirerek salih amellerin kabulünü talep etme, unutarak, bilmeyerek ve cehaletle işlenen amellere tevbe ve af dileme açısından mükafat alma zamanı'' olduğunu belirten Bardakoğlu, dua ve niyazda bulunulması gerektiğini ifade etti. Bardakoğlu, şunları kaydetti 
     ''Fert olarak, yaşadığımız sürece Allah'tan bize gerekli olan bilgi, anlayış ve samimiyet vermesini, doğruyu bulduktan sonra kalplerimizi eğriltmemesini ve bizi affetmesini isteyelim. Acı ve sıkıntı içindeki yüzlerin gülmesi, zulüm ve işkence altında gözyaşı dökerek yaşamak zorunda kalan insanların bu durumdan kurtulmalarını niyaz edelim. Hangi sebeple olursa olsun ve kim tarafından yapılırsa yapılsın, bütün insanlık için korku, endişe, ümitsizlik, üzüntü ve acı veren, masum ve hiçbir şeyden haberi olmayan insanların ölümüne ve yaralanmasına sebep olan maddi ve manevi birçok yıkımı beraberinde getiren terör belasının sona ermesi için de dua edelim. 
     Samimi ve içten duygularımla aziz milletimizin ve bütün Müslümanlar'ın Kadir Gecesi'ni tebrik ediyor ve bu gecenin insanlığa huzur ve barış getirmesini Yüce Allah'tan niyaz ediyorum.'' 
     
</TEXT>
</DOC>
