<DOC>
<DOCNO> 153319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sontur04.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kansere dayanıklı fareler üretildi... 
</HEADLINE>
<TEXT>

     ABD'nin Wake Forest Üniversitesi'nde, kansere dayanıklı farelerin doğumu sağlandı. Bilim adamları, bu farelerin, insanlarda kanser oluşumu ve önlenmesinin anlaşılmasına yardımcı olacağını düşünüyor. 
     ''Proceedings of the National Academy of Sciences'' adlı bilimsel dergide yer alan habere göre, kansere dayanıklı fareler, Dr. Zheng Cui başkanlığındaki bir ekip tarafından tasarlandı. Uzmanlar, ''bir erkek farenin, kendisine defalarca kanser hücreleri aşılanmasına rağmen hastalığa yakalanmadığını'' belirlediler. Bu farenin dişilerle çiftleşmesinden doğan farelerin yarısının da kansere dayanıklı oldukları saptandı. Ekip üyeleri, bunun muhtemelen genlerle ilgili bir değişimden kaynaklandığını söylediler. 
     Uzmanların belirttiğine göre, söz konusu farelerin vücuduna kanserli hücreler yerleştirildiğinde, bunlara karşı beyaz hücreler tarafından büyük bir saldırı başlatılıyor. Farelerden bazılarında hiç kanser görülmezken, başlangıç aşamasında kanser görülen öteki fareler daha sonra hastalığı yenmeyi başardı. 
     Bilim adamlarının doğmasını sağladıkları kansere dirençli fare sayısının 700'ü aştığı bildirildi. 
     Dr. Cui'nin ekibinin şimdi, ''neden bazı kişilerde kanserin gerilediği ya da kanser yapıcı maddelere maruz kaldıkları halde, neden bazı kişilerin kansere hiç yakalanmadığı'' sorularının cevabını aradıkları ifade edildi. 
     




</TEXT>
</DOC>
