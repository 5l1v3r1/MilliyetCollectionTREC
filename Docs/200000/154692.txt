<DOC>
<DOCNO> 154692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/ekonomi/eko06.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik cezası kartla ödenebilecek 
</HEADLINE>
<TEXT>

Kredi kartlı yaşam giderek yaygınlaşıyor. Trafik cezaları ve vergilerin de kredi kartıyla ödenmesi için çalışma yapılıyor. Kartla ödemenin hem ceza hem de vergi tahsilatını artıracağı öngörülüyor 
     Maliye Bakanlığı Gelirler ve Muhasebat Genel Müdürlükleri, vergilerin kredi kartıyla ödenmesi için çalışmalar yapıyor. Özellikle çevre temizlik, emlak ve motorlu taşıtlar vergisi gibi tutarı düşük ancak mükellefi fazla olan vergilerin kredi kartıyla ödenebileceği belirtiliyor. 
     Bir bakanlık yetkilisi, "Gelişmiş ödeme araçlarını, mali işlemlerde de kullanmak hem vatandaş açısından büyük bir kolaylık olur, hem de bizim tahsilatımızı artırır. Bu nedenle vergilerin de kredi kartıyla ödenebilmesi için bir çalışma yapıyoruz" dedi. 
     Trafik cezalarının kredi kartıyla tahsili ise kısa bir süre sonra uygulamaya giriyor. Bu amaçla TBMM gündemine gelecek olan Hazine arazilerinin satışı ile diğer bazı düzenlemelerin yer aldığı yasa tasarısına, cezaların da kredi kartıyla ödenebilmesine ilişkin bir hüküm konuldu. 
     
     'Komisyon sorunu yok' 
     Kredi kartıyla ödeme sayesinde halen yüzde 56 düzeyinde seyreden trafik cezalarındaki tahsilat oranının yükseltilmesinin amaçlandığı ifade edildi. Maliye yetkilileri, trafik cezalarının kredi kartıyla ödenebilmesi için 2 bin 300 dolayındaki trafik polisine uydu ile haberleşilen mobil POS cihazları verileceğini bildirdi. 
     6183 sayılı Amme Alacakları Kanunu'nda bankalara parayı 7 gün tutma süresi verildiğine dikkat çeken bir Maliye yetkilisi, "Trafik cezalarının kredi kartıyla tahsilinde en önemli problem bankaların istediği komisyon. Biz, bankalara komisyon ödemek yerine, parayı belirli bir süre tutma izni tanıyacağız. Bu sorunu da öyle çözeceğiz" dedi. 
     Maliye Bakanlığı, turistlere de kredi kartıyla vize harcı ödeme imk nı getiriyor. Hazırlanan genelgeye göre, ülkeye gelen yabancılardan girişte alınan vize harçları, nakit ya da kredi kartıyla ödenebilecek. 
     

</TEXT>
</DOC>
