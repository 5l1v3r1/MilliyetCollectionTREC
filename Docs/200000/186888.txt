<DOC>
<DOCNO> 186888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/dunya/dun04.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyları süpüreceğim 
</HEADLINE>
<TEXT>

   Bugün yapılacak California valilik seçimlerini, kadınları tacizle, Hitler hayranlığıyla suçlanan, çıplak fotoğrafları elden ele dolaşan Arnold Schwarzenegger'in kazanması bekleniyor 
      DIŞ HABERLER SERVİSİ 

   
   ABD'de renkli seçim kampanyası ve Hollywood yıldızı Arnold Schwarzenegger'in aday olması nedeniyle haftalardır medyanın gündemini meşgul eden California valilik seçimleri bugün yapılıyor. Seçmenlerin, Demokrat Partili Vali Gray Davis'in görevine son verme kararı alması halinde, kadınlara cinsel tacizde bulunduğu iddiaları manşetlere çıkan, geçmişte Adolf Hitler'i beğendiği yönünde bir demeç verdiği de iddia edilen Schwarzenegger'in, vali olarak seçilmesi bekleniyor. Kamuoyu yoklamalarına göre, Demokrat Partili rakibi Vali Gray Davis'in önünde olan Schwarzenegger, seçimden önce çıktığı "kampanya turunun" Sacramento ayağında, eline aldığı çalı süpürgesiyle, "Oyları süpüreceğim" mesajı verdi. Seçim öncesinde son bir atağa kalkan Gray Davis ise, Schwarzenegger'in, 15 kadın tarafından ortaya atılan cinsel taciz suçlamalarını açığa kavuşturmasını istedi. Schwarzenegger, cinsel taciz iddialarını reddetmemiş, özür dilemişti. 
   California eyaletinde 1 milyon kişi, Demokrat Partili Vali Gray Davis'in görev süresi dolmadan görevden alınması için imza toplamış, valilik seçimi maratonu böylece başlamıştı. 
   
   
</TEXT>
</DOC>
