<DOC>
<DOCNO> 175562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sontur41.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı'ndan Sezer'in vetosuna yorum... 
</HEADLINE>
<TEXT>

     Milli Eğitim Bakanı Hüseyin Çelik, Cumhurbaşkanı Ahmet Necdet Sezer'in, yoksul öğrencilerin özel okullarda okutulmasına ilişkin yasa maddesini bir kez daha görüşülmek üzere TBMM'ye göndermesiyle ilgili olarak, ''Cumhurbaşkanı Sezer'in takdiridir. TBMM bunun gereğini yapar'' dedi. 
     Bakan Çelik, gazetecilerin, Cumhurbaşkanı Sezer'in 4967 sayılı Milli Eğitim Temel Kanunu'nda Değişiklik Yapılması Hakkında Kanun'un ''yoksul öğrencilerin özel okullarda okutulmasına'' ilişkin 1'inci maddesini veto etmesi ile ilgili sorularını yanıtladı. 
     Çelik, Cumhurbaşkanı Sezer'in, Anayasa ve yasalardan kaynaklanan hakkını kullanarak, söz konusu kanunun 1'inci maddesini TBMM'ye iade ettiğini söyledi. 
     Böyle bir durumun ilk kez gerçekleşmediğini, bunun Cumhurbaşkanı Sezer'in takdiri olduğunu belirten Çelik, ''TBMM bunun gereğini yapar'' diye konuştu. 
     Çelik, ''Söz konusu madde, TBMM'de değiştirilmeden Sezer'e mi gönderilecek '' sorusu üzerine, ''TBMM'nin iradesini ipotek altına alamam. Ama TBMM daha önce bir ittifakla böyle bir karar almışsa, yine aynı şeyi yapar'' dedi. 
     ''Özel okullara yoksul öğrenci almak amacıyla yapılacak sınav için 23 Ağustos 2003 tarihi belirlenmişti. Bu sınav yapılabilecek mi '' sorusunu yanıtlarken de Çelik, konuyu hukukçularla görüşerek yapılması gereken işlemlerle ilgili daha sonra kamuoyuna açıklamada bulunacaklarını kaydetti. 
     Danıştay 8'inci Dairesi'nin bu konuya ilişkin yürütmeyi durdurma kararı bulunduğunu hatırlatan Çelik, yeni bir genelge yayınladıklarını söyledi. 
     
     ''TBMM BU MADDE İÇİN OLAĞANÜSTÜ TOPLANAMAZ'' 
     Çelik, ''Bu genelgeye dayalı olarak yasal olan, hukuki olan neyse onu yapacağız'' diye konuştu. 
     Bu maddeyi yeniden ele almak için TBMM'nin olağanüstü toplanıp toplanamayacağı yönündeki soruya ise Çelik, ''TBMM'nin bunun için olağanüstü toplanması söz konusu olmaz. Eğer eylül ayında tezkere veya başka bir şey için toplanırsa meclisten geçebilir'' karşılığını verdi. 
     
</TEXT>
</DOC>
