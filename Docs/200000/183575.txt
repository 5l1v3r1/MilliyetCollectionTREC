<DOC>
<DOCNO> 183575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sondun04.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk film yapımcısına İtalya'da ödül... 
</HEADLINE>
<TEXT>

     Hollanda'da yaşayan Türk film yapımcısı Ayfer Ergün, İtalya'da düzenlenen Prix Italia Festivalinde, ''İstemeyerek tegen mijn wil '' adlı televizyon filmiyle ''Granarolo Özel Televizyon Ödülü''ne layık görüldü. 
     13-20 Eylül günleri arasında İtalya'nın Sicilya adasındaki tarihi Catania kentinde düzenlenen ve değişik dallarda radyo ve televizyon programlarının yarıştığı festivalde, Granarolo Özel Televizyon Ödülü, sosyal, kültürel ya da siyasi alanda varolan sorunları çok açık seçik ortaya koyan televizyon programlarına veriliyor. 
     43 yapım arasından birinciliğe layık görülen Ayfer Ergün, filminde, Pakistan'da, şiddet ya da başka nedenlerle evlerinden kaçmak zorunda kalan bir grup kadının, Lahor'da bir sığınma evindeki yaşam mücadelelerini aktarıyor. 
     Jüri, kadınların sorunlarını ve yaşadıklarını başarılı bir kamera çalışmasıyla çok çarpıcı bir şekilde vermesi ve kadın sorunlarıyla mücadeleye katkısının dikkate alınarak filmin birinciliğe layık görüldüğünü bildirdi. 
     Ayfer Ergün, birincilikle birlikte 25 bin euro para ödülünün de sahibi oldu. 
     Ayfer Ergün'ün İtalya'da birincilik kazanan ''İstemeyerek'' adlı televizyon filmi, 30 Ekim akşamı Hollanda Televizyonunun birinci kanalında yayımlanacak. Film, 1 Kasım Cumartesi günü de aynı kanalda tekrarlanacak. 
     
</TEXT>
</DOC>
