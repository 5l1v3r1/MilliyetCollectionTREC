<DOC>
<DOCNO> 154580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sondun22.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis "2004'e kadar Kıbrıs sorununun çözülmesini umuyorum" 
</HEADLINE>
<TEXT>

     AB Dönem Başkanı Yunanistan'ın Başbakanı Kostas Simitis, ''Rum Kesimi'nin AB'ye katılacağı 1 Mayıs 2004 tarihine kadar Kıbrıs sorununun çözülmesini umut ettiğini'' söyledi. 
     Simitis, Atina'da yapılan AB Parlamentoları Avrupa İşleri Komisyonları Başkanları Konferansı'nda COSAC yaptığı konuşmada, AB'nin yeni üyeleri arasında Rum kesiminin bulunmasından büyük memnuniyet duyduğunu belirtti. 
     Simitis, ''Ancak, Kıbrıslı Türk liderlerin uzlaşmaz tutumu ve Türkiye'nin Irak krizi nedeniyle tereddüt etmesi yüzünden Kıbrıs sorunu çözülemedi. Bundan dolayı üzüntü duyuyorum. Sorunun BM Genel Sekreteri Kofi Annan'ın sunduğu plan temelinde çözümlenmesini hedefliyoruz ve umarım 1 Mayıs 2004 tarihinden önce çözüme ulaşılabilir'' dedi. 
     AB'nin ortak bir savunma ve dış politika oluşturma hedefine ulaşması gerektiğini de vurgulayan Simitis, bu konunun önümüzdeki dönemde AB organlarında ele alınacağını kaydetti. 
     Bu arada, Yunanistan Hükümet Sözcüsü Hristos Protopapas, ''Atina'nın KKTC Bakanlar Kurulu'nun Kıbrıs'ta kapıları açma kararını olumlu karşıladığını, ancak bu gelişmenin siyasi sorunun çözümüyle bağlantılı olmadığını'' söyledi. 
     Protopapas, yaptığı basın toplantısında, KKTC Cumhurbaşkanı Rauf Denktaş'ın uluslararası toplumun baskısıyla bu kararı almak zorunda kaldığını da savundu. 
     
</TEXT>
</DOC>
