<DOC>
<DOCNO> 192879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sontur18.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Nüfusumuzun yüzde 15'inin sosyal güvenliği yok 
</HEADLINE>
<TEXT>

     Türkiye nüfusunun yüzde 14.83'ünün, herhangi bir sosyal güvenlik kurumuna bağlı olmadığı bildirildi. 
     SSK İstatistik Yıllığı'nda yer alan verilere göre, 2002 yılı itibariyle, SSK, Türkiye'de aile fertleriyle birlikte toplam 33 milyon 304 bin 490 kişiye nüfusun yüzde 47.83'ü , Emekli Sandığı 10 milyon 126 bin 993 kişiye nüfusun yüzde 14.54'ü , Bağ-Kur 15 milyon 547 bin 991 kişiye nüfusun yüzde 22.33'ü sosyal güvenlik sağlıyor. 
     Türkiye'de, 324 bin 302 kişi nüfusun yüzde 0.47'si ise bazı özel banka ve sigorta şirketlerinin sandıklarına bağlı olarak sosyal güvenlik haklarına sahip bulunuyor. 
     Türkiye nüfusunun yüzde 14.83'ü ise sosyal güvenlik kuruluşlarının kapsamı dışında yer alıyor. 
     İstatistiklere göre, SSK'ya bağlı toplam 6 milyon 563 bin 187 sigortalı bulunurken, 3 milyon 747 bin 573 kişi kurumdan aylık ve gelir alıyor. SSK, bağlı sigortalılar ile kurumdan aylık ve gelir alanların 22 milyon 993 bin 730 aile ferdine de sosyal güvence imkanı getiriyor. 
     Türkiye'de Emekli Sandığı'na bağlı 2 milyon 372 bin 777 sigortalı bulunuyor. 2 milyon 470 bin 896 kişi Emekli Sandığı'ndan aylık ve gelir elde ederken, kuruma bağlı sigortalılar ile aylık ve gelir alanların 5 milyon 283 bin 320 aile ferdi de kurumun sosyal güvenlik haklarından faydalanıyor. 
     Bağ-Kur'a bağlı 3 milyon 321 bin 332 sigortalı ile kurumdan aylık ve gelir alan 1 milyon 393 bin 670 kişinin 10 milyon 832 bin 989 aile ferdi ise, Bağ-Kur'un sosyal güvencesinde bulunuyor. 
     Bazı banka ve özel sigorta şirketlerinin sandıkları da toplam 71 bin 641 bağlı sigortalı ile bu sandıklardan aylık ve gelir elde eden 77 bin 738 kişinin 174 bin 923 aile ferdine sosyal güvence sağlıyor. 
     
</TEXT>
</DOC>
