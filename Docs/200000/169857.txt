<DOC>
<DOCNO> 169857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sontur29.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Orman Bakanı Yangınların çıktığı yerler bizi şüphelendiriyor" 
</HEADLINE>
<TEXT>

     Çevre ve Orman Bakanı Osman Pepe, orman yangınlarının Türk turizmi açısından marka olan yerlerde çıkmasının dikkat çekici olduğunu belirterek, ''yangınların Marmaris, Bodrum gibi yerlerde çıkması ve zamanlaması bizi şüpheye sevk ediyor'' dedi. 
     Pepe, TBMM Genel Kurulu'nda, AK Parti Antalya Milletvekili Osman Akman'ın gündemdışı konuşmasını yanıtlarken, Türkiye'deki orman alanlarının büyük bir bölümünün yangın açısından hassas yerlerde bulunduğunu söyledi. Son günlerde Marmaris ve Bodrum'da çıkan yangınları ''fevkalade ilginç'' bulduğunu kaydeden Pepe, ''yangınların yerleri ve zamanlaması bizi şüpheye sevk ediyor. Bodrum'da bir yerde yangın çıkıyor, aynı anda başka bir yerde yeni bir yangın başlıyor... Bu yangınların Türk turizmi açısından marka olan yerlerde çıktığının altını çiziyorum'' diye konuştu. 
     Yangınların insan hatası ve ihmali ile çıkmasının mümkün gibi gözükmediğini kaydeden Pepe, ''yangınların failleri ve sebepleri konusunda ciddi bir çalışma yürütüyoruz'' dedi. 
     Pepe, orman yangınlarının yüzde 95'inin insanlar tarafından kasıtlı çıkarıldığını açıklayarak, yangınlara toplam 39 uçak ve helikopterin müdahale ettiğini bildirdi. 
     
     DİĞER ÜLKELERLE KIYAS 
     Pepe'nin verdiği bilgiye göre, Türkiye'de son 10 yılda 14 bin hektar orman alanı yanarken, bu rakamlar Fransa'da 19 bin, Yunanistan'da 55 bin, İtalya'da 98 bin ve İspanya'da da 148 bin hektar olarak gerçekleşti. Ayrıca sn 30 yılda Türkiye'nin orman alanları 550 bin hektar genişledi. 
     Orman yangınlarının Anayasa değişikliği ve SİT alanlarında yapılaşmaya izin verilmesi gibi yasal değişiklerden dolayı çıktığı yolundaki görüşlerin gerçeği yansıtmadığını ifade eden Pepe, yanan alanların öncelikle ağaçlandırılacağını, bunun Anayasa hükmü olduğunu söyledi. 
     Pepe, Türkiye'de bugüne kadar yanmış ve açıkta bırakılmış bir tek orman alanı bulunmadığını belirterek, yanmış alanların ''2B'' uygulamasına dahil edilmesi veya satılmasının söz konusu olmadığını kaydetti. 
     Yangınlar konusunda kamuoyunun yanlış ve maksatlı bilgilendirildiğini öne süren Bakan Pepe, CHP Grup Başkanvekili Mustafa Özyürek'in laf atması üzerine, ''bugüne kadar yanmış ve başka bir amaçla kullanılan bana iki orman alanı gösterin, bütün Türkiye'den ve sizden özür dilerim'' diye konuştu. 
     TBMM Genel Kurulu'nda daha sonra, dün akşam tümünün oylaması yapılamayan, Liman İşlerinde Sağlık ve Güvenliğe İlişkin 152 Sayılı Sözleşmenin Onaylanmasının Uygun Bulunduğu Hakkında Kanun Tasarısı oylanarak kabul edildi. 
     
</TEXT>
</DOC>
