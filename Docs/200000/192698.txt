<DOC>
<DOCNO> 192698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/sonspo07.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'tan Bülent Korkmaz'a öfke Oradan zor çıkardı .. 
</HEADLINE>
<TEXT>

     Beşiktaş Kulübü Asbaşkanı Kıvanç Oktay, Galatasaray ile yaptıkları derbi maçın ardından soyunma odaları koridorunda yaşanan olayların, sarı-kırmızılı bazı futbolcuların provokasyonundan kaynaklandığını savundu. 
     Oktay, A.A muhabirine yaptığı açıklamada, Beşiktaşlı futbolcuların olaylara herhangi bir ilgisinin olmadığını, Galatasaraylı bazı futbolcuların olay çıkarmak için ellerinden geleni yaptıklarını iddia etti. 
     Galatasaray takım kaptanı Bülent Korkmaz'a tepki gösteren Oktay, ''Maç biter bitmez ben soyunma odasındaydım. Bülent, Pancu'yu yakasından çekerek soyunma odamıza girdi. Bu çok ayıp bir hareket. Yine de efendice davrandık ve ondan soyunma odamızdan çıkmasını istedim. Eğer onu göndermeseydim, oradan zor çıkardı'' dedi. 
     Sarı-kırmızılı futbolcuların, tahrik ederek olay çıkarmaya çalıştığını savunan Kıvanç Oktay, ''Milli Takım kaptanlığı da yapan Bülent'in bu hareketlerine anlam veremedim. Maç sonu herkesin tansiyonu yüksekken, bu tür hareket yapması çok çirkin. Bülent dua etsin ki onu soyunma odamızdan gönderdim'' diye konuştu. 
     
     ''AYHAN KÜFÜR ETTİ'' 

     Ayhan'ın maç içindeki gerginliğini, karşılaşma sonrası da sürdürdüğünü söyleyen Oktay, şöyle konuştu 
     ''Ayhan tam önüme geldiğinde küfür etti ve olaylar başladı. Asbaşkanımız Yıldırım Demirören'in, Ayhan'a küfür ettiği iddia ediliyor. Bu kesinlikle doğru değil. Ayhan'a sadece geç yerine dedi. Ayhan'ın Beşiktaş ile ne alıp veremediği var, bilmiyorum.'' Oktay, maç sonrası alkollü olduğu yönündeki iddiaların da kesinlikle doğru olmadığını belirtti. 
     
     ''BİZ DAVACI OLMALIYIZ'' 

     Kıvanç Oktay, Galatasaraylı Ayhan ve sarı-kırmızılı kulübün olaylar nedeniyle davacı olacakları açıklamalarının hatırlatılması üzerine de şöyle konuştu 
     ''Dava edilecekse, bizim davacı olmamız lazım. Olayları çıkaranlar Galatasaraylı bazı futbolculardı. Orada bir kişi istenmeyen bir hareket yaptı. Ama devamında birçok kişi, bu şahısın üzerine saldırdı. Artık maç bittikten sonra bu kadar tahrik yapılmamalıydı.'' 
     
     HASAR İÇİN ZABIT TUTULACAK 

     Kıvanç Oktay, eski açık tribündeki Galatasaraylı taraftarların tribüne verdikleri zarar konusunda zabıt tutturacaklarını belirterek, ''Ancak bizim taraftarlarımızın meşaleleri o bölgeye atmaları da doğru değildi. Bu bir panik yarattı'' dedi. 
     Maç sırasında yakılan meşaleler nedeniyle oyunun durmasına da değinen Oktay, ''Maalesef olmaması gereken şeyler yaşadık. Meşaleler, bizim takım açısından olumsuz etki yaptı. Taraftarlarımızın daha dikkatli olmalarını ve sadece takımlarını desteklemelerini bekliyoruz'' diye konuştu. 
     
     ''PENALTIMIZ VERİLMEDİ'' 

     Olayları konuşmaktan, maçın yorumunu bile yapamadıklarından yakınan Oktay, karşılaşmanın ikinci yarısında Frank De Boer'in ceza alanı içinde elle oynadığı pozisyonun kesinlikle penaltı olduğunu söyledi. 
     ''Hakem pozisyonu herhalde göremedi'' diyen Oktay, ''Keşke görseydi. Kazanmamız gereken maçta 2 puan yitirdik. Galip gelmemiz gereken bir maçtı ama kazanamadık, sağlık olsun'' dedi. 
     
     ''TEK HEDEF SPARTA PRAG'' 

     Kıvanç Oktay, artık derbi maçın geride kaldığını ve tek hedeflerinin Avrupa Şampiyonlar Ligi'nde yapacakları Sparta Prag maçını kazanmak olduğunu ifade etti. 
     Şampiyonlar Ligi'ndeki iddialarını sürdürmek için bu maçı kesinlikle kazanmak zorunda olduklarını vurgulayan Oktay, ''İnanıyorum ki salı günü iyi mücadele edip, Şampiyonlar Ligi'ndeki puanımızı 6'ya çıkaracağız'' diyerek sözlerini tamamladı. 
     
</TEXT>
</DOC>
