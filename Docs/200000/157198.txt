<DOC>
<DOCNO> 157198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/guncel/gun11.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yaşlılar için seferberlik başlatalım' 
</HEADLINE>
<TEXT>

Aydın Doğan Geriatri Kliniği hizmete açıldı 
     ANKARA Milliyet 

     Ankara Üniversitesi AÜ Tıp Fakültesi Dikimevi Kampusu'nda oluşturulan 25 yataklı Aydın Doğan Geriatri Kliniği, törenle hizmete açıldı. Doğan Holding Yönetim Kurulu Başkanı Aydın Doğan, "Yaşlı sorunlarına yeni gözle bakma ihtiyacı artıyor. Bu nedenle ulusal seferberlik başlatmalıyız" dedi. İç Hastalıkları Anabilim Dalı Başkanı Gürbüz Erdoğan'ın katkıda bulunması için iki yıl önce kendisine telefon ettiğini kaydeden Doğan, "Dostluğumuzun yarım yüzyıla dayandığını söylemeye dilim varmıyor. Bunu itiraf edersem, ikimizin de geriatri alanına girdiği hükmüne varabilirsiniz. Ama ikimiz de delikanlı gibiyiz" diye konuştu. 
     
     REKTÖR TEŞEKKÜR ETTİ 
     Gürbüz Erdoğan da, kliniğin hizmete girmesiyle yılda en az 360 hastaya yatılı tedavi olanağı doğduğunu söyledi. AÜ Rektörü Prof. Dr. Nusret Aras ise, "Geriatri bölümümüz Mayıs 1993'te kuruldu. Kuruluşundan 10 yıl sonra yeni binaya ancak kavuştuk" diyerek, Aydın Doğan'a teşekkür etti. Doğan, daha sonra Yıldırım Akbulut, Sağlık Bakanlığı Müsteşarı Necdet Ünüvar ve Gülhane Askeri Tıp Akademisi GATA Komutanı Korgenaral Ömer Keçecigil ile birlikte kliniği inceledi. 
     

</TEXT>
</DOC>
