<DOC>
<DOCNO> 169713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/yazar/akyol.html </URL>
<DATE> 2003/07/16/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Türkiye'ye yönelen tehdit 
</HEADLINE>
<TEXT>

     Türkiye'nin Kuzey Irak'ta bin kadar askeri var. Oradan tamamen çıksak "bilgi yokluğu"na sürüklenebiliriz, bunun ne sonuçlar doğuracağını önceden kestiremeyiz. 
     Orada kalmak ise, Türkiye'yi istenmedik çekişmelere, hatta çatışmalara sürükleyebilir 11 askerimizin çirkin bir şekilde "alıkonulması", Kürt gruplarla gerginlikler yaşanması gibi olaylar bunun işaretleri... 
     Amerika Kürt peşmergelere dokunmuyor. Onları Irak'taki Amerikan karşıtı güçlere karşı "müttefik" olarak görüyor. Ama aynı Amerika Türkmenlerin silahlarını toplamak istiyor. Bu tür olaylar da Türkiye'yi işin içine çekici etkiler yaratır. 
     
     BÖYLE bir konjonktürde, Amerika'da yayımlanan Chicago Tribune gazetesinin haberi 
     "PKK KADEK teröristleri Kuzey Irak'ta, Türkiye sınırına yakın tepelere yerleşti, saldırı sinyali bekliyor. Örgüt yöneticilerinin, Türkiye'den isteklerinin karşılanmaması halinde saldırı emri verebilecekleri kaydediliyor." 
     Haberi yazan Mike Donning, "örgütün Türkiye'ye karşı saldırıya geçmesine Amerika'nın göz yumması utanç verici olur" diyor haklı olarak. 
     PKK KADEK'in Türk - Amerikan ilişkilerini bozmak için yürüttüğü kampanyalar malum. Terörü yeniden uygulamaya başladı. 
     Bu tablo gösteriyor ki, Türkiye hem terör yoluyla, hem Kuzey Irak'taki süreçler sebebiyle, giderek ciddileşen bir "tehdit"le karşı karşıyadır. 
     Tablo karmaşık olduğu için, 11 subayımıza Amerikalıların baskın yapmasıyla ilgili görüşmeler tam 6 gün sürdü 9 Temmuz'da başladı, 14 Temmuz akşamı tamamlandı .. "Ortak açıklama"nın kaleme alınması da kolay olmadı 
     Demek ki, 11 askerimizin "alıkonulması" olayıyla birlikte, PKK KADEK terörü, Türk ve Amerikan askerlerinin Kuzey Irak'taki faaliyetleri, Kürtler, Türkmenler gibi konular da görüşüldü. 
     
     GENELKURMAY'DA yapılan görüşmelerden sonra yayımlanan "ortak açıklama" kesinlikle duygularımızı tatmin etmedi ABD özür dilemiyor, baskını yapanlar hakkında soruşturma açmıyor... 
     Ama, iki ülke askerlerinin imza attıkları şu mutabakat çok önemlidir 
     "Her iki taraf da herhangi bir faaliyete geçmeden önce, bölgedeki güvenlik ve istikrara ilişkin her türlü bilginin uygun kanallardan süratle paylaşılmasında mutabık kalmışlardır... Türkiye ve ABD, Irak'ta aralarında daha iyi bir eşgüdüm ve işbirliği sağlanmasını kararlaştırmışlar..." 
     Demek ki askerlerimiz epey bir süre daha orada kalacak Ve, iki ülkenin askerleri müttefik ülkelere yakışır bir şekilde "eşgüdüm ve işbirliği" içinde olacaklar. Bu iyi... 
     Irak'ta gittikçe başı belaya giren Amerika'nın Türkiye'ye ihtiyacı olduğu gibi, Türkiye'nin de Amerika'ya ihtiyacı var. 
     Etnik mesele siyaseten de terör boyutuyla da büyüme eğiliminde 
     Türkiye, bu tehdidi, 'küresel' politikalarla aşmak zorunda 
     Türkiye'nin ABD ile ilişkilerini iyileştirmesi doğru bir politikadır. AB sürecini hızlandırmak için hükümetin gösterdiği performans da yerindedir. 
     
     

</TEXT>
</DOC>
