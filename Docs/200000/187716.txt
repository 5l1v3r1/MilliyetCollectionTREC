<DOC>
<DOCNO> 187716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sondun01.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, ABD'den PKK'nın Mahmur kampı için adım atmasını istiyor 
</HEADLINE>
<TEXT>

     Türkiye'nin, Irak'ın kuzeyinde terör örgütü PKK KADEK militanlarının denetiminde bulunan Mahmur kampı konusunda ABD'den girişim yapmasını istediği bildirildi. 
     Washington'daki bir Türk diplomatı, ''Mahmur kampının kapatılması, burada PKK varlığının sona erdirilmesi ve kamptaki vatandaşlarımızın Türkiye'ye dönmesi için ABD'den adım atmasını istiyoruz'' dedi. 
     Aynı diplomat, ABD'nin bu konuda daha önceki tavrının, ''Mahmur kampının BM'nin denetiminde bulunduğu ve bunun için BM ile görüşülmesi gerektiği'' şeklinde olduğunu belirterek, ''Biz bunu yeterli görmedik'' dedi. 
     Mahmur kampında halen önemli çoğunluğunu kadın ve çocukların oluşturduğu yüzlerce kişinin bulunduğu, bu kişilerin büyük kısmının Türkiye'ye dönmek istediği, ancak kamptaki PKK KADEK teröristlerinin bunu engellediği belirtiliyor. 
     Öte yandan Türk diplomatı, geçen hafta Ankara'da üzerinde anlaşılan PKK KADEK'e karşı eylem planı çerçevesinde, ABD'nin, Topluma Kazandırma Yasası'nın öngördüğü son tarih olan Şubat 2004'ten önce terör örgütüne karşı harekete geçebileceğini de söyledi. 
     Diplomat, ''ABD ile teröre karşı vardığımız mutabakatın ödüllerini göreceğiz'' dedi. 
     
</TEXT>
</DOC>
