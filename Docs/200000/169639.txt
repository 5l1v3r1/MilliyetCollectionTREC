<DOC>
<DOCNO> 169639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/ekonomi/eko03.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabah'ta 'Merkez' oyunu itirafı 
</HEADLINE>
<TEXT>

BDDK'nın mal kaçırma operasyonu olarak değerlendirip dava açtığı, Sabah gazetesi ile Merkez Grubu arasındaki ilişki, gazetenin Genel Yayın Müdürü'nün yazısında açıkça anlatıldı 
     EKONOMİ SERVİSİ 

     Sabah Grubu, BDDK'nın 'mal kaçırma' girişimi olarak değerlendirip dava konusu yaptığı Sabah - Merkez Grubu ilişkisini kendi sütunlarında resmen ilan etti. 
     Sabah gazetesi Genel Yayın Müdürü Ergun Babahan, önceki günkü yazısında Sabah'ı Merkez Grubu içinde değerlendirerek, "Merkez Grubu olarak Türkiye'nin en büyük medya kuruluşunu yaratmakta iddialıyız" dedi. Merkez Grubu ile ilişkileri mal kaçırma olarak değerlendirip dava açan Bankacılık Düzenleme ve Denetleme Kurumu BDDK ise dün bu konudaki soruları yanıtsız bıraktı. 
     
     Dava konusu oldu 
     Devlete ve diğer alacaklılara 1.2 milyar dolar borcu bulunan Etibank'ın eski sahibi Dinç Bilgin ile Turgay Ciner'in logo ve devirler yoluyla mal kaçırma girişimleri BDDK tarafından dava konusu yapılmıştı. 1 Ekim 2002'de, Bilgin Yayıncılık'ın imtiyaz sahibi olduğu Sabah, Sabah'la Günaydın, Sabah'la Pazar, Sabah Cumartesi, Takvim, Taraftar, Fotomaç ile Şok gazeteleri ve eklerinin münhasır yayımlama hakları, gazetelerin bünyesinde bulunan ekipmanları, patent, faydalı model, marka, tanıtım işaretleri gibi sınai mülkiyet haklarının kullanmaya ve işletmeye açık bir şekilde Merkez Gazete Dergi Basım Yayıncılık Sanayi ve Ticaret AŞ'ye devredilmesine ilişkin sözleşme yapıldı. 
     Bu operasyonu 'mal kaçırma girişimi' olarak değerlendiren BDDK, bu tasarrufun iptali için İstanbul 1. Asliye Ticaret Mahkemesi'nde dava açtı. Mahkeme, ilk tedbir kararında Bilgin Yayıncılık'ın Basın İlan Kurumu nezdindeki alacaklarından 452.7 trilyonluk borcunu karşılayacak kısmına ihtiyati tedbir koydu. 
     
     İhtiyati tedbir kararı var 
     6 Eylül 2002'de de Bilgin ile Ciner bir kiralama sözleşmesi imzalayarak, ATV'nin markası ile gelirleri dahil bütün haklarını Ciner'in Merkez-ATV şirketine devretti. ATV markasının Merkez - ATV şirketi adına tescili TMSF'den bu malların hacizli olduğunu öğrenen Türk Patent Enstitüsü Markalar Daire Başkanlığı'ndan geri döndü. TMSF'nin talebi üzerine, bu sözleşmenin iptaline ilişkin ihtiyati tedbir kararı verildi. 
     
Mal kaçırdıkları belgelendi      Yıllardır biriken 60 trilyonluk vergi borcunu, vergi barışına başvurduğu halde ödemeyen Sabah Grubu ile Merkez Grubu arasındaki ilişki Maliye'nin 7 Temmuz'da yaptığı baskında bir kez daha ortaya çıkmıştı. Sabah Grubu'nun haciz konulan mallarını almak için giden Maliye ekipleri, bütün malların Turgay Ciner'e ait Merkez şirketlerine geçirildiğini tespit edip, eli boş dönmüştü. 
     

</TEXT>
</DOC>
