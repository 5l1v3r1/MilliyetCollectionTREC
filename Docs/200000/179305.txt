<DOC>
<DOCNO> 179305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/yazar/sazak.html </URL>
<DATE> 2003/08/31/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Süreyya'nın koşusu 
</HEADLINE>
<TEXT>

   
   Zafere koşuyor, Süreyya Ayhan. Paris'te bugün 1500 metre finaline çıkacak ve özlediği Dünya Şampiyonluğu hedefine koşacak. 
   Koş Süreyya Koş. 
   2000 yılındaki Sydney Olimpiyatları'nda yarı final koşarak 'bir ilke imza atan' Süreyya'nın adını kitabına koyan Vivet Kanetti'nin bu koşuya kazandırdığı simgesel değer, 'televole' kültürünün 'mankenler ve şarkıcılar' dünyasıyla sınırlı tuttuğu kadınların gündemine de eleştirel bir bakış getiriyordu 
   'Star yaratmak budur... Her yerde artık hep onları görürsünüz... Sadece podyumlarda yürürken, sahnede mikrofona söylerken değil, podyum dışında eğlenirken de, makarna yerken de, flört ederken de, DJ'lik yaparken de, şov yönetirken de, gazete sütunları için yazarken de, dergi çıkartırken de, spikerliğe geçmeye hazırlanırken de, aşk uzmanına dönüşürken de, filozoflaşırken de...' 
   Televole dünyası, az daha Süreyya'yı da 'antrenör sporcu aşkı'na malzeme yapacak, 'starlaştıracaktı ' Birkaç deneme yapıldı ama tutmadı. Vivet'in kitabı tam zamanında yetişti, 'Süreyya'nın koşusu'na. Podyumda yürümek, şarkı söylemek, dans etmek günümüzün Laila, Reina gecelerinde taksiye binerken sevgiliyle yakalanmak, 'genç bayanlar' için hayatta 'gözükme'nin, ekmeğini kazanmanın, özgürleşmenin, varoluşun tek şartı olamazdı. 
   Süreyya Ayhan başka bir kulvarda koşuyordu 
   'Çankırı'da doğmuş, mütevazı şartlar altında yetişmiş bir genç kızın hedefinden şaşmayarak, gözlerden ırak, asgari destekle bir yolda saatlerce, aylarca, yıllarca tek başına koşması, koşması, koşması ve nihayet bir gün Türkiye'nin yüzünü uluslararası arenada güldürmesi, az değerde bir sembol değildir.' 
   Paris'te Stade de France'ta Süreyya bugün altın madalyaya koşacak. 
   Avrupa Şampiyonluğu'nun ardından Dünya Şampiyonluğu'nun da en güçlü adayı Süreyya. 
   Üzerinde büyük stres var. Spor otoriteleri seçmelerde 'sanki parkta yürüyordu' deseler de, saniyelik, saliselik farkların önemli olduğu atletizmde yarışı önde bitirmek, ömre bedel bir heyecan. 
   2003'te 1500 metreyi 4 dakikanın altında Süreyya'dan başka koşan olmadı. Zürih'teki 3.55.60'lık derecesi yılın en iyisi. Buna rağmen, yarı finalde 'taktik' bir yavaşlama gözlendi. 'Şampiyonlar da geçilir ' sözünü Süreyya'nın 1500 metre finalinde boşa çıkaracağına ve rakiplerine fark atacağına inanıyoruz. 
   Milliyet'teki söyleşisinde Süreyya, kendisinden rekor bekleyenleri hayalci olmamaya çağırıyor 
   'Herkes birinci olduğum için ortaya atılıyor, hemen lüp diye rekor kıracağımı söylüyorlar ama bu iş o kadar kolay değil. 1500 metredeki rekor çok zor bir derece. İmk nsız değil ama zaman isteyen bir olay.' 
   2004 Olimpiyatları'nda rekor niye gelmesin 
   Koş Süreyya koş. 
   
      
   
</TEXT>
</DOC>
