<DOC>
<DOCNO> 184397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sontur04.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarkan, Kızıl Meydan'da Antalya için söyleyecek... 
</HEADLINE>
<TEXT>

     Sanatçı Tarkan, Rusya'nın başkenti Moskova'da düzenlenecek turizm fuarına Antalya adına katılacak ve Kızıl Meydan'da konser verecek. 
     Akdeniz Turistik Otelciler Birliği AKTOB Başkanı Osman Ayık yaptığı açıklamada, kentteki turizm, birlik, dernek ve vakıflarınca oluşturulan Antalya Turizm ve Tanıtım Platformu'nun aracılığıyla Tarkan'ın Antalya adına Moskova ve St. Petersburg'a gideceğini belirtti. 
     Moskova Turizm Fuarı'nın 26-30 Mart 2004 tarihinde yapılacağını bildiren Ayık, Rusya'daki pazar payını büyütmeyi amaçladıklarını ve bu nedenle Rusya'da etkin tanıtım yapacaklarını ifade etti. 
     
     RUSLARI ANTALYA'YA DAVET EDECEK 
     Ayık, Tarkan'ın Moskova Turizm Fuarı'na, Antalya Turizm ve Tanıtım Platformu'nun daveti üzerine gideceğini vurgulayarak, ''Tarkan, Kızıl Meydan'da Ruslara bir konser verecek. Bu konserde Rusları Antalya'ya davet edecek. Tatil için en ideal yer, Antalya diyecek'' dedi. 
     Tarkan'ın sadece Kızıl Meydan'da konser vermesinin yeterli olmayacağını belirten Ayık, Tarkan'ın St. Petersburg'ta da konser vermesi için girişimlerin sürdüğünü kaydetti. Ayık, Tarkan'ın konserlerinin ardından 2004 yaz sezonunda Antalya'ya gelecek Rus turist sayısında büyük bir artış beklediklerini sözlerine ekledi. 
     
</TEXT>
</DOC>
