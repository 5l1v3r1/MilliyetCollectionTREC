<DOC>
<DOCNO> 151969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/guncel/gun10.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör kurbanı asteğmen Necdet Güçlü'nün eşi isyan etti 
</HEADLINE>
<TEXT>
'Necdet'i vuranları aklıyorlar' 
Hatice Güçlü, eşinin 1970'te öldürülmesi olayından sonra Emekli Sandığı'nın kararıyla bir kez daha sarsıldığını belirtti 
     AYDIN HASAN Ankara 

     Terör kurbanı Tabip Asteğmen Necdet Güçlü'nün eşi Hatice Güçlü, devletin kendisini mağdur duruma düşürdüğünü belirterek, "Bana borç çıkartıp 33 yıl önce Necdet'i vuranları aklamaya çalışıyorlar" dedi. 
     Kuzey Kıbrıs Türk Cumhuriyeti'nde yaşayan kardeşlerinin yanına dinlenmek için giden Güçlü, eşinin öldürülmesi olayından sonra Emekli Sandığı'nın kararıyla bir kez daha sarsıldığını belirtti. Necdet Güçlü'nün terör kurbanları listesinden çıkarılmasından sonra aylığının da düştüğünü ifade eden Güçlü, şunları anlattı "Kıbrıs'a kardeşlerimin yanına dinlenmek için gelmiştim. Emekli Sandığı'ndan gelen bu yazıyla şoke oldum. Yaşadığım bunca olaydan sonra şimdi de devlet benimle uğraşıyor. Bir de 10 milyar lira borç çıkarmışlar. Necdet'i İbrahim Doğan ve Ali Güngör vurdu. Baskın yapanların içinde Osman Durmuş da vardı. Eşim, olay sırasında tesadüfen, kaza sonucu vurulmadı. Onu bilerek vurdular. Vurulduğu zaman elinde balık paketi bulmuşlar. 
     Necdet, evine çok düşkün bir insandı. Akşam evine getirmek için o gün de balık almış. Ateş açan ülkücü grubun içinde olduğu kamyonetin plakasını balık paketinin üstüne yazmak istemiş. Plakayı yazarken, fark etmişler ve vurmuşlar. Ben 31 yaşımdaydım o zaman... Çok acılar çektim. Olaya karışanlar milletvekili oldu, bakan oldu. Devlet ise şimdi bizi borçlu çıkarıyor. Bunlar güçlü insanlar. Emekli Sandığı yoluyla kendilerini aklamak, temize çıkarmak istiyorlar." 
     
Güçlü, çıkan ayaklanmada vurulmuştu      13 Nisan 1970'te Ankara Üniversitesi Tıp Fakültesi'nde bir ülkücünün kaçırıldığı haberi aynı fakülteden olan Ülkü Ocakları Genel Başkanı İbrahim Doğan'ı ayaklandırdı. Doğan, çevresine on kadar ülkücüyü topladı. Hepsine tek tek silah verdi. Fakültenin merkez binasına bir kamyonetle doluşarak giden ülkücüler, sağa sola ateş etmeye başladılar ve solcu öğrencileri dövdüler. İbrahim Doğan ve Ali Güngör'ün açtığı ateş sonucunda 37 yaşındaki yedek subay asteğmen Doktor Necdet Güçlü, beyninden aldığı kurşunla öldü. 
     


GÜNCEL 




















</TEXT>
</DOC>
