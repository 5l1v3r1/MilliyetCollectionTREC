<DOC>
<DOCNO> 154450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sontur04.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl'deki arama kurtarma çalışmaları sona erdi 
</HEADLINE>
<TEXT>

     Bingöl Valisi Hüseyin Avni Coş, depremin ardından başlatılan arama kurtarma çalışmalarının son bulduğunu, 167 kişinin öldüğünü, 520 kişinin de yaralandığını bildirdi. 
     Vali Coş, Çeltiksuyu Yatılı İlköğretim Bölge Okulu YİBO önünde düzenlediği basın toplantısında, deprem sonrası 84 öğrenci ve 1 öğretmenin ölü olarak enkazdan çıkarıldıkları belirterek, 114 öğrencinin de yaralı olarak kurtarıldığını söyledi. 
     Depremde, 167 kişinin öldüğünü, 520 kişinin de yaralandığını belirten Vali Coş, tüm enkazlarda arama kurtarma faaliyetlerine son verildiğini kaydetti. 
     
     ''DEPREMDE EN ACİL HİZMET, ÇADIR DAĞITIMI DEĞİLDİR'' 

     Bingöl'de çadır dağıtımı nedeniyle, provokatörlerin etkisiyle birtakım olayların yaşandığını anımsatan Coş, ''Bu olaylarda depremde yakınlarını yitirenler veya evleri oturulmaz hale gelenler yoktu'' diye konuştu. 
     Depremden sonraki en acil hizmetin, çadır dağıtımı olmadığını, arama kurtarma çalışmalarına öncelik verildiğini ifade eden Vali Coş, bu çalışmalara süratle başladıklarını, bu sayede birçok öğrencinin enkazdan sağ olarak kurtarıldığını söyledi. 
     Depremin ardından hasar tespit çalışmalarına da başlandığını anlatan Coş, şu ana kadar 82 konutun yıkık, 1100 konutun ise hasarlı olduğunun belirlendiği kaydetti. 
     Deprem sonrası yardım dağıtımının düzenli bir şekilde yapıldığını ve Bingöl'e gelen tüm yardım malzemelerinin afetzedelere dağıtıldığını kaydeden Vali Coş, şöyle devam etti 
     ''Maalesef depremlerde birinci derece etkilenen vatandaşlar ilk gün bu hizmetlerden yararlanmıyor. Gelen yardımların dağıtımının da herkese eşit yapılması mümkün değil. Biz, ilk gün 1296 çadır dağıttık. Şu ana kadar da 6 bin 500 çadır dağıtıldı. Bu çadırların 1100'ünü köylerde dağıttık. Depremde evini kaybeden ve barınma ihtiyacı olanlar için geçici olarak konteynerler kurulmaya başlandı.'' 
     
     ''KALICI KONUTLAR İÇİN ÇALIŞMALAR BAŞLATILDI'' 

     Depremde konutları hasar görenler için Başbakan Recep Tayyip Erdoğan'ın talimatıyla, kalıcı konutlarının yapımı için çalışmaların başlatıldığını anlatan Vali Coş, kalıcı konutların yapımı için yer seçimi ve zemin etüt çalışmalarının sürdüğünü söyledi. 
     YİBO'yu yapan müteahhit hakkında depremin ilk gününde Cumhuriyet Başsavcılığı'nca adli soruşturma başlatıldığını belirten Coş, ayrıca olayla ilgili idari soruşturmanın da yapıldığını söyledi. 
     Türkiye'nin bir hukuk devleti olduğunu kaydeden Coş, şöyle devam etti 
     ''YİBO'nun yıkılmasıyla ilgili bütün konuları araştırıyoruz. Burada imalat kusuru olabileceği gibi, yer seçimi de hatalı olabilir, denetimi yapan kamu görevlilerinin ihmali ortaya çıkabilir. Yapılan soruşturmada, sorumlu kimse ortaya çıkarılacaktır. Müteahhit er geç yakalanacaktır. Şu ana kadar gözaltına alınan müteahhit yok.'' 
     
     ''BEN BU İLİN VALİSİYİM ZATİ SUNGUR DEĞİLİM'' 

     Bingöl'e ulaştırılan tüm yardım ve çadırların dağıtımının aksamadan yürütüldüğünü belirten Vali Coş, ''Ben bu ilin valisiyim, Zati Sungur değilim. Olmayan bir şey dağıtılmaz. Biz gelen çadırları da yardım malzemelerini de dağıttık'' dedi. 
     Depremin üstünden 75-80 saat geçtiğini bu süre içinde sadece 5 saat uyuduğunu söyleyen Coş, dün ilk defa sıcak yemek yediğini de kaydederek, ''Gönül huzuruyla söyleyebilirim ki devlet olarak yapılması gerekenler büyük bir süratle yapılmıştır'' diye konuştu. 
     Bu arada, YİBO'da, arama kurtarma ekiplerinin sürdürdükleri çalışmalarda, enkaz altında bulunan Alican Çelik ve Cihat Avcı adlı öğrencilerin cesetleri de bu sabah çıkarıldı. Devlet hastanesine gönderilen cesetler, daha sonra ailelerine teslim edilecek. 
     
     AKUT İSTANBUL'A DÖNDÜ 

     Bingöl'deki depremin ardından arama kurtarma çalışmalarına katılan 20 kişilik AKUT ekibi, İstanbul'a döndü. 
     Atatürk Havalimanı'nda açıklama yapan AKUT Başkanı Nasuh Mahruki, Bingöl depreminde devleti ve sivil toplum kuruluşlarını oldukça bilinçlenmiş olarak gördüklerini söyledi. 
     Mahruki, Bingöl depreminin 17 Ağustos depremiyle kıyaslanmaması gerektiğini ifade ederek, şöyle devam etti 
     ''17 Ağustos'ta binlerce enkaz vardı. Bingöl'de ise 18 tane enkaz var. Bingöl'deki üyelerimiz, depremden 15 dakika sonra arama kurtarma çalışmalarına başladı. İstanbul, Bingöl ve diğer illerden toplam 46 kişilik ekibimiz, 2 köpekle birlikte çalıştı. Enkaz altından 13 kişiyi canlı olarak kurtardık.'' 

     
</TEXT>
</DOC>
