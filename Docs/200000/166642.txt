<DOC>
<DOCNO> 166642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/soneko42.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında bugün... Borsa tutunamadı, dolar düştü... 
</HEADLINE>
<TEXT>

     İkinci seansta satış ağırlıklı seyir izleyen endeks, 10,800 desteğinde tutunamayarak 10,700 seviyesinin de altına geldi. 
     Seans sonuna doğru biraz toparlanan endeks, 10,749.83 puandan ve ortalama yüzde 1.24'lük kayıpla günü tamamladı. 
     Borsa uzmanları, endeksteki bu düşüşün 10,650 seviyesine kadar sürebileceğine işaret ederken, 10,650 kırılırsa 10,400-10,200 seviyelerinin bu hafta sonuna kadar yeniden hedef konumuna gelebileceğini, ancak düşük işlem hacminin piyasanın aşağı sert hareket etme ihtimalini azalttığını söylediler. 
     Uzmanlar ayrıca, endeksin yarın yeniden 10,800 seviyesinin üzerinde tutunması durumunda 11,000 puana kadar toparlanma ihtimalinin de bulunduğunu kaydettiler. 
     İstanbul Menkul Kıymetler Borsası İMKB Ulusal 100 endeksi, ilk seansta 47.91 puan kayıpla 10,836.52 puana geriledi. 2. seansta da 86.69 puan düşen endeks, 10,749.83 puandan günü tamamladı. 
     Endeksin günlük bazdaki kaybı ise 134.60 puan ve yüzde 1.24 olarak belirlendi. 
     Hisse senetleri piyasasında günlük işlem hacmi 262 trilyon 57 milyar 825 milyon lira olarak gerçekleşti. Dün bu rakam 236 trilyon 794 milyar 117 milyon lira olarak gerçekleşmişti. 
     
     DOLAR 
     Kapalıçarşı'da dün günü 1 milyon 420 bin liradan kapanan dolar, güne 1 milyon 419 bin liradan, 1 milyon 622 bin liradan kapanan Euro, 1 milyon 630 bin liradan başladı. 
     Piyasa kapanışında doların satış fiyatı 1 milyon 409 bin lira, Euro'nun satış fiyatı 1 milyon 627 bin lira oldu. 
     İstanbul serbest piyasada dolar kapanıştaki bu fiyatıyla yaklaşık 2 yıl önceki düzeyine geriledi. 
     Merkez Bankası, doların bugünkü efektif kurunu alışta 1 milyon 401 bin 817 lira, satışta ise 1 milyon 411 bin 679 lira olarak açıkladı. 
     Böylece dolar, Merkez Bankası'nın dünkü kurlarına göre, alışta 4 bin 845 lira, satışta ise 4 bin 879 lira geriledi. 
     
     İHALELER 
     Hazine bugün biri 413 gün vadeli tahvil, diğeri de 140 gün vadeli bono olmak üzere iki ihale düzenledi. 
     Hazine Müsteşarlığı tarafından bugün düzenlenen 413 gün vadeli Türk Lirası cinsinden iskontolu tahvil ihalesinde, bileşik faiz yüzde 50.96 oldu. İhalede, nominal 6 katrilyon 667.3 trilyon liralık satış gerçekleştirildi. 
     Hazine'nin 140 gün vadeli Türk Lirası TL cinsinden iskontolu bono ihalesinde de 2 katrilyon 194.6 trilyon liralık nominal satış gerçekleşti. Bono ihalesinde bileşik faiz yüzde 44.50 oldu. 
     
     TAHVİL-REPO 
     İMKB Tahvil ve Bono Piyasası Kesin Alım Satım Pazarı'nda işlem gören 7 Temmuz 2004 vadeli bugün valörlü tahvilin basit getirisi yüzde 51.65, bileşik getirisi ise yüzde 51.43 olarak gerçekleşti. 
     Dün günü piyasa kapanışında aynı kağıdın basit getirisi yüzde 51.84, bileşik getirisi yüzde 51.59 olmuştu. Kağıdın bileşik getirisinde dünkü kapanışına göre 0.16 puanlık düşüş gerçekleşti. 
     İMKB Tahvil ve Bono Piyasası Repo Pazarı'nda, gecelik faiz ortalama yüzde 38.70 olarak belirlenirken, dün piyasa kapanışında gecelik faiz oranı ortalama yüzde 38.31 olmuştu. 
     Bankalararası TL interbankında da gecelik faiz oranı, ortalama yüzde 38.00 oldu. 
     
</TEXT>
</DOC>
