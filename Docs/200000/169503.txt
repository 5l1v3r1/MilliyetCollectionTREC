<DOC>
<DOCNO> 169503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sondun02.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den asker göndermeyen Hindistan'a tepki.. 
</HEADLINE>
<TEXT>

     Amerikan yönetimi, Hindistan'ın Irak'a barış gücü askeri göndermeme kararını eleştirdi. 
     ABD Dışişleri Bakanlığı Sözcüsü Richard Boucher, Hindistan'dan farklı bir karar beklediklerini belirtti. 
     Hindistan'ın ABD'nin çıkarları için olduğu gibi, kendi çıkarları için de farklı bir seçim yapabileceğini söyleyen Boucher, Hindistan'ın kendileri için önemli bir stratejik ortak olmaya devam edeceğini kaydetti. 
     
     BELÇİKA HÜKÜMETİNİN KARARINA İHTİYATLI YAKLAŞIM 
     Konuşmasında Belçika'da yeni kurulan koalisyon hükümetinin, ilk Bakanlar Kurulu toplantısında, yabancı devlet adamlarının soykırım ve insanlık suçu ithamıyla yargılanabilmesine olanak tanıyan yasayı feshetme kararı almasına da değinen Boucher, ihtiyatlı bir açıklama yaptı. 
     Sözcü, ''Belçika hükümetinin yasada değişiklik yapma niyetinde olduğunu biliyoruz. Bu konudaki niyetleri beğeniyle karşılıyoruz, ancak yeni yasa tasarısını ayrıntılı şekilde inceledikten sonra ek yorum getireceğiz'' dedi. 
     Belçika, söz konusu yasa nedeniyle, özellikle İsrail ve ABD'nin yoğun tepki ve yaptırımlarına hedef oluyordu. 
     
</TEXT>
</DOC>
