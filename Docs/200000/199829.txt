<DOC>
<DOCNO> 199829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur02.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerden 3 gün önce terhis olan genci öldürdüler... 
</HEADLINE>
<TEXT>

     Aydın'da bir kişi askerden 3 gün önce terhis olan genci öldürdü, eski eşini yaraladı. 
     Alınan bilgiye göre, Egemenlik Caddesi'nde Mustafa G. boşandığı eşi Gönül Y'nin oturduğu eve gelerek, evde bulunan Şahin Y. ve Gıyasettin Çağlayan isimli kişilerle tartışmaya başladı. Kısa sürede kavgaya dönüşen olayda, Mustafa G, yanında bulunan pompalı tüfekle eski eşi Gönül Y. ile eşinin arkadaşı olduğu bildirilen Gıyasettin Çağlayan'a ateş etti. Çağlayan, olay yerinde öldü. Gönül Y, yaralı olarak Aydın Devlet Hastanesi'ne kaldırıldı. 
     Aydın Emniyet Müdürlüğü yetkilileri, olayın ''kıskançlık cinayeti'' olabileceğini, zanlı Mustafa G. ile aynı evde bulunan ancak yara almadan kurtulan Şahin Y'nin gözaltında tutulduğunu bildirdiler. 
     Ölen kişinin cenazesini almaya gelen 300 kişilik grup acil servis önünde izdiham yaşanmasına neden olurken, polis hastane çevresinde geniş güvenlik önlemleri aldı. 
     
</TEXT>
</DOC>
