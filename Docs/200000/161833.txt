<DOC>
<DOCNO> 161833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/sondun10.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Nicole Kidman albüm için kolları sıvadı... 
</HEADLINE>
<TEXT>

     Oscar ödülünü kucaklayarak sinemada ismini iyice sağlamlaştıran Nicole Kidman, şimdi de müzik dünyasına el attı. Kidman'ın Temmuz ayında dolduracağı bir albümün hazırlığı içinde bulunduğu belirtildi. 
     Internetteki ''peoplenews'' sitesinin haberine göre, Kidman, sinemanın ardından bu kez de müzikte listebaşı olma hedefini önüne koydu. 
     Avustralyalı şarkıcı Kylie Minogue ile 35 milyon, Robbie Williams ile de 80 milyon poundluk anlaşmalar yapan EMI şirketi ile gizli bir görüşme trafiği yaşayan Kidman'ın anlaşma olması halinde Temmuz ayında albümü doldurmak için stüdyoya gireceği kaydedildi. 
     Kidman'ın yakın bir arkadaşı, ünlü yıldızın ''Moulin Rouge'' adlı müzikal ve Robbie Williams ile düet yaptığı ''Something Stupid'' adlı şarkıdaki başarılı performansına gelen övgüler nedeniyle müziğe el atmaya karar verdiğini ifade etti. Nicole Kidman'ın yıllardır film çalışmaları nedeniyle yorgun düştüğü, şu günlerde de müziği yeni bir filme tercih ettiği belirtildi. 
     Kidman, geçtiğimiz günlerde de, film çalışmalarından çok yorulduğunu ve evlenmesi halinde sinema dünyasından kopmaya karar verdiğini açıklamıştı. 
     

     
</TEXT>
</DOC>
