<DOC>
<DOCNO> 190995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/soneko18.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekfenbank Genel Müdürü Bir kriz senaryosu söz konusu değil 
</HEADLINE>
<TEXT>

     Tekfenbank Genel Müdürü Mehmet Nazmi Erten, enflasyondaki gelişmeler sürdürülebilirse, dolarda aşırı bir değer kazanma veya farklı bir hareket beklemediğini ifade ederek, ''Kişisel beklentim, yıl sonunda dolar 1 milyon 400-450 bin lira olabilir'' dedi. 
     Mehmet Nazmi Erten, bankalar üzerindeki vergi yüklerinin azaltılmasının önemli olduğunu vurgulayarak, Türkiye'de mali aracılık yani bankacılık yapmanın pahalı olduğunu belirtti. 
     Erten, Türkiye'de mevduat alırken birtakım vergi kesintileri ve stopajlar olduğunu ve bunu krediye çevirirken de bazı yüklerin bulunduğunu ifade ederek, şunları kaydetti 
     ''Kredi kullananın ödediği kredi faizi üzerinden KKDF ve BSMV gibi işlem vergileri var. Bütün bunlar bir mevduatın krediye dönüşümünde üstüne çok yük bindiriyor. Böyle olunca da bankacılık verimli olmuyor ve bu kadar yük kaldırabilecek iş kolları az olduğu için bankacılık sektörü kredi veren durumuna geçmiyor. Kredi ihtiyacı olan kişi de bunu bankacılık dışı kesimlerden karşılamaya çalışıyor. 
     Sektör büyümüyor. Bu vergi yükleri azalırsa sektörün verimliliği ve faaliyeti artar. O da doğrudan ekonominin gelişmesine, büyümesine ve daha sürdürülebilir bir trendi yakalamasına yardımcı olur diye düşünüyorum.'' 
     
     DÖVİZDEKİ YÜKSELİŞ 

     Mehmet Nazmi Erten, dövizde bugünlerde yaşanan gelişmelerin de geçici olduğu görüşünü dile getirdi. 
     Serbest döviz kurlarının esas olduğu yerde bu tip düşüşler veya çıkışların yaşanabileceğine işaret eden Erten, dolar kuru tahminini de şöyle açıkladı 
     ''Kişisel beklentim yıl sonunda 1 milyon 400-450 bin lira olabilir. Enflasyondaki bu gelişmeler sürdürülebilirse -ki şu andaki görüntü o- dolarda da aşırı bir değer kazanma veya farklı bir hareket beklemiyorum.'' Reel faizin bir miktar daha inebileceğini belirten Erten, şöyle dedi 
     ''Enflasyon üzerine yüzde 12-15 civarında bir reel faizin, Türkiye'de devam edeceğini düşünüyorum. Yani reel faizlerin daha düşük seviyelere inmesi biraz zorlama olur. O zaman enflasyonun düşmesi yavaşlar. Fakat oraya kadar düşüş devam edebilir.'' 
     
     ''BİR KRİZ SENARYOSU SÖZ KONUSU DEĞİL'' 

     Tekfenbank Genel Müdürü Erten, enflasyona paralel faizlerde de düşüş yaşandığını ve bu olumlu gelişmelerin insanların hayatını kolaylaştırdığını belirterek, şunları kaydetti 
     ''Bence gözle görülür iyileşme var, ama buna güvenip rahatlamamamız lazım. Benim en çok korktuğum, endişe ettiğim konu o. Çünkü hala mali disiplin gerekiyor, hala tedbirleri elden bırakmamak gerekiyor ve onları sürdürmek lazım ki bu kalıcı olsun. Bu iyileşme henüz kalıcı hale gelmedi.'' Mali sektörün, ekonomi istikrara kavuştukça daha da rahatlayacağına dikkati çeken Erten, çalkantılı dönemlerin, aracı ve mali sektörler için risk oluşturduğunu, istikrarın sağlanmasıyla bu sektörün de daha iyi olacağını vurguladı. 
     Erten, dış ticaret dengesindeki açığa ilişkin bir soruyu yanıtlarken de, şu anda bir risk bulunduğunu ve bu açığın artması halinde finansmanının zorlaşacağını ifade ederek, ''Ama şu anda daha kontrollü olduğunu görüyorum'' dedi. 
     Erten, henüz bir risk oluşmadığına işaret ederek, ''Büyümenin olduğu her dönemde ithalat kaynaklı olduğu için büyümeler, dış ticaret dengeleri biraz zorlanır. Şu ana kadar kontrollü gidiyorlar. Dolayısıyla bir problem veya bir kriz senaryosu söz konusu değil'' diye konuştu. 
     
</TEXT>
</DOC>
