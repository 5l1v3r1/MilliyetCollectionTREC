<DOC>
<DOCNO> 160424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/dunya/adun.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
G-8'de formalite buluşma 
</HEADLINE>
<TEXT>
El sıkıştılar ama baltalar gömülmedi 
Bush ile Chirac, ABD ve Fransa arasında Irak savaşı yüzünden patlak veren kriz sonrasında ilk kez yüzyüze gelerek el sıkıştılar, ancak G-8 zirvesindeki bu tokalaşma gösterişten ileri gidemedi 
     DIŞ HABERLER SERVİSİ 

     Fransa'nın Evian kentinde düzenlenen sanayileşmiş 8 ülkenin devlet ve hükümet başkanlarını bir araya getiren G - 8 zirvesinde buluşan ABD Başkanı George Bush ile Fransa Cumhurbaşkanı Jacques Chirac, TV kameraları ve foto muhabirleri önünde el sıkışırken ilişkilerin eski günlerde olduğu gibi dostane bir raya oturduğu mesajını vermeye çalıştı. Buna karşın Bush'un zirveye gelirken uğradığı duraklarda ortaya koyduğu söylem ve Ortadoğu ziyaretini bahane ederek Evian'ı erken terk edecek olması Chirac'ın Avrupa'yı Amerikan aleyhtarlığının platformu haline dönüştürme çabalarını affetmediğini gösteriyor. 
     Amerikan kaynaklarına göre Bush, Chirac ve Almanya Başbakanı Gerhard Schröder'e "Avrupa'yı bölmekten vazgeçin, eski günlerde olduğu gibi ABD'nin demokrasiyi askeri yoldan koruma ve yayma çabalarını destekleyin" deyip kestirip atacak. 
     İngiliz Sunday Telegraph'ın haberine göre aynı kaynaklar Bush'un, Chirac'ın barışmak istediği yolundaki açıklamalarını da pek inandırıcı bulmadığını aktardılar. Çünkü ABD'nin edindiği bilgilere göre, Fransa Cumhurbaşkanı başta Polonya olmak üzere bazı eski doğu Avrupa ülkelerine ABD ile içli dışlı olarak AB üyeliği şanslarını riske soktukları yolunda tehditte bulundu. Bush'un Schröder ile de nezaketen buluşacağı, samimi bir görüşme yapmayacağı belirtiliyor. 
     
     Putin ile sıcak buluşma 
     Buna karşılık Bush'un G - 8 zirvesinden önce, Rusya lideri Vladimir Putin ile buluşması daha sıcak bir atmosferde geçti. Putin, ABD ile Rusya arasındaki işbirliğine alternatif olmadığını söyledi. Bush, Putin'i Eylül ayında Camp David'e davet etti. 
     
     BM zirvesi gibi 
     Öte yandan Evian'daki G - 8 zirvesi alışılmışın dışında geniş bir katılımla gerçekleşiyor. "Uluslararası işbirliği ve ekonomik büyüme" konulu mükazerelere katılmak üzere Evian a akın eden çok sayıda ülkenin lideri bizzat Jacques Chirac tarafından karşılandı. 
     

</TEXT>
</DOC>
