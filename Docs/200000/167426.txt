<DOC>
<DOCNO> 167426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/siyaset/siy04.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Siperlerde direniriz' 
</HEADLINE>
<TEXT>

     ERGÜN AYAZ DHA 

     KKTC Cumhurbaşkanı Rauf Denktaş, Kıbrıs sorununun Türkiye'nin Avrupa Birliği'ne girişine asla engel olmadığını belirterek "Bunu söyleyenler Türkiye'nin hakkını ortadan kaldırmak isteyenlerdir. Evvela Kıbrıs'ı alacaklar. 2004'te de Ege'yi gündeme getirecekler" dedi. Düşman işgalinden kurtuluşunun 82. yıldönümü törenlerine katıldığı Karamürsel'de dijital fotoğraf makinesiyle eski köy evlerinin resimlerini çeken Denktaş, Rumların birliğe alınmasının Kıbrıs sorununun AB'ye engel olmadığının kanıtı olduğunu söyledi. Rum devletinin "Bütün Kıbrıs'ın meşru hükümetiyim" diye Kıbrıs'a sahip çıkmaya çalıştığını ifade eden Denktaş, "Bu oyundan vazgeçsinler. Bu devleti destekleyen ABD, İngiltere ve Avrupa devletleri Kıbrıs Türkleri'nin boyun eğmeyeceğini, teslim olmayacağını, siperlerde milli davanın devam ettiğini anlamaları gerekir" diye konuştu. 
     

</TEXT>
</DOC>
