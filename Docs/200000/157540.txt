<DOC>
<DOCNO> 157540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/ekonomi/ekoz1.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     TEB taşıt kredisi faizini düşürdü 
     Türk Ekonomi Bankası TEB , taşıt kredisi almak isteyenlere destek olmak amacıyla sıfır kilometre ve ikinci el taşıt kredilerini yüzde 3.90'a indirdi. Savaşın sona ermesi ile piyasalardaki olumlu gelişmelerin sonucu olarak TEB, tüketicilerin kullandıkları kredi faiz oranlarında indirime gitti. TEB, tüketiciye TL bazında 24 aya kadar, dolar ve euro bazında ise 36 aya kadar vade seçenekleri sunuyor. 
     
     KOBİ'lere bilişim eğitimi 
     Boğaziçi Üniversitesi Yaşamboyu Eğitim Merkezi BÜYEM , küçük ve orta boyutlu işletmelerin ihtiyaç duyulabilecekleri bilişim çözümlerine yönelik olarak hazırlanan "KOBİ'ler İçin Bilişim Sistemleri e - Eğitim Programı"nı başlatıyor. Hazırlanan program, 96 saatlik sınıf eğitimine denk 4 dersten ve 1 uygulama projesinden oluşuyor. Program sayesinde katılımcılar, Türkiye'nin neresinde olurlarsa olsunlar Boğaziçi Üniversitesi öğretim görevlilerinden İnternet Programlama, Sistem Analiz, Sistem Tasarımı, Veritabanı Sistemleri gibi konularda e - danışmanlık hizmeti alabilecekler. 
     
     Biz Zinciri franchise ile büyüyor 
     Tekofaks Panasonic tarafından kurularak 15 ilde toplam 18 mağazaya ulaşan Biz Mağazalar Zinciri, franchise vermeye devam ediyor. Mağaza başı yıllık ciro hedefi 1 milyon dolar olan Biz'den franchise almak için 15 bin dolar sisteme giriş bedeli ödemek, metrekare başına 300 - 350 dolar yatırım yapmak gibi şartlar bulunuyor. Son halkası Akmerkez'de açılan Biz'lerde Panasonic ev ve ofis ürünleri, Technics ses ve ev sineması sistemleri, Ramsa profesyonel ses sistemleri ile bilgisayar ürünleri gibi yüksek teknoloji ürünleri yer alıyor. 
     
     Arkas'ın gözü limanlarda 
     Arkas Holding Yönetim Kurulu Başkanı Lucien Arkas, "Savaş da, SARS da dış ticareti olumsuz etkilemedi, yatırımlara devam edeceğiz" dedi. Irak'ın, Türkiye için büyük bir pazar haline geleceğini belirten Arkas, "Irak için en çok kullanılabilecek liman Mersin Limanı'dır. Bu liman önümüzdeki günlerde güzel günler yaşayacak" dedi. Arkas, uygun olan her yerde liman kurabileceklerini, özelleştirme kapsamındaki limanlarla da ilgilendiklerini açıkladı. 
     

</TEXT>
</DOC>
