<DOC>
<DOCNO> 184065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sondun05.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens Harry, Avustralya'da at üstünde sığır güdecek... 
</HEADLINE>
<TEXT>

     İngiltere Veliaht Prensi Charles'ın oğlu Harry'nin 3 ay boyunca kalacağı Avustralya'da, at üstünde sığır güderek çalışacağı öğrenildi. 
     Prens Charles'ın ikinci oğlu 18 yaşındaki Harry, okulunun bitiş tarihiyle ordudaki kariyerinin başlangıç tarihi arasında kalan 3 aylık süreyi geçirmek amacıyla Avustralya'ya geldi. 
     Prens Charles'ın Londra'daki yeni merkezi Clarence House sözcüsü Colleen Harris, bugün Sydney kentindeki Taronga Hayvanat Bahçesinde ilk kez halkın karşısına çıkması beklenen Prens Harry'nin at üstünde büyükbaş hayvanları güderek sığırtmaçlık yapacağını duyurdu. 
     Harris, Harry'nin ayrıca, Avustralya'daki geniş topraklar üzerinde çeşitli koyun ve sığır üretim merkezlerinde de çalışacağını belirtti ancak konu hakkında daha ayrıntılı bilgi vermedi. 
     Sporu çok sevdiği bilinen Harry'nin Avustralya'da bulunduğu süre içinde birkaç özel polo maçı yapacağı ve Rugby Dünya Kupası'na seyirci olarak katılarak İngiliz takımını destekleyeceği kaydedildi. 
     Harris, Avustralya'daki cumhuriyetçilerin Prens Harry'nin güvenliğini sağlamak amacıyla harcanacak paranın bir bölümünün Avustralya tarafından karşılanacağı ve bunun ülke ekonomisine yük getireceği yönündeki eleştirilerini ''Şu ana kadar bu, dünyanın başka hiçbir yerinde bir sorun olmadı'' diye yanıtladı. 
     Ülkenin İngiliz monarşisinden ayrılarak Avustralyalı bir devlet başkanına sahip olmasını isteyen Cumhuriyetçiler, Prens Harry'nin güvenliğini sağlamak amacıyla 400 bin sterlin harcanacağını ve bunun da ülke ekonomisine yük getireceğini öne sürerek, Harry'nin ziyaretine karşı çıkıyorlardı. 
     
</TEXT>
</DOC>
