<DOC>
<DOCNO> 196381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sonspo10.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba Yöneticiler, futbolun gerisinde kaldı 
</HEADLINE>
<TEXT>

     Trabzonspor Teknik Direktörü Samet Aybaba, Türkiye'de futbolu kulüp başkanlarının yönettiğini öne sürdü. 
     Aybaba, Türk futbolunda son yıllarda önemli gelişmeler yaşandığını, Dünya Kupası'nda Milli Takım'ın 3. olması yanında, bir çok futbolcunun yurt dışında ünlü kulüplerde oynamasının büyük başarı olduğunu söyledi. 
     Türkiye'deki profesyonel kulüplerde standart olmadığı için inişli, çıkışlı grafikler yaşandığını belirten Aybaba, bunun çözümünün zor olmadığını ifade ederek, şunları kaydetti 
     ''Ülkemizde futbolda son yıllarda büyük gelişme ve patlama yaşanıyor. Ancak, üzülerek söylemek gerekirse bu başarıya yöneticiler ayak uyduramadıkları gibi gerisinde kaldılar. Bu nedenle profesyonel yöneticilere ihtiyacımız var. Belki ülkemizde bunun okulu yok. O zaman işi menajerlere bırakmak gerekir. Üzülerek söylemek gerekirse bu görevi de bazı başkanlar üstlenmiş ve iyi yaptıklarını sanıyorlar. Kaldı ki başkanlar saygınlıklarını korumak için sadece kaynak yaratma, sorunları çözme ve denetleme görevini yapmalıdırlar. Bir başka önemli sorun da, 3 veya 5 yıllık program yapmak yerine, her sezon başarı yakalanmasının ve hedefe oynanmasının istenmesidir.'' 
     
     TRABZONSPOR GERÇEĞİ 

     Trabzonsor'un, Türk futbolunda ''marka'' olduğunu hatırlatan Aybaba, ''Trabzon'daki spor potansiyeli Türkiye'nin hiçbir ilinde yok. Kadını, genci, çocuğu ve yaşlısı herkes Trabzonspor'un başarılı olması için elinden gelen desteği sağlıyor. Futbol kentin sosyalitesi ve ekonomisine önemli hareketlilik getirdi. Bazı sorunlara rağmen, Trabzonspor'da olmaktan dolayı çok mutluyum'' diye konuştu. 
     Spor medyasının, milli futbolcu Gökdeniz'in transferini sürekli gündemde tutmalarını yadırgadığını belirten Aybaba, şöyle devam etti 
     ''Gökdeniz bir yere gidemez. Bizimle 2 yıllık sözleşmesi olduğu gibi, bizlerin de ona ihtiyacı var. Medyanın Gökdeniz gitti, gidecek şeklindeki haberleri, takımı, taraftarları ve Gökdeniz'i olumsuz etkiliyor. Ayrıca öyle bir hava yaratılıyor ki Gökdeniz, Trabzonspor'da oynamaktan dolayı mutlu değil ve gitmek istiyor. Bu konuda sürekli rahatsız ediliyoruz. Başta spor medyası olmak üzere herkes bilmeli ki Gökdeniz, sözleşmesi bitinceye kadar bizimle birlikte olacaktır.'' 
     
     ÇUKUROVA TAKIMLARININ KADERLERİ AYNI 

     Aybaba, başta Adanaspor olmak üzere, Adana Demirspor, Osmaniyespor, Mersin İdmanyurdu'nun konumlarına üzüldüğünü söyledi. 
     ''Çukurova takımlarının kaderleri aynı'' diyen Aybaba, konuşmasını şöyle tamamladı 
     ''Özellikle Adana'nın mutlaka Süper Birinci Lig'de bir takımı olmalıdır. Birinci lig kentin sosyal ve ekonomik yaşamına çok olumlu etkiler yapıyor. Şayet Adanaspor ligden düşerse uzun yıllar bir daha çıkamaz. Bu nedenle şimdiden önlem alınmalı. Tüm Adanalı sporseverler dayanışma içinde takımı yaşatmak için çaba göstermelidir. Demirspor'da geçmiş yıllarda ben de görev yaptım. Şimdiki konumuna çok üzülüyorum. Büyükşehir Belediye Başkanı Aytaç Durak, kalıcı tesisler yapmalı ve takımın A Kategorisi'nde kalması için gerekli desteği sağlamalıdır. 
     Mersin İdmanyurdu ve Osmaniyespor'un da durumları pek parlak değil. Çukurova takımlarının birlik, beraberlik ve dayanışma içinde olması halinde hepsi sıralamada iyi yerlerde olurlar.'' 
     
</TEXT>
</DOC>
