<DOC>
<DOCNO> 150154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sondun15.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum basını AB'ye katılışı kutluyor 
</HEADLINE>
<TEXT>

     Kıbrıs Rum yönetiminin bugün Atina'da Avrupa Birliği'ne giriş sözleşmesini imzalayacak olması, Rum basınında manşetlerden ve çok geniş bir şekilde verildi. Rum basını, bugünün Rumlar için ''tarihi bir gün'' olduğunun altını çizdi. Rum Fileleftheros gazetesi, ''Alın yazısını imzalıyoruz'' başlığıyla verdiği haberde, ''Bugünkü törenden sonra her şeyin değişeceğini ve Türkiye'nin durumu kabullenmek zorunda olduğu'' ifadelerini kullandı. 
     Gazetenin haberinde şöyle denildi 
     '' Kıbrıs bugün Akropolis altında tarihi yazısını, Avrupa Birliği'ne üyeliğini imzalıyor. Tarihle randevusunda Kıbrıs Cumhuriyeti bugünden itibaren 25 devlet üyeli Avrupa'nın bir parçası olacak. Bugünden itibaren Kıbrıs konusunda da olgular değişiyor. Çünkü AB'nin Kıbrıs çözüm çabalarına katılımı daha aktif bir hal alacak.'' Rum yönetiminin, ''anlaşmanın içeriğinin AB ilkeleriyle daha bir uyum içinde olması'' gerektiğini açıkladığını belirten gazete, Rum yönetiminin, ABD ve BM'ye çözümle ilgili olguların artık değiştiği mesajını ilettiğini yazdı. 
     Gazetenin haberine göre, Rum yönetimi lideri Tasos Papadopulos, AB'ye katılım sözleşmesi imza töreninde yapacağı kısa konuşmada, ''Kıbrıs sorununun çözümünün Rum tarafının öncelikleri arasında olmayı sürdüreceğini'' söyleyecek ve Rum yönetiminin Kıbrıs Türklerine yönelik aldığı ''önlemler'' konusuna değinecek. 
     

     
</TEXT>
</DOC>
