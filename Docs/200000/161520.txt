<DOC>
<DOCNO> 161520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sonspo28.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, kaptan Revivo ile Slovenya'yı gözüne kestirdi... 
</HEADLINE>
<TEXT>

     İsrail Milli Futbol Takımı Teknik Direktörü Grant Avraham, takımın durumunun çok iyi olduğunu, yarın oynanacak Slovenya maçını kazanmak istediklerini söyledi. 
     12. Avrupa Şampiyonası 1. Eleme Grubu'nda Antalya'da yarın yapılacak İsrail-Slovenya maçıyla ilgili kamp yaptıkları otelde basın toplantısı düzenleyen Grant Avraham, ''Grupta Fransa'nın birinci olarak çıkması garanti. İkincilik mücadelesi Slovenya ile İsrail arasında geçiyor. Bu yüzden yarın oynanacak maçın önemi büyük'' dedi. 
     Avraham, İsrail'de kendilerine göre sorun olmadığını, ancak UEFA'nın tehlikeden dolayı sahalarını kapattığını ve maçı Antalya'ya aldıklarını belirterek, ''Maçın Antalya'da oynanması bizim için kayıp değil. Palermo yerine Antalya'da yapılması bizim için çok daha iyi. İtalya Futbol Federasyonu bizden fazla para istedi. Türkiye çok daha ucuz. Türkiye'yi tercih ettiğimiz için çok mutluyuz'' diye konuştu. 
     Slovenya'nın son Dünya Kupası'nda oynadığı maçları futbolcularına izlettiğine dikkat çeken Avraham, şunları söyledi 
     ''Slovenya'yı tanımak için onların son 3 yıl içinde oynadıkları maçları izliyoruz. Slovenya çok iyi organize olan bir takım. Özellikle orta sahaları çok iyi organize oluyor. Bunun tedbirlerini alacağız. Maça kazanmak için çıkacağız. Maçı İsrail'den gelen 3-4 bin taraftarımızın izlemesini bekliyoruz. Takım kadrosunu yarın öğleden sonra açıklayacağım.'' 
     
     REVİVO KAPTAN 
     Grant Avraham, Fenerbahçe'den ara transferde Galatasaray'a geçen Revivo'nun yarın milli takımın başında sahaya kaptan olarak çıkacağını vurgulayarak, ''Revivo, Fenerbahçe'de şampiyonluk yaşadı. Şampiyonlukta payı büyüktü. Şimdi Galatasaray'da mücadele ediyor. Maçlarını izleme fırsatı bulamadım. Çünkü İsrail'deki televizyonlar Fenerbahçe maçlarını yayınlamak için anlaşmışlar. Galatasaray'ın maçlarını izleyemiyoruz. Ancak Revivo'nun kalitesi ortada. Başarılı bir oyuncu'' diye konuştu. 
     
</TEXT>
</DOC>
