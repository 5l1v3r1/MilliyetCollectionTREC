<DOC>
<DOCNO> 161713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sontur05.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat Serinlerken yüz felci olabilirsiniz... 
</HEADLINE>
<TEXT>

     Son yıllarda ev, işyeri ve otomobillerde yaygın olarak kullanılan klimaların, şiddetli üst solunum yolu hastalıkları ile yüz felci ve burun kanamalarına yol açabileceği bildirildi. 
     Erciyes Üniversitesi Tıp Fakültesi Kulak Burun Boğaz Anabilim Dalı öğretim üyesi Prof. Dr. Mustafa Erkan, üst solunum yolu hastalıklarının en önemli nedenlerinden birinin organizmanın ani sıcak ve soğuk değişimlerine karşı kendini koruyamaması olduğunu kaydetti. 
     Yaz mevsimiyle birlikte şikayetlerin büyük bölümünün istikrarlı sıcaklık ortamında bulunamamaktan kaynaklandığını belirten Erkan, son yıllarda birçok ev, işyeri ve otomobilde kullanılmaya başlanan klimaların, hastalıklarda önemli rol üstlendiğini bildirdi. 
     Erkan, klimaların bilinçsiz kullanımı durumunda üst solunum yolu hastalıklarının şiddetlenerek, daha ciddi rahatsızlıklara yol açtığını ifade ederek, şunları söyledi 
     ''Yaptığımız gözlemlerde klima kullanımının yeteri kadar bilinmediği ortaya çıkıyor. Sıcaklardan bunalanlar, klimaları çalıştırarak bir an önce sıcak ortamdan serin ortama geçmek istiyorlar. Oysa, klimalar, ortamı belirli zaman aralıklarında yavaş yavaş soğutmak için kullanılmalıdır. Örneğin, dışarıda sıcaklık 40 derece ise klima çalıştırılacak ortamda sıcaklık, aralıklarla 5'er derece düşürülmeli ve 25 derecede sabitlenmelidir. Bu sıcaklığın altına kesinlikle inilmemelidir.'' Özellikle üst solunum yolu enfeksiyonu geçirmiş kişiler ile çocuk ve yaşlıların, klima kullanımına dikkat etmesi gerektiğine işaret eden Erkan, ''Klimaların yanlış kullanımı sinüzit rahatsızlığı olan kişilerde göz dibi iltihabı, beyin iltihabı ve akciğer problemlerine, orta kulak rahatsızlığı geçirmiş kişilerde yüz felci, işitme sorunları, tonsilit riski taşıyanlarda ise fırsatçı bakterilerin aktif hale geçip bademciklerinin iltihaplanmasına yol açar. Klimalar ayrıca, başlı başına yüz felci ve burun kanamalarına neden olabilir'' dedi. 

     
</TEXT>
</DOC>
