<DOC>
<DOCNO> 187177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/spor/spo02.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rebrov'a yer aranıyor 
</HEADLINE>
<TEXT>

   Teknik Direktör Daum, Konyaspor maçındaki performansıyla göz dolduran Ukraynalı yıldızı ilk onbire monte etmenin planlarını yapıyor. Formsuz Aurelio ve Tuncay'ın yedek kalabileceği öğrenildi 
      
   Revizyon yapacak 
   FENERBAHÇE Teknik Direktörü Christoph Daum, son haftalarda form düşüklüğü gösteren başta Selçuk olmak üzere Aurelio ve Tuncay'ı, Bursaspor maçında kızağa çekmeyi planlıyor. Alman hocanın Konyaspor maçında attığı gollerle dikkat çeken Rebrov'u ve gollerin hazırlayıcısı Yusuf'u ilk 11'de oynatmayı düşündüğü ve Bursaspor maçı öncesi takımda küçük çaplı bir revizyona gireceği belirtildi. 
   
   'Artık vitrindeyim' 
   DAUM'UN özellikle Rebrov'u daha fazla kullanmak istediği öğrenilirken, Ukraynalı oyuncu çarpıcı açıklamalar yaptı. Yakında milyonların sevgilisi olacağını belirten Rebrov, "Geçmişte Vladimir'le anlaşıp, uyuşamadık. Taraftarlar ve medya beni yanlış tanıdı. Herşeye kulağımı tıkadım. Çok çalıştım ve Daum ile birlikte yeniden doğdum. Şimdi vitrindeyim. Hepimiz bir aile gibi kenetlendik ve Daum'la şampiyonluğa ant içtik" dedi. 
   
   'Ben bile oynarım'    YALÇIN TÜRK 

   SARI - Lacivertli takımın İdari Menajeri Volkan Ballı, Daum'un gelmesiyle takımda çok şeyin değiştiğini söyledi. Ballı, "Disiplini ve insan ilişkileri üst düzeyde. Futbolcuyla nasıl konuşacağını biliyor. Her maç konuşmasında onu dinlerken, sahaya çıkıp oynamak istiyorum. Müthiş bir motivasyon yeteneği var" dedi. 
   FUTBOLCULARIN Daum'a çok güvendiğini de belirten Volkan Ballı, "Transferler isabetli yapıldı. Yabancı ve yerli oyuncular çok uyumlu. Futbol yeteneklerinin yanısıra, ilişkileri de süper. Doğru hoca, yerinde transferler, uyumlu yönetim. Bu tablonun getireceği tek şey başarıdır" diye konuştu. 
   
   Daum Türk Gecesi'nde    FENERBAHÇE Teknik Direktörü Cristoph Daum ve sevgilisi Anjelika, Kapadokya'da Türk Gecesi'ne katıldı. Konyaspor maçı sonrası geldiği Kapadokya'da yaptığı tatil ile stres atan Daum, "Kapadokya bir dünya cenneti. Buradan çok etkilendim" diye konuştu. 
   
   Pürüzler çözüldü    GEÇTİĞİMİZ yıl kampı terketmesinden sonra yönetim ile arası açılan Serhat önceki gün yöneticilerle bir görüşme yaptı. Yönetim Serhat ile her konuda anlaştı ve 300 bin dolar ödeme yaptı, 250 bin dolarlık cezayı da tahsil etti. Fenerbahçe üç günlük iznin ardından Bursaspor maçının hazırlıklarına başladı. 
   
   Ortega'da yeni adım    FIFA Tahkim Kurulu, Fenerbahçe ile Ariel Ortega'nın anlaşma yolunda yeni adımlar attığını açıkladı. Kurul, tarafların anlaşması halinde sorun konusundaki işlemlerin durdurulacağını, anlaşma olmadığı takdirde ise ekim ayı sonunda kararı açıklayacaklarını bildirdi. 
   
   
</TEXT>
</DOC>
