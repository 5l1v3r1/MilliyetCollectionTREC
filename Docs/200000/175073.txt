<DOC>
<DOCNO> 175073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sonspo31.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen World Cup 2 için geri sayım başladı... 
</HEADLINE>
<TEXT>

     Basketbol Federasyonu'nun organize ettiği ve Efes Pilsen'in sponsorluğunu yaptığı Efes Pilsen İstanbul World Cup 2 Turnuvası, 20 Ağustos Çarşamba günü başlayacak. 
     Abdi İpekçi Spor Salonu'nda düzenlenecek turnuvada, 4 gün boyunca basketbol şenliği yaşanacak. 
     Turnuvada, Türkiye'nin yanı sıra son Dünya ve Avrupa Şampiyonu Sırbistan-Karadağ, İtalya, Rusya, Letonya ile Avrupa kıtası dışından Yeni Zelanda mücadele edecek. 
     33. Avrupa Erkekler Basketbol Şampiyonası öncesi ülke milli takımları, turnuvada yapacakları maçlarda son durumlarını görme fırsatı bulacaklar. 
     Turnuva maçlarını izlemek isteyen basketbolseverler, biletlerini Biletix'ten temin edebilecekler. Basketbolseverler, alacakları günlük biletlerle 1 günde yapılacak bütün maçları izleyebilecekler. 
     Bu arada seyirciler, ilk 3 gün yapılacak maçlar için A kategori biletlere 17 milyon lira, B kategori biletlere ise 12 milyon lira ödeyecekler. Basketbolseverler, son 2 günde yapılacak final maçlarında ise A kategori biletleri 22 milyon lira, B kategori biletleri de 14.5 milyon liraya temin edebilecekler. Turnuvanın kombine biletleri de A kategoride 39 milyon liradan, B kategori için 23 milyon liradan satılıyor. 
     Turnuvada bütün maçları izlemek isteyen seyirciler, 5 günlük kombine biletlerden A kategorisini 67.5 milyon liraya, B kategorisini de 45 milyon liraya alabilecekler. 
     
     DEMİREL BİZİM İÇİN ÖNEMLİ BİR TURNUVA 
     Turnuva ile ilgili bugün Basketbol Federasyonu Başkanı Turgay Demirel, genel koordinatör Ali Özsoy, Milli Takımlar Genel Menajeri Doğan Hakyemez, başantrenör Aydın Örs, yardımcı antrenör Çetin Yılmaz ve Efes Pilsen Ürün Pazarlama Müdürü Serim Yıldırım'ın katılımıyla bir basın toplantısı düzenlendi. 
     Turgay Demirel, turnuvanın hedeflerini gerçekleştirmek açısından önemli olduğunu söyledi. 
     Demirel, Türkiye olarak 2010 yılında Dünya Şampiyonası'na ev sahipliği yapmak istediklerini, olimpiyat oyunlarına katılmayı amaçladıklarını, bu nedenle turnuvanın kendileri için iyi bir gösterge olacağını ifade ederek, ''Geçen yıl 4 kıtadan önemli takımların katılımıyla bu turnuvayı organize etmiştik. Bu yıl Avrupa kıtası dışından sadece Yeni Zelanda katılıyor. Efes Pilsen'e bu turnuvaya verdiği destekten dolayı teşekkür ediyorum'' diye konuştu. 
     Basketbol Federasyonu Genel Koordinatörü Ali Özsoy ise bu yıl ki turnuvada statü değişikliği yaptıklarını ve takım sayısını düşürdüklerini dile getirdi. 
     Özsoy, geçen yıl 8 takımın katılımıyla yaptıkları turnuvanın çok yoğun geçtiğini vurgulayarak, şunları söyledi 
     ''Bu nedenle takım sayısını düşürmeyi uygun bulduk. Avrupa Şampiyonası öncesi zor turnuvalardan biri olacak. Litvanya'dan dans grubu da turnuvaya renk katacak. Kaliteli, üst düzeyde ve ses getirecek bir organizasyon olacak.'' Turnuvanın organize edilmesine büyük destek veren Efes Pilsen'in Ürün Pazarlama Müdürü Serim Yıldırım ise böyle bir organizasyonun içinde bulunmaktan dolayı mutlu olduklarını söyledi. 
     Yıldırım, A Milli Basketbol Takımı'nda Efes Pilsen'den oyuncuların da bulunmasının ayrı bir renk kattığını belirterek, ''Seyircinin keyif alacağı farklı animasyonlar ve dans gösterileri yapacağız. Dünya basketbolunun dikkati İsveç'teki şampiyona öncesi bu turnuvada olacak. Milli takıma bu turnuvada başarılar diliyorum'' diye konuştu. 
     
     ÖRS TURNUVADA KAZANMA ALIŞKANLIĞI EDİNMELİYİZ 
     A Milli Takım Başantrenörü Aydın Örs, Efes Pilsen İstanbul World Cup 2'nin kendileri için çok önemli olduğunu dile getirerek, ''Bu turnuvada kazanma alışkanlığı edinmeliyiz'' dedi. 
     Elde ettikleri başarılarla çıtayı yükseğe çıkardıklarını kaydeden Örs, şunları söyledi 
     ''Avrupa Şampiyonası öncesi önemli maçlar yapacağız. Bu turnuva son durumumuzu ortaya koyacak. Biz de basketbolumuzla organizasyona renk katacağız. Avrupa Şampiyonası'nda gruptaki rakiplerimizle hazırlık maçı yapmama düşüncemiz de yok. Böyle düşünseydik geçen yıl Brezilya ile oynamazdık.'' Milli Takımlar Genel Menajeri Doğan Hakyemez, organizasyonun gelenekselleşmesini dilerken, yardımcı antrenör Çetin Yılmaz maçların çok zevkli geçeceğini söyledi. 
     Kulübünün Rentzias ile yaptığı sözleşme nedeniyle basın toplantısına geç katılan kaptan İbrahim Kutluay da turnuvanın kendileri için önemli bir hazırlık olacağını ifade etti. 
     
</TEXT>
</DOC>
