<DOC>
<DOCNO> 193933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/yasam/yas03.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dayakçı polisleri 'amatör' yakaladı 
</HEADLINE>
<TEXT>

   Sivil polisler, 'zorluk çıkaran' şahısları sokak ortasında döverken balkondaki kameramandan habersizdi... 
      TAYLAN YILDIRIM DHA 
   
   İzmir'in eğlence merkezi Alsancak'ta denetim yapan polisin 3 kişiyle sokak ortasındaki kavgası, amatör bir kameraman tarafından saniye saniye görüntülendi. 
   1469. Sokak ve çevresindeki travestilerin çevreyi rahatsız ettikleri, sık sık tartışıp olay çıkardıkları gerekçesiyle resmi ve sivil polisler, geçen salı gecesi saat 02.00'de bölgeyi kontrol ederken bir otomobili durdurdu. Sivil polisler, kimliklerini kontrol edip, herhangi bir suçtan aranıp aranmadıklarının tespiti için bilgisayar sorgulaması yaptıkları üç kişiyi beklemeye aldılar. Kontrol edilenlerden birinin alkollü çıkması üzerine trafik ekibine de haber verildi. Bu arada alkollü kişi, kendilerini bırakmaları için polisle tartışmaya başladı. 
   Bir süre sonra sivil polisler, küfrettikleri gerekçesiyle bu kişilere vurmaya başladı. Zaman zaman küfür de eden polisler, sokak sakinlerinin önünde dövdükleri bu kişileri, aranmadıkları anlaşılınca serbest bıraktı. İzmir Emniyet Müdürü Halil Tataş, polislerin kimlik kontrolü yaptığı gençleri dövdüğü amatör kamera görüntülerini görmediğini söyledi. Tataş, "Şu anda bir değerlendirme yapamam. Görüntüleri izleyince gerekli değerlendirmeyi yaparım" dedi. 
   
   
</TEXT>
</DOC>
