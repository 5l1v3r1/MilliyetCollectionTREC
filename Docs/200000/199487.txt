<DOC>
<DOCNO> 199487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sondun25.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus basını İstanbul saldırıları Arap topraklarından yönlendirildi 
</HEADLINE>
<TEXT>

     Rusya'da yayımlanan Nesavimiya gazetesi, İstanbul'daki terör saldırılarının, Arap topraklarından yönlendirildiğine dair kanının ağırlık kazandığını öne sürdü. 
     Haberde, şu görüşler savunuldu 
     ''Bu Arap ülkelerinde İslamcı açıklamalar ve aşırı dinci görüşler savunuluyor. Bu güçler, uzun süredir dinamik bir gelişme gösteren Türkiye'yi sevmiyorlar. Türkiye ile AB arasında 1996 yılında imzalanan gümrük birliği anlaşması, Türk ekonomisinin uyuşuk Arap petrol endüstrisi monarşilerinden çok daha aktif ve mobil hale gelmesine yardımcı oldu. Türkiye'nin Batı sınırlarındaki jeopolitik durumu da, bu ülkenin aşırı İslamcı bir sistemle yönetilmesini isteyen güçler için çok çekici. Bunun yanı sıra Türkiye, İsrail ve Ürdün arasındaki ilişkiler de önceki yıllara kıyasla daha fazla gelişiyor. Bu terörist saldırılar, çok açık bir şekilde Türkiye'nin Batı dünyası ve İsrail ile yakınlaşmasını hedefliyor.'' 
     
     AMAÇ BATIYLA YAKINLAŞMAYI ÖNLEMEK 

     Gazete, saldırıların Türkiye'nin Batı dünyasıyla yakınlaşmasını engellemeye yönelik olduğunu yazdı. 
     İstanbul'daki terör saldırılarına bir sayfaya yakın bölüm ayıran gazetenin haberinde, 65 milyonluk Türkiye'nin yüzde 98'inin Müslüman olduğu ve bunların 15 milyonluk bölümünün Alevilerden oluştuğu kaydedildi. 
     Alevilerin geleneksel İslam yaşamını benimsemedikleri kaydedilen haberde, ''Alevilerin hepsi değil, ama çoğunluğu kendilerini Müslüman olarak görmüyor'' denildi. 
     Türkiye'de 75 bin cami, Ortodokslara ait 70 kutsal yer ve 50 Ermeni kilisesi bulunduğu belirtilen haberde, ülkedeki 25 bin Yahudinin de İstanbul ve sahil bölgelerinde yaşadığına dikkat çekildi. 
     Osmanlı İmparatorluğu'nun çökmesinden sonra Atatürk liderliğinde kurulan devletin radikal bir şekilde batılılaşma hedefi izlediği kaydedilen haberde şöyle denildi 
     ''Türkiye'de 1920'lerde Mustafa Kemal Atatürk öncülüğünde yapılan devrimde, Sovyetler Birliği'ndeki gibi ateistleştirme yerine laik bir yapı kurulmaya çalışıldı. Din ve devlet işleri birbirinden ayrıldı, şeriat kanunları yasalardan çıkarıldı. İslam tarzı yaşam ve İslam kültürünün aşırıcı alışkanlıkları yasaklandı.'' Türkiye'de ciddi din çatışmaları için zemin olmadığı vurgulanan haberde, ''İslamcılık'' veya ''siyasi İslam'' olarak adlandırılan fenomenin, 1960'ların ikinci yarısından itibaren ülkede yaygınlaşmaya başladığı kaydedildi. 
     ''Ülkenin yoksul olan Güneydoğu Anadolu bölgesinde İran yanlısı Hizbullah'ın güçlü olduğu'' belirtilen haberde, bugün Türkiye'de aşırı İslamcı sloganlar kullanan en az 10 yasadışı örgüt bulunduğu savunuldu. 
     
     ''SİYASİ İSLAM, 90'LARDA İVME KAZANDI'' 

     Türkiye'de ''siyasi İslam'ın'' 1990'larda tırmanışa geçtiği ve tırmanışa İran'daki Ayetullah Humeyni'nin İslam rejiminin ivme kazandırdığı ifade edilen haberde, şöyle denildi 
     ''1980 askeri müdahalesi Müslüman ve diğer radikal örgütlere büyük darbe indirdi. 1982 Anayasasına göre oluşturulan Milli Güvenlik Kurulu MGK , köktendinciliği en büyük tehdit olarak açıkladı. Bu arada Türk-İslam sentezi politikası izlenmeye başladı. 1984 yılındaki Türk Başbakanı Turgut Özal'ın Sünni Nakşibendi tarikatı liderleriyle ilişkileri vardı. Özal, laiklik ve Kemalizm'in etkisinin azalması için çalıştı. Refah Partisi, 1990'larda iktidara geldi.'' ''Ankara'da yönetimi elinde bulunduran mevcut güçlerin, Türk-İslam sentezi politikası izledikleri ve burada önemli rolü Türklüğün oynadığı'' ifade edilen haberde, mevcut Türk hükümetinin politikasının Başbakan Recep Tayyip Erdoğan'ın seçim döneminde kullandığı keskin açıklamalardan farklı olduğu kaydedildi. 
     İstanbul'daki saldırılar için değişik değerlendirmelerin yapıldığı belirtilen haberde, ''Erdoğan, bunu İslamcıların liberal İslami değerlerine saldırısı, İslamcılar, AB ile İsrail gizli servislerinin provokasyonu, Batılı gözlemciler de bu saldırıların arkasında El Kaide'nin olduğu şeklinde değerlendiriyor'' denildi. 
     
</TEXT>
</DOC>
