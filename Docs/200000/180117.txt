<DOC>
<DOCNO> 180117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur53.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin Irak'ta üzerimize düşen görevden kaçmayacağız 
</HEADLINE>
<TEXT>

     Başbakan Yardımcısı ve Devlet Bakanı Mehmet Ali Şahin, nezaket ziyareti çerçevesinde kabul ettiği ABD'nin Ankara Büyükelçisi Eric Edelman'a, Irak'ta istikrarın sağlanmasında Türkiye'ye görev düşmesi durumunda, Türkiye'nin böyle bir görevden kaçmayacağı mesajını verdiği söyledi. 
     Başbakanlık'ta 45 dakika süren görüşmenin ardından açıklama yapan Şahin, göreve yeni başlayan büyükelçiye başarılar dilerken, Edelman'ın iki ülke arasındaki ilişkileri daha da ileri götüreceğinden emin olduğunu söyledi. 
     Türkiye ile ABD arasındaki ilişkilerin 50 yıldan uzun geçmişe sahip olduğunu belirten Şahin, bu dostluğun her iki ülkenin de lehine geliştiğini ve dünya ve bölge barışının tesisi için iki ülkenin üzerine de görevler düştüğünü kaydetti. Şahin, bu görevler çerçevesinde Irak'taki son gelişmeleri de değerlendirdiklerini belirtti. 
     Şahin, ''görüşmede Edelman'ın, kendisine Türkiye'nin Irak'a asker göndermesi yönünde bir telkinde bulunup bulunmadığı ve hükümet olarak üzerlerinde bir zaman baskısı hissedip hissetmedikleri'' sorusu üzerine, herhangi bir baskı olmasının mümkün olmadığını söyledi. 
     Edelman'ın kendisine, Türkiye ile ABD'nin birlikte çalışması konusundaki görüşlerini ifade ettiğini söyleyen Şahin, kendisinin de büyükelçiye, kararın Türkiye'de yetkili organlar tarafından verileceğini belirttiğini kaydetti. Şahin, ''Irak'ın istikrarının sağlanması Türkiye, ABD, bölge ve dünyanın lehine olacaktır. Türkiye'ye bir görev düşerse, Türkiye bu görevden kaçmaz mesajını verdim'' diye konuştu. 
     Ankara'da yürütülecek görüşmelerin kim tarafından yapılacağına ilişkin bir soru üzerine Şahin, TSK ve diğer devlet kurumlarıyla birlikte Dışişleri Bakanlığı'nın koordinasyonunda çalışmaların sürdürüleceğini belirterek, konunun nihai olarak Bakanlar Kurulu'nun gündemine geleceğini kaydetti. 
     Bakanlar Kurulu'nun yarınki toplantısının gündeminde konunun yer almadığını hatırlatan Şahin, Pazartesi günü yapılacak Bakanlar Kurulu toplantısının gündeminin netlik kazanmadığını kaydetti. 
     Şahin, Edelman'a ayrıca, kendi yetki alanına giren vakıflar ve cemaat vakıflarıyla ilgili yasal düzenlemeler hakkında bilgi verdiğini ve sporla ilgili sohbet ettiklerini söyledi. Şahin, Edelman'ın kendisini, Süreyya Ayhan'ın dünya ikinciliğinden dolayı kutladığını da bildirdi. 
     
     EDELMAN 
     Edelman da Şahin ile geniş çerçeve içinde Türk-Amerikan ilişkilerini ele aldıklarını belirterek, bunun yanı sıra Şahin'in görev alanına giren gençlik ve spor alanındaki konularda görüş alışverişinde bulunduklarını söyledi. 
     Edelman, Dışişleri Bakanlığı Müsteşarı Büyükelçi Uğur Ziyal ile bugün yaptığı görüşmenin detaylarının sorulması üzerine, Ziyal ile birçok konuyu ele aldıklarını ve bunun ''devam eden görüşmelerin bir parçası'' niteliğinde olduğunu kaydetti. 
     
</TEXT>
</DOC>
