<DOC>
<DOCNO> 173192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/son/sonspo05.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Finli Raikkonen, bu yıl Schumacher'i geçmek istiyor... 
</HEADLINE>
<TEXT>

     Formula 1 Dünya Şampiyonası'nda, Mercedes McLaren'ın Finli sürücüsü Kimi Raikkonen, 5 dünya şampiyonluğu bulunan Alman sürücü Michael Schumacher'i bu sezon geçerek şampiyon olabileceğini söyledi. 
     Genel klasmanda, Ferrari'nin sürücüsü Michael Schumacher'in 7 puan arkasında 2. sırada bulunan Kimi Raikkonen, sezonun tamamlanmasına 5 yarış kala İsveç'te yayımlanan ''Dagens Nyheter'' Gazetesi'ne yaptığı açıklamada, ''Onun kadar hızlıyım ancak o sürekli zor da olsa kazandı. Michael, geçen yılki kadar güçlü değil ve herkes aradaki farkı kapatabilir'' dedi. 
     ''Bu sezon şampiyon olabilir misiniz '' biçimindeki bir soruyu Finli sürücü, ''Neden olmasın'' diye yanıtladı. 
     Bu sezonun 2. yarışı olan Malezya'da ilk Grand Prix'sini kazandıktan sonra dünya şampiyonluğunu düşünmeye başladığını belirten 23 yaşındaki Raikkonen, iyi yarışlar çıkardığını, ancak bazılarını küçük hatalarla yitirdiğini söyledi. 
     Raikkonen ve takım arkadaşı İngiliz David Coulthard, yeni MP4-18 modelindeki sorunlar nedeniyle hala geçen yılki otomobilleriyle yarışıyor. 
     Raikkonen, bu durumu fazla sorun etmediğini ve yarışlara konsantre olmaya çalıştığını kaydederek, biraz daha hız olmayı tercih edeceğini de sözlerine ekledi. 
     
</TEXT>
</DOC>
