<DOC>
<DOCNO> 170064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sontur15.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Topluma Kazandırma Yasa tasarısı değiştirilerek kabul edildi... 
</HEADLINE>
<TEXT>

     Topluma Kazandırma Yasa Tasarısı, TBMM Adalet Komisyonu'nda, düzenlemeden yararlanacak terör örgütü mensupları için öngörülen cezalar değiştirilerek kabul edildi. 
     Görüşmeler sırasında, tasarının, düzenlemeden yararlanacak terör örgütü mensuplarına verilece cezaları düzenleyen ''Uygulama şartları ve esasları'' başlıklı maddesi üzerinde AK Parti'li Halil Özyolcu Ağrı ve Hakkı Köylü Kastamonu iki ayrı değişiklik önergesi verdiler. 
     Terör örgütü mensuplarına verilecek cezaların yeniden düzenlenmesine ilişkin önergelerden Özyolcu'nun imzasını taşıyanının Adalet Bakanlığı'nda hazırlandığı belirtildi ve Bakan Cemil Çiçek önergeye katıldığını kaydetti. 
     Yapılan ilk oylamada hükümetin önergesi reddedildi ve Hakkı Köylü'nün önergesi kabul edildi. Çiçek, önergenin TCK'nın ceza indirimi öngören 59'uncu maddesinin uygulamasına paralel düzenleme getirdiğini belirterek, ''tekriri müzakere'' istedi. 
     Bu sırada, CHP Niğde Milletvekili Orhan Eraslan, öngörülen cezaların yeniden düzenlemesine karşı çıkarak, ''Bir de madalyası eksik bunun'' şeklinde tepki gösterdi. Daha sonra madde yeniden görüşüldü ve hükümetin önergesi kabul edilerek, cezalar yeniden düzenlendi. 
     
     TESLİM OLANLARIN CEZASI 
     Yapılan değişiklikle yeni düzenlemeden yararlanacak terör örgütü mensuplarına uygulanacak cezalardan bir bölümünde indirim, bir bölümünde de artırıma gidildi. Buna göre, terör örgütü mensubu olup da -Yasanın yürürlüğe girdiği tarihten sonra kendiliğinden veya bir aracı yoluyla teslim olan ya da kendiliğinden örgütten çekilerek, yasadan yararlanmak isteyen ve örgüt tarafından işlenen suçlara katılmayanlar ceza almayacak. Bu kapsamdaki kişiler hakkında tutuklama kararı verilmeyecek. 
     -Yasanın yürürlük tarihinden önce, terör örgütünce işlenen suçlara katılan, ancak yürürlük tarihinden sonra kendiliğinden veya aracı yoluyla teslim olanlar ya da kendiliğinden örgütten çekilerek yeni düzenlemeden yararlanmak isteyip örgütteki konumlarına uygun doğru bilgi verenler hakkında, işledikleri suçun niteliğine göre haklarında idam cezasından dönüştürülmüş müebbet hapis yerine 9 yıl ağır hapis cezası uygulanacak. 
     Suçun cezası müebbet hapis öngörüyorsa bunun yerine 6 yıl ağır hapis cezası verilecek, diğer cezalar ise yedide bire indirilecek. Tasarıda bu cezalar 7 yıl, indirim oranı ise dörtte bir olarak yer alıyordu. 
     
     YAKALANANLARIN CEZASI 
     Yasanın yürürlüğü girdiği tarihten sonra yakalanarak düzenlemeden yararlanmak isteyip, örgütteki konumuna uygun şekilde kesin bilgi vererek örgütün dağılmasına veya olayların meydana çıkarılmasına katkıda bulunanlardan -Bu bilgileri hüküm kesinleşmeden önce verenler hakkında işlemiş oldukları suçun vasıf ve mahiyetine göre idam cezasından dönüştürülmüş müebbet ağır hapis cezası yerine 15 yıl, müebbet ağır hapis cezası yerine 10 yıl hapis cezası verilecek ve diğer cezalar dörtte bire indirilecek. Tasarıda, idamdan dönüştürülen müebbet hapis cezası 12 yıl, diğer cezalardaki indirim oranı ise üçte bir olarak düzenleniyordu. 
     -Hüküm kesinleştikten sonra bilgi verenler hakkında işlemiş oldukları suçun vasıf ve mahiyetine göre idam cezasından dönüştürülmüş müebbet ağır hapis cezası yerine 20 yıl, müebbet ağır hapis cezası yerine 15 yıl ağır hapis cezası verilecek ve diğer cezalar üçte bire indirilecek. Tasarıda, idamdan dönüştürülen müebbet hapis için cezasının 18 yıla, diğer cezaların ise yarısına indirilmesi hükmü yer alıyordu. 
     
</TEXT>
</DOC>
