<DOC>
<DOCNO> 179318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sondun10.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos Denktaş olduğu sürece ilerleme olmaz.. 
</HEADLINE>
<TEXT>

     Kıbrıs Rum Yönetimi lideri Tasos Papadopulos, KKTC Cumhurbaşkanı Rauf Denktaş'ın ''yönetimde olduğu müddetçe müzakerelerde ilerleme kaydedilemeyeceğini'' söyledi. 
     Atina'da yayımlanan Elefteros Tipos gazetesine demeç veren Papadopulos, ''Sayın Denktaş'ın görüşü, Annan planının müzakereler için temel oluşturmadığı ve masadan kaldırılması gerektiğidir. Benim tecrübelerim ise tam aksini göstermektedir'' dedi. 
     Kıbrıs Rum kesiminin, ''çözüm planının işlevsel ve kalıcı olması gerektiğini savunduğunu'' vurgulayan Papadopulos, ''Biz Kıbrıslı Türklerin haklarını ellerinden almaya çalışmıyoruz'' diye konuştu. 
     Papadopulos, ''Kıbrıs'ın AB için önemi artmıştır. Türkiye'nin Kıbrıs konusundaki tutumu, AB ülkelerince Türkiye-AB ilişkilerinde belirleyici unsur olarak görülmektedir. Türkiye'nin, sorunun çözümüne katkıda bulunmadığını göstermesinin, 2004 yılında verilecek müzakere tarihinde problem yaratacağını sanıyorum'' dedi. 
     Papadopulos, ''Hepimiz, Türkiye'nin AB'ye önümüzdeki 4 yıl gibi kısa süre içinde giremeyeceğini biliyoruz. Bu çerçevede Türkiye'deki yönetim 'Bundan sonraki 7 ila 10 yıl içinde alınacak veya alınmayacak bir sonuç için neden Kıbrıs'ı verelim' şeklinde düşünebilir. Kıbrıs'ı elde tutmanın müzakere açısından daha verimli olacağını sanabilir'' diye konuştu. 
     Rum yönetimi lideri Papadopulos, ''Başbakan Recep Tayyip Erdoğan'ın Kıbrıs'a geldiğinde yaptığı açıklamalar, askerlerin fikirlerinden farklı değildi. Sorunun önümüzdeki mayıs ayına kadar çözülmesini istedikleri şeklinde genellemeler yapıyorlar. Çözümden kasıtlarının ne olduğunu söylemeleri gerektiğinde ise Denktaş'ın söylediklerini tekrarlıyorlar. Yani eşit haklara sahip iki devletin tanınması ve işbirliğinde bulunmalarından söz ediyorlar'' dedi. 
     Kıbrıs'da serbest dolaşım konusuna da değinen Papadopulos, ''Biz hiçbir zaman Kıbrıslı Türklerin dolaşımına kısıtlama koymamıştık. Dolayısıyla kısıtlamayı kaldırmamız da söz konusu olmadı. Sayın Denktaş'ın hareketleri ile Kıbrıs sorununun çözülmesi yolunda adım atıldığına dair kimseyi inandırdığını sanmıyorum. Kendisi bu şekilde Türk tarafının tanınmasını başardığını sanıyor. Tek başardığı şey Rumlar ile Türklerin birlikte yaşayamacakları yolundaki efsaneyi yıkmak oldu'' diye konuştu. 
     
</TEXT>
</DOC>
