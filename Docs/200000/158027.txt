<DOC>
<DOCNO> 158027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/soneko22.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurumlar vergisi şampiyonlarına ödül... 
</HEADLINE>
<TEXT>

     İstanbul Sanayi Odası İSO Yönetim Kurulu Başkanı Tanıl Küçük, kapsamlı bir vergi reformunun bir an önce hayata geçirilmesini ve verginin ekonomik gelişmeyi engelleyici bir unsur olmaktan çıkarılmasını istedi. 
     2002 yılında Türkiye'nin en yüksek kurumlar vergisi ödeyen 20 özel sektör kuruluşu, İstanbul Üniversitesi İktisat Fakültesi Maliye Kulübü tarafından Fen Fakültesi'nde düzenlenen törenle ödüllendirildi. 
     İSO Başkanı Tanıl Küçük törendeki konuşmasında Türkiye ekonomisindeki istikrarsızlığın temel nedeninin kamu kesiminin yeterince gelir toplayamaması ve gelirinden fazla harcaması olduğunu dile getirerek, bu şekilde ortaya çıkan açıkların vergi oranlarının yükseltilmesiyle kapatılmaya çalışıldığını anlattı. 
     GSMH'daki vergi yükünün sürekli arttığını belirten Küçük, 1992 ile 2002 arasında kişi başı GSMH'nin sabit fiyatlarla ortalama yıllık artışının binde 7 olduğunu ve bu kadar küçük bir gelir artışıyla tasarrufları artırmanın mümkün olmadığını kaydetti. 
     Küçük, ''Bir de üstelik 1992'de GSMH'da yüzde 22.8 olan vergi yükü, 2001 yılında yüzde 32.9'a çıkmıştır. Düşünebiliyor musunuz Son 9 yılda GSMH'daki vergi yükü yüzde 44.3 artmıştır'' dedi. 
     1990 yılında gelirden alınan vergilerin payı yüzde 51.1 iken, 2002'de yüzde 39.6'ya gerilediğini aktaran Tanıl Küçük, gelirden alınan vergilerin payının bu derece küçülmesinin kayıt dışına çıkışın hızlandığının işareti olduğunu dile getirdi. 
     Tanıl Küçük, başarılı sonuçlandığını söylediği vergi barışında geçici bir gelir artışı değil kayıt altına alınan mükellef sayısının artırılmasının hedeflenmesini gerektiğini de belirterek şunları kaydetti 
     ''Vergi barışının kalıcı olmasında en önemli unsur sisteme duyulan güvenin korunmasıdır. Bunda çok önemli bir diğer koşul ise vergi aflarının artık gündeme gelmemesidir. Aflar, sorumluluklarını zamanında yerine getiren mükelleflerde güven zedelenmesine yol açar. 
     Dileğimiz kapsamlı bir vergi reformunun bir an önce hayata geçirilmesidir. Reform çerçevesinde Türkiye, vergiyi ekonomik gelişmeyi engelleyici, daraltıcı bir unsur olmaktan çıkarmalı. Türkiye, mali disiplini koruma ve enflasyonla mücadele hedeflerinden ödün vermeden vergi politikalarını büyümeyi teşvik edecek, yatırım ve üretimin önünün açacak şekilde yeniden yapılandırmanın yollarını bulabilir, bulmak zorundadır. Unutulmamalıdır ki büyüyen ekonomide vergi gelirleri de büyüyecektir.'' 
     
     ''TÜRKİYE'DE HERŞEY SATILIK DEĞİL'' 
     Ankara Ticaret Odası Başkanı Sinan Aygün ise, son 10 yıldır toplanan vergilerin tamamının faiz ödemelerine gittiğine dikkat çekti. 
     ''Daha önce vergiler başka bir yerlere gidiyordu, işte batık bankaları gördük'' diyen Aygün, verginin tabana yayılması gerektiğini kaydetti. 
     Verginin artmasının, üretimin önündeki engellerin artması anlamına geldiğini dile getiren Aygün, ''Vergi artınca yatırım yapacağımız parayı devlete veriyoruz ve o paranın nereye gittiğini biliyoruz. Banka batıranlar dolaşıyor hala'' dedi. 
     Maliye Bakanı Kemal Unakıtan'ın özelleştirmeye ilişkin açıklamalarını da eleştiren Aygün, ''Maliye Bakanı 'para bulmam lazım' diyor, 'eğer gelir artmazsa satarım' diyor. Türkiye'de herşey satılık değil. Para için herşeyi satarım deyip gelen parayı yine faize yatırırsan ne değişecek 10-20 sene sonra oturup topraklarımızı da satarız'' dedi. İstanbul Ticaret Odası Meclis Başkanı Atalay Şahinoğlu, varolan vergi sisteminin kayıt dışılığı teşvik ettiğini savunarak, verginin tabana yayılması gerektiğini söyledi. 
     İ.Ü. İktisat Fakültesi Maliye Bölüm Başkanı Prof.Dr. Esfender Korkmaz ise, ''Umarım gelecekte, kamu kaynaklarının, harcamalarının etkin kullanılmasını sağlayacaklara da ödül verilen günleri görürüz'' dedi. 
     
     İ.Ü'DE BÜTÇENİN 200 TRİLYON LİRASI MAAŞLARA 
     İ.Ü. Rektörü Prof. Dr. Kemal Alemdaroğlu ağırlıklı olarak üniversitenin tarihi üzerinde durduğu konuşmasında, ''Eğer kamu harcamalarının etkin kullanılmasını sağlayacaklara ödül verilirse ilk alan İstanbul Üniversitesi olur. 220 trilyon lira bütçemiz var, 200 trilyon lirası maaş ödemeleri, 10 trilyonu transfer ve dış kredi karşılıkları. Tüm faaliyetlerimizi geriye kalan 10 trilyon lirayla yapmak durumundayız'' dedi. 
     Konuşmaların ardından en fazla kurumlar vergisi ödeyen 20 şirketin temsilcilerine ödülleri verildi. Adının açıklanmasını istemeyen bir şirket dışındaki ödül alan kuruluşlar şöyle ''Akbank, Arçelik, Citibank, Yapı ve Ticaret A.Ş., Fnss Savunma Sistemleri A.Ş., Ericsson Telekomünikasyon A.Ş., Antalya Havalimanı Uluslararası Terminali İşletmesi, Çolakoğlu Metalurji A.Ş., HSBC Bank, Anadolu Anonim Türk Sigorta A.Ş., Aksa Akrilik, Turusgaz Taahhüt Pazarlama ve Ticaret A.Ş., Aygaz A.Ş., Philip Morrissa, Shell Company Of Turkey, Brissa Bridgestone Sabancı Lastik A.Ş., Hedef Ecza Deposu Ticaret A.Ş., Anadolu Efes Biracılık Malt Sanayi A.Ş., Anadolu Hayat Emeklilik A.Ş.'' 
     
</TEXT>
</DOC>
