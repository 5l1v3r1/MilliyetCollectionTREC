<DOC>
<DOCNO> 158909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/ekonomi/eko01.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'İşçi ikramiyeleri temmuzda ödenecek' 
</HEADLINE>
<TEXT>

Başbakan Recep Tayyip Erdoğan, Ecevit'in başbakanlığı döneminde verilmeyen işçi ikramiyelerinin temmuzda ödeneceğini söyledi 
     ÖNDER YILMAZ Zonguldak 

     Başbakan Recep Tayyip Erdoğan, Bülent Ecevit'in başbakanlığı döneminde işçilerin verilmeyen son ikramiyelerinin temmuzda ödeneceğini açıkladı. Erdoğan, IMF'nin verdiği para karşılığında siyasi baskı yapmakta haklı olduğunu söyledi. 
     Erdoğan, dün gittiği Zonguldak'ta 57. Hükümet döneminde yüzbinlerce işçinin ödenmeyen son ikramiyelerinin temmuz içerisinde ödeneceği müjdesini verdi. Erdoğan, "İşçiler temmuzda alamadıkları ikramiyelerini alacak. Biz bu tortuları temizleyeceğiz. Planını yaptık." dedi. 
     "At binenin kılıç kuşananın" diyen Erdoğan, SSK ile devlet hastanelerinin birleştirilmesine ilişkin çalışmanın önümüzdeki hafta içerisinde imzalanarak kamuoyuna açıklanacağını belirtti. Erdoğan, ilk uygulamayı emeklilerle başlatacaklarını kaydederken, özel hastanelerin de bu ortak havuza dahil edileceğini ifade etti. 
     
     'IMF baskı yapmakta haklı' 
     Türkiye'nin kredibilitesini kaybettiğini vurgulayan Erdoğan, "Paranız varsa güçlüsünüz. Uluslararası kuruluşlar para veriyor. Ama Türkiye'ye vermiyor. Çünkü kredibilitesi yok. Onun için IMF siyasi baskı uyguluyor. Bazıları IMF'nin anlaşmalarını yırtıp atacağız diyor. Neyi yırtıp atıyorsun IMF sana yalvarmıyor ki sen gidip yalvardın. Yardım ederim diyor ama şunu şunu şunu da istiyorum diyerek önüne koyuyor. Bana göre IMF haklı. Yoksa adam niye parasını versin, işini sağlama bağlıyor" diye konuştu. 
     Türkiye'nin k ğıt üzerinde yönetildiğini dile getiren Erdoğan, "Yıllardır aldatıldık. K ğıt üzerinde yönetilmek ve yönetmek istemiyoruz. Biz uygulamaya bakarız" diye konuştu. Erdoğan, TL'nin değer kazanması nedeniyle ihracatta oluşan sıkıntıların giderileceğini dile getirirken, "İhracattaki sıkıntıyı çözmek için çalışmalar yapıyoruz. Türkiye, artık kendi ayakları üzerinde duran bir hükümet tarafından yönetilmektedir" dedi. 
     Yıllardır biriken sorunların bir yılda çözülemeyeceğini dile getiren Erdoğan, "Biz damardan girdik. İç borcu eritmediğiniz müddetçe bu ülkede rahat yok. Verdiğimiz sözleri bir bir yerine getireceğiz. Aksi takdirde bir gün bile Başbakanlık koltuğunda oturmam" vaadinde bulundu. 
     
     Taş Kömürü kapatılmayacak 
     Sermaye sahiplerinin istihdam yaratması için her türlü kolaylığı göstereceklerini söyleyen Erdoğan, hayatını kaybeden 4 bin 500 madenci anısına yaptırılan anıtın açılışında ise, Türkiye Taş Kömürü Kurumu'nun kapatılmasının söz konusu olmadığını açıkladı. 
     

</TEXT>
</DOC>
