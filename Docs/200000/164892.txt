<DOC>
<DOCNO> 164892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sondun19.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Armani ve Dolce Gabbana Beckham'ı paylaşamıyor 
</HEADLINE>
<TEXT>

     Moda dünyasının önemli merkezlerinden Milano'da 2004 ilkbahar-yaz erkek koleksiyonunun defileleri başlarken, İtalyanların ünlü firmaları Armani ve Dolce Gabbana, David Beckham'ı paylaşamıyor. 
     Manchester United'dan Real Madrid'e transferiyle dünyanın gözlerini üzerine çeviren David Beckham'dan daha iyi bir tanıtım aracı bulamayan İtalyan modacılar, ünlü futbolcu için özel koleksiyonlar hazırlıyor. 
     Giorgio Armani, geçen aylarda hazırladığı çok özel bir ceketi Beckham adına sunarken, Dolce Gabbana dünkü defilesinde ''Beckham Style''i tanıttı. 
     Domenico Dolce, basına yaptığı açıklamada ''David, o ceketi Armani'nin hiç giymedi. O ceketin üzerinde olduğu hiçbir fotoğrafı yok. Onu ve Victoria'yı giydiren biziz'' dedi. Dolce, Beckham'ı, ''Sportif, şık, güzel arabalara aşık, ama hamburger de yiyen biri'' olarak niteledi. 
     Moda günlerinde birbirinden ünlü kişiler Milano'ya akın ederken, Versace'nin koleksiyonunu Catherine Zeta Jones-Michael Douglas çifti sunuyor. 

     
</TEXT>
</DOC>
