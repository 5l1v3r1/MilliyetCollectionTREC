<DOC>
<DOCNO> 155367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/soneko43.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Krueger Bankacılık sisteminde denetlemeye önem gösterilmeli 
</HEADLINE>
<TEXT>

     Uluslararası Para Fonu IMF Birinci Başkan Yardımcısı Anne Krueger, bankacılık ile uğraşmanın getirdiği maliyetlerin çok yüksek olduğunu belirterek, ''finans sektöründe 40 milyar dolarlık zarar edildiği düşünülüyor. Bunu kaybedilmiş bir yatırım, kar getirecek bir yatırım gibi görecek olursak, Türkiye'nin bundan ne kadar zarar ettiğini anlarız'' dedi. 
     Bankacılık Düzenleme ve Denetleme Kurumu BDDK tarafından düzenlenen ''Krizden İstikrara Doğru Bankacılık Sektörü'' toplantısında yaptığı konuşmada Krueger, Türk bankacılık sisteminin Türkiye'de 2000 ve 2001'de yaşanan krizde önemli bir rol oynadığını belirtti. 
     Krueger, bankaların bilançolarının uyumsuz olduğunu, malvarlıklarında artış görülmediğini, bu yüzden de faiz oranlarının birdenbire fırladığını ve TL'nin değer kaybettiğini, bunun sonucunda da ekonomik faaliyetlerin küçüldüğünü anlattı. 
     Bunların ekonomik krizin temelinde yatan faktörler olarak görüldüğünü ifade eden Krueger, ''Ancak bütün bunların kökeninde yatan şey bankaların çok fazla riske girmesi, bankaların kötü yönetilmesi ve bunların iyi düzenlenip denetlenemeyişi idi. Rekabet zayıf bankaları birleşmeye ya da piyasadan ayrılmaya zorlamaktaydı. O dönemden bu yana Türkiye, bankacılık sektörününün güçlendirilmesinde çok önemli bir ilerleme kaydetti'' diye konuştu. 
     Bankacılık sisteminin bu başarılarının BBDK ve Başkanı sayesinde gerçekleştiğini kaydeden Krueger, gecelik faiz oranlarının normalleştiğini, fona devredilen 20 bankanın tasviye veya birleşme aracılığıyla çözüme kavuşturulduğunu ve BBDK'nın kısa sürede yüzden fazla yeni düzenleme getirdiğini söyledi. 
     Anne Krueger, ''Türkiye'yi böylece uluslararası iyi uygulamalara yakınlaştırdılar, uyumlaştırdılar'' diye konuştu. 
     Bankacılık ile uğraşmanın getirdiği maliyetlerin çok yüksek olduğunu vurgulayan Kruger, şunları söyledi 
     ''Gerekli düzenleme ve denetleme, önceden yerleştirilseydi, yerine oturtulsaydı maliyetler ile karşılaşılmayacaktı. ABD Doları ile yaklaşık 40 milyar zarar edildiği düşünülüyor finans sektöründe. Bunu kaybedilmiş bir yatırım, kar getirecek bir yatırım olarak görecek olursak Türkiye'nin bundan ne kadar zarar ettiğini anlarız. Yani gerekli düzenleme çerçevesi oluşturulmadığı için ekonomik büyüme sekteye uğratıldı.'' Bankacılık sektöründe denetlemenin önemini vurgulayan Anne Krueger, ''Türkiye bankacılık sistemini güçlendirmeye devam ediyorsa bu konuya önem göstermek zorunda'' dedi. 
     
     "DENETÇİLER BİLİNÇLİ OLMALI" 

     Anne Krueger konuşmasında, banka denetleyicilerinin görevlerinin bilincinde olması gerektiğini ifade ederek, denetleyicilerin, bankaların profesyonel olarak iyi şekilde yönetilmesini sağlamak zorunda olduklarını vurguladı. 
     Denetçilerin, sağlıklı bankacılık sisteminde gerçekleşen sapmaların hemen düzeltilmesini sağlamak zorunda olduklarını kaydeden Krueger, denetçilerin bunları tek başına yapamayacağını, onları desteklemek için hükümetin gerekli mevzuatın uygulanmasını ve çeşitli düzenlemeler getirilmesini sağlamak zorunda bulunduğunu kaydetti. 
     Krueger, ''Ancak ondan sonra banka denetleyicileri, bütün bankaların taahhütlerini yerine getirmesini ve ekonomik büyümenin sağlanmasını kolaylaştırabilir. Halkın, bankalara ve mevduata güveni böyle devam eder. Riskler azaltılır ve bankacılık sistemi genelde sağlıklı bir sistem olarak kalır'' diye konuştu. 
     Bankacılık sisteminin iyi bir kurumsal çerçeve içinde yer almasının çok önemli olduğunu ifade eden Krueger, ''Banka denetlemesi, eğer doğru şekilde yapılırsa, krizlerin ve bunların getirdiği maliyetlerin önlenmesinde rol oynayacaktır. Aynı zamanda Türkiye'nin AB ile entegrasyonunda da önemli rol oynayacaktır'' dedi. 
     Banka denetlemesinde en önemli kavramın ''bağımsızlık'' olduğunu vurgulayan Krueger, bağımsızlığın, düzenleme, denetleme, kurumsal ve mali açıdan büyük önem taşıdığını bildirdi. 
     Krueger, bunların içinde en önemlisinin denetleme bağımsızlığı olduğunu dile getirerek, bunun korunabilmesi için gerekli önlemleri şöyle açıkladı 
     ''Öncelikle, denetleyicilere gerekli hukuki koruma sağlanmalıdır. İkincisi kurallara dayalı olarak müdahaleler gerçekleştirilmeli. Üçüncüsü denetleyicilere uygun bir maaş düzeyi belirlenmeli, dördüncüsü prosedürler için belli zaman limitleri getirilmeli. Bunlar yasalarda belirtilmelidir. Denetleme, mali istikrar açısından çok önemlidir.'' Kurumsal bağımsızlığın, denetleme kurumunun yasama ve yürütmeden bağımsız olması anlamına geldiğini anlatan Krueger, denetleme kurumlarının doğru mekanizmaları uygulayabilmesi ve kendi aktiviteleri, kararları doğrultusunda bundan yararlanabilmesini sağlamanın önemli olduğunu kaydetti. 
     Krueger, sözlerini şöyle sürdürdü 
     ''Hükümet ve parlamento ile ilişkiler bu kurumun kime, ne zaman, nasıl bilgi vereceği ile ilgili ilkeler çok iyi şekilde belirlenmeli ve aynı zamanda kurum gerektiğinde mali denetleme ile denetlenmelidir. 
     Bankacılık ve mali krizlerin engellenmesinde BDDK'nın rolünün ne kadar önemli olduğunu biliyoruz. IMF ile ilişkilerde mali bağımsızlığın çok önemli olduğunun farkındayız. Bu yıl geçecek olan yeni mevzuat, BDDK'nın rolünü daha da güçlendirecektir. 
     Yeni hükümetin, BDDK'nın bağımsızlığına saygı duyduğunu memnuniyetle görüyoruz ve bunun sonucunda BDDK'nın daha da güçleneceğini ve sayın Başkan Akçakoca'nın isabetli liderliğinde BDDK'nın güçlü bir ekonominin oluşmasına yardımcı olacağını düşünüyoruz.'' 
     
</TEXT>
</DOC>
