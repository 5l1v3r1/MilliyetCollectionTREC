<DOC>
<DOCNO> 193633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/guncel/gun01.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tehdit edeceklerine sorunları çözsünler ' 
</HEADLINE>
<TEXT>

   Sağlık personelinin 76 ilde destek gören eyleminde eleştirilerin hedefi Sağlık Bakanı Akdağ'dı. SES Başkanı, 'Halkın bakanıysa tehdit etmek yerine soruna çare bulsun' dedi 
      YILDIZ YAZICIOĞLU, ASLI ÖKTENER, DİNÇER ŞEREF, İSMAİL POLAT Ankara İstanbul 
   
   Türk Tabipleri Birliği TTB ile Sağlık ve Sosyal Hizmet Emekçileri Sendikası'nın SES iş bırakma çağrısına katılan sağlık personeli, "G ö revdeyiz" yazılı önlükleri ve kokartları ile yurt genelinde iş bıraktı. Sağlıkçılar, en büyük desteği kendilerine tepki göstermeyen halktan aldıklarını açıklarken, eylemden haberi olmayan bazı vatandaşlar saatlerce hastane kapısında bekledi. 
   Vatandaşı mağdur etmemek için eylem boyunca acil vakalar, çocuklar, hamileler, diyaliz hastaları, kanser vakaları ve taşradan gelen hastalara hizmet verildi. TTB Merkez Konseyi Başkanı Füsun Sayek, Numune Hastanesi acil servisinde görevli personele karanfil dağıtarak teşekkür etti. 
   
   CHP DE DESTEKLEDİ 
   SES Başkanı Dr. İsmail Tombul, "Halkımızın yüzde 19'u sağlık hizmetinden yoksun yaşıyor. Bakan Recep Akdağ bu sorunları çözmek yerine sağlık emekçilerini tehdit ediyor. Eğer halkın bakanıysa, sağlık emekçilerini tehdit etmek yerine inisiyatif alsın ve girişimlerde bulunsun" dedi. 
   ATO Başkanı Prof. Dr. Sinan Adıyaman da, "sağlığı hizmet değil ticaret alanı görenlerden ahlak nutukları dinlememek için" eylem yaptıklarını dile getirdi. 
   Eyleme destek açıklaması yapan CHP'li milletvekilleri Hüseyin Güler, Mehmet Neşşar, Muzaffer Kurtulmuşoğlu, Sami Tandoğdu ve Mahmut Uyan da, Abdi İpekçi Parkı'ndaki eyleme katıldı. 
   
   KATILIM GENİŞ OLDU 
   İstanbul'daki eyleme, Şişli Etfal Hastanesi, Cerrahpaşa, Haseki, Taksim Eğitim ve Araştırma, İstanbul Eğitim, SSK Okmeydanı, Haydarpaşa Numune hastaneleriyle SSK Merdivenköy polikliniklerinde geniş katılım oldu. Kartal Dr. Lütfi Kırdar Eğitim ve Araştırma ile SSK Göztepe hastanelerinde ise hastalara hizmet verildi. Hastanelerin bahçesinde toplanan doktor ve diğer personelden oluşan sağlık çalışanları, hükümetin 2004 yılı bütçesinde sağlığa ayırdığı payı protesto etti. 
   İstanbul Tabip Odası Başkanı Prof. Dr. Gençay Gürsoy, "Bir günlük iş bırakma eylemimizde mesaj halka ulaşmıştır. Umarız siyasi iktidar da, sağlık çalışanlarının bu eyleminin mesajını alır ve diyaloğa geçer. Sağlık Bakanlığı ve siyasi iktidarın ağzından, olumlu sinyaller yerine tehdit ve suçlama mesajları alıyoruz" diye konuştu. 
   
   Genelge beklenen etkiyi yaratmadı    Türk Tabipleri Birliği'nin bir günlük iş bırakma eylemi, Sağlık Bakanlığı'nın genelgesine rağmen pek çok ilde geniş katılımla gerçekleşti. Genelgede eyleme katılanlar hakkında yasal işlem yapılacağı vurgulanmıştı. 
   Adana'da eylemi Devlet, Numune, SSK, Göğüs ve SSK Çocuk hastanelerinde görev yapan 100'e yakın doktor destekledi. Antalya'da Devlet Hastanesi bahçesinde toplanan 200 doktor "Sadaka değil toplu sözleşme", "IMF'ye değil, halka bütçe", "Savaşa değil, sağlığa bütçe" diye slogan attı. Diyarbakır Tabip Odası Başkanı Dr. Necdet İpekyüz, il çapında yaklaşık bin doktor ve 4 bin 400 sağlık çalışanının eyleme destek verdiğini söyledi. Çanakkale'de doktorlar özel muayenehanelerini de 16.00'ya kadar açmadı. Konya'da alkışlı protesto eylemi yapan doktorların açtığı "Oku oku bu mu sonu " yazılı pankartları dikkat çekti. Gaziantep SSK Bölge Hastanesi'nde görevli bazı doktorlar Tabipler Odası Başkanı Mustafa Özgün'ün "Görevimizin başındayız" açıklamasına rağmen hastaları geri çevirdi. Sağlık Bakanlığı'nın eyleme katılanlara yasal işlem yapılacağı yönündeki genelgesi bazı illerde etkili oldu. Afyon ve Denizli'de doktorlar eyleme basın açıklaması yaparak destek verdi. Kayseri, Kırşehir, Şanlıurfa ve Kastamonu'da eyleme katılan olmadı. 
   
   Eylemin iki amacı vardı    Eylemin ilk amacı, uyarı eylemleriyle Türkiye'de sağlık alanında yapılan yanlışları halkla paylaşmak ve siyasi iktidarla diyalog zemini aramaktı. İkinci amaç ise "sağlık çalışanlarının yaşam koşullarının düzeltilmesi" başlığı altında insanca yaşayabilecek ücret ödenmesi, iş güvencesi, sözleşmeli personel uygulamasından vazgeçilmesi, döner sermaye ve performansa dayalı ücretlendirme uygulamalarından vazgeçilmesi ile "eşit ve ücretsiz sağlık hizmeti sunulmasını" sağlamaktı. 
   
   Bakandan şaşırtan açıklama    'Eyleme ciddi bir katılım olmadı '    Sağlık Bakanı Recep Akdağ, sadece 4 ilin tam olarak katılmadığı iş bırakma eyleminin ilgi görmediğini savundu. Sağlık hizmetlerinin vazgeçilemez özelliğinin bilincinde olan hekimlerin sağduyusunu ortaya çıkardığını belirten Akdağ, "İş bırakma eylemine belli siyasi yaklaşımlar ve küçük bazı organizasyonlar dışında katılım olmadı. Ülkesini ve milletini seven hekimler olarak birkaç münferit hadise dışında hastaların hizmetlerini aksatmadılar" dedi. 
   
   Başbakan doktorlara çattı    'Varsa problemin bakana anlatırsın'    Başbakan Tayyip Erdoğan da Denizli'deki temasları sırasında doktorların iş bırakma eylemine tepki gösterdi. "Bazı marjinal gruplar işini gücünü bırakıp meydanda yürüyüşe geçti" diyen Erdoğan, sözlerini şöyle sürdürdü "Varsa bir problemin, gelirsin Sağlık Bakanı'na anlatırsın. Efendim muayeneler ücretsiz olacakmış. Müsaade et, bu ülkenin güvenlik sistemleri var. Bugüne kadar neredeydiniz, şimdi mi aklınıza geldi " 
   
   Eczacılar da yürüdü    GÜRKAN AKGÜNEŞ 
   Taksim'de, İstanbul Eczacı Odası'na üye bir grup, bazı ilaçların reklamına olanak sağladığını öne sürdükleri Sağlık Bakanlığı yönetmeliğinin iptali için bildiri dağıttı. İstanbul Eczacı Odası'nın Genel Sekreteri Hakan Gençosmanoğlu, Bakanlığın, yayımladığı bir yönetmelikle ilaç reklamlarının radyo ve televizyonlarda yapılmasını serbest bıraktığını iddia etti. Gençosmanoğlu, "Yönetmeliğin iptali için dava açacağız" dedi. 
   
   
</TEXT>
</DOC>
