<DOC>
<DOCNO> 177024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sontur01.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet ile memur sendikaları yarın ikinci kez biraraya gelecek 
</HEADLINE>
<TEXT>

     Hükümet ile memur sendikaları temsilcileri 15 Ağustos'ta başlayan toplu görüşmeler çerçevesinde yarın ikinci kez biraraya gelecek. 
     Başbakanlıkta yarın saat 10.00'da gerçekleştirilecek ikinci toplantıda, hükümetin memur maaşlarına 2004 yılında yapılacak zamma ilişkin bir öneri sunması bekleniyor. 
     15 Ağustos'ta başlayan toplu görüşmelerde hükümete taleplerini ileten Türkiye Kamu-Sen ve KESK, yarınki toplantıda hükümetin zam önerisini sunmasını bekliyor. Her 2 memur konfederasyonunun genel başkanları birinci toplantının ardından yaptıkları açıklamada, birinci görüşmenin olumlu geçmediğini ve taleplerinin karşılanamayacağı sinyalini hükümet yetkililerinden aldıklarını bildirmişlerdi. 
     
     KAMU-SEN'İN TALEPLERİ 
     2002 yılındaki Uzlaştırma Kurulu kararı uyarınca memurun yüzde 18 oranında alacağı bulunduğunu savunan Türkiye Kamu-Sen öncelikle bu alacağın kamu çalışanlarına ödenmesini isteyerek, daha sonra 2004 yılına ilişkin zammı görüşebileceğini belirtiyor. 
     Türkiye Kamu-Sen ayrıca, kamu çalışanlarının hayat standardının yükseltilmesi ve 2004 yılı başından itibaren asgari geçim standardını esas alan bir ücret sistemine geçilmesini, Zorunlu Tasarruf Fonu'nda biriken ana paralar ile Konut Edindirme Yardımında biriken paraların hak sahiplerine ödenmesini, görev tazminatı uygulamasının tüm çalışanlara yaygınlaştırılmasını, maaşlarını alamayan belediye memurlarının maaşlarının ödenmesini, kamu personel rejiminde yapılacak düzenlemelerde memur sendikalarının görüşlerinin alınmasını, 4688 sayılı kamu görevlileri sendikaları yasasının değiştirilerek grev ve toplu sözleşme ile siyaset hakkının tanınmasını istiyor. 
     Türkiye Kamu-Sen, iki çocuklu bir memurun maaşının asgari geçim standardı olan 1 milyar 583 milyon liraya yükseltilmesini de talep ediyor. 
     
     KESK'İN TALEPLERİ 
     Öncelikle temel aylığın 873 milyon lira olarak belirlenmesini talep eden Kamu Emekçileri Sendikaları Konfederasyonu KESK , temel aylık dışında maaşların tespitinde memurun eğitim, kariyer, öğrenim durumu, çalışma koşulları, unvanı, yetki ve sorumluluğu, kıdemi, riski ve başarıları gibi kriterlerin dikkate alınmasını istiyor. 
     KESK, aynı niteliklere sahip kamu çalışanları arasındaki ücret farklılıklarının giderilmesi gerektiği görüşünü savunarak, sosyal yardım ve ödeneklerin nakdi olarak ödenmesini talep ediyor. KESK kamu görevlilerine siyaset hakkı ile toplu sözleşme ve grev hakkının tanınmasını da istiyor. 
     
</TEXT>
</DOC>
