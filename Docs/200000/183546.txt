<DOC>
<DOCNO> 183546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/yasam/yas01.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne yaptın Isabel 
</HEADLINE>
<TEXT>

   Yolları yıktı, ağaçları kökünden söktü, çatıları uçurdu. Şimdilik ölümüne neden olduğu kişi sayısı en az 17 ama, seller yüzünden bu sayının artmasından korkuluyor 
      DIŞ HABERLER SERVİSİ 
   
   Amerika'nın orta Atlantik bölgesini vuran Isabel kasırgası, en az 17 kişinin ölümüne yol açtı. Ancak yoğun yağış yüzünden meydana gelen sel baskınlarında, daha fazla kişinin can vermiş olmasından korkuluyor. 
   Isabel'in Virginia ve Kuzey Carolina'da yol açtığı sellere karşı binlerce kişi, 'zorunlu olarak' evlerden alınıp sığınaklara yerleştirildi. Yalnızca Virginia'da, 16 bin kişinin sığınaklara geçtiği açıklandı. Evlerin çatılarını uçurup ağaçları kökünden söken kasırga nedeniyle 4.5 milyondan fazla insan elektriksiz kaldı 2 binden fazla uçak seferi yapılamadı. 
   
   Hızını düşürdü 
   Kıyıdan içeriye doğru yol aldıkça yavaşlayan kasırganın hızı, dün saatte 56 kilometrenin altına indi ve 'tropikal fırtına' sınıfına alındı. Başkent Washington'da, perşembe gününün ardından, dün de tatil ilan edildi. Washington Belediye Başkanı Anthony Williams, ortaya çıkabilecek problemlerle uğraşmak için Ulusal Muhafızlar'ı yardıma çağırdı. 
   ABD Başkanı George W. Bush, Isabel kasırgasının vurduğu Kuzey Carolina eyaletinin bazı kesimlerini afet bölgesi ilan etti. 
   
   
</TEXT>
</DOC>
