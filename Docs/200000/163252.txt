<DOC>
<DOCNO> 163252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/siyaset/siy02.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin sorunu demokrasi 
</HEADLINE>
<TEXT>

Antalya Sanayi Odası'nda konuşan Avrupa Birliği Türkiye temsilcisi Kretschmer, sivilleşme konusunda Türkiye ile Avrupa arasında büyük fark olduğunu söyledi 
     Avrupa Birliği AB Komisyonu Türkiye Temsilcisi Büyükelçi Hansjörg Kretschmer, Türkiye'de askerlerin konumunun "temel olarak bir demokrasi sorunu" olduğunu söyledi. 
     Antalya Ticaret ve Sanayi Odası'nı ATSO ziyaret eden Kretschmer, TBMM'nin 6. Uyum Paketi'ni kabul etmesinin, Türkiye'yi yeniden AB kriterlerine daha yaklaştıracağını belirtti. Sivilleşme konusunda AB ile Türkiye arasında büyük fark olduğunu ifade eden Kretschmer şöyle devam etti 
     "Türkiye'de askerlerin, MGK'nın ve MGK Genel Sekreterliği'nin durumu, konumu ve Silahlı Kuvvetler'in bütçe bazındaki özgürlüğü ve TSK'nın bu konulardaki ifadeleri ve gözlemlerini açıklayışı AB'de bizim alışık olmadığımız durumlardır. Problem nerede Temel olarak bir demokrasi problemi... Demokraside kararı veren birim halktır ve halk kendisini parlamentoda ifade eder ve o halkı, parlamentoda hükümet temsil eder. 
     Eğer Türkiye'de TSK'nın politika üzerinde önemli bir etkisi varsa bu demokrasi açısından bir eksikliği, bir açığı ifade eder. Çünkü silahlı kuvvetler üyeleri, seçilmiş insanlar değillerdir onlar daha farklı da olsa bir memur statüsünde olan kişilerdir." 
     

</TEXT>
</DOC>
