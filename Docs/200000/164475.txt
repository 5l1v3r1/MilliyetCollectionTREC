<DOC>
<DOCNO> 164475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sontur26.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunceli'deki heykel açıklamasına 23 gözaltı... 
</HEADLINE>
<TEXT>

     Tunceli'de Cumhuriyet Meydanı'nda bulunan ''İnsan Hakları Heykeli'' ile ilgili açıklama yapmak isteyen 23 kişi, ''izin alınan yerin dışında bildiri okumak istedikleri'' gerekçesiyle gözaltına alındı. 
     Cumhuriyet Meydanı'nda 1996'da yaptırılan heykelin ''insan haklarını'' temsil ettiğini açıklamak üzere toplanan bir grup, bildiri okumak istedi. 
     Ancak polisin, ''açıklamanın Yeraltı Çarşısı'nda yapılacağı belirtilerek izin alındığı ve bu durumun trafiği aksattığı'' uyarısına rağmen grup dağılmadı. 
     Daha sonra polis müdahalede bulunarak, aralarında Genel-İş Sendikası Şube Başkanı Hasan Çiçek, Tunceli Kültür ve Sanat Derneği Başkanı Haydar Belsan, Tarım Orkam-Sen Genel Merkez Yöneticisi Gürhan Tatar, Tüm Bel-Sen Genel Merkez Yöneticisi Erdal Bozkurt ile EMEP Tunceli İl Başkanı Hüseyin Tunç'un da bulunduğu 23 kişiyi gözaltına aldı. 
     Bu arada, bildiri okumak için alanda bulunan 50 kişiye de trafiği aksattıkları gerekçesiyle 32 milyon 500'er bin lira para cezası yazıldı. 
     
     HEYKEL TARTIŞMASI 
     Heykel için bir süre önce bir gazetede, ''heykelin, 30 Haziran 1996 tarihinde canlı bomba olarak intihar eden bir teröriste ait olduğu'' iddia edilerek, ''İndirin bu heykeli...'', ''Tunceli'de utanç abidesi...'' şeklinde ifadeler yer almıştı. 
     Tunceli Belediye Başkanı Hasan Korkmaz da basın toplantısı düzenleyerek, Cumhuriyet Meydanı'na 10 Aralık 1996 tarihinde dikilen ''İnsan Hakları Heykeli''nin, gazetede iddia edildiği gibi ''ilk canlı bombanın anıtı'' olmadığını söylemişti. 
     Heykelin siparişinin, intihar saldırısının yapıldığı 30 Haziran 1996 tarihinden 2-3 ay önce verildiğini ve heykelin yapımı sürerken, Tunceli'de talihsiz intihar saldırısı yapıldığını belirten Korkmaz, heykelin, ''Tunceli halkının insan haklarına olan saygısını simgelediğini ve terörle ilgisi bulunmadığını belirtmişti. 
     Korkmaz, heykelin açılışının da halen Balıkesir'de görev yapan dönemin Tunceli Valisi Atıl Üzelgün tarafından yapıldığını kaydetmişti. 
     
</TEXT>
</DOC>
