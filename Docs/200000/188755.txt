<DOC>
<DOCNO> 188755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sondun09.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Terminatör" Schwarzenegger ve Bush buluşuyor.. 
</HEADLINE>
<TEXT>

     ABD Başkanı George Bush, California'da valilik seçimlerini kazanan Cumhuriyetçi Partili Hollywood yıldızı Arnold Schwarzenegger ile yarın buluşmaya hazırlanıyor. 
     ABD Başkanı Bush'un, görüşmeyle, beyaz perdede ''Terminatör'' filmiyle bütün dünyada tanınan Schwarzenegger ile kuracağı ittifak sayesinde, 2004 yılı Kasım ayındaki ABD başkanlığı seçiminde California eyaletinin bütün oylarını Cumhuriyetçi Parti'ye katmaya yardım edeceğini hesapladığı belirtiliyor. 
     Ancak Schwarzenegger'in de Bush ile görüşmesine kendi siyasi gündemini getirmesi ve bir talep listesi sunması bekleniyor. Schwarzenegger, seçim kampanyası sırasında California eyaletinin, federal hükümete çok fazla vergi verdiğini ve bu ödenen paranın 50 milyar dolarını geri alabileceğini söylemişti. California eyaleti, ABD'den ayrı olarak kendi başına, dünyanın beşinci büyük ekonomisi olarak sıralamada yer alıyor. 
     Schwarzenegger'in gündeminde, kaçak göç sorunu ve hidrojenle çalışan arabalar için dolum istasyonu gibi konular da bulunuyor. 
     Bush, California'ya giderek, burada Cumhuriyetçi Parti için 1.5 milyon dolar toplanması beklenen bir kampanyaya katılacak. Bush ve Schwarzenegger'in görüşmesinin ''özel'' olacağı belirtiliyor. 
     Bush, Kasım 2000 başkanlık seçiminde California eyaletini Demokrat Partili rakibi Al Gore'a kaptırmıştı. 
     
</TEXT>
</DOC>
