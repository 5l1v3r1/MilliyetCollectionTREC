<DOC>
<DOCNO> 176151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sonspo12.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Avni Aker Stadı'nda konuk takım eski yerine alınacak 
</HEADLINE>
<TEXT>

     Trabzonspor-Fenerbahçe maçında yaşanan olaylar sonrasında, Hüseyin Avni Aker Stadyumu'nda konuk takımın seyircileri için oluşturulan alanın tekrar eski yerine alınacağı bildirildi. 
     Alınan bilgiye göre, dün gece Hüseyin Avni Aker Stadyumu'nda Trabzonspor ile Fenerbahçe takımları arasında oynanan maçın ikinci yarısında meydana gelen olaylar nedeniyle, misafir takımlar için deniz tarafında bulunan kale arkasında oluşturulan ve tel örgülerle etrafı kapatılan alanın yeterince güvenli olmadığı belirtildi. 
     Misafir takımın seyircileri için oluşturulan alan ile Hüseyin Avni Aker Stadyumu'nun maraton tribünün birbirine bitişik olmasının güvenlik açısından uygun olmadığı kaydedilirken, bundan sonraki maçlarda, konuk takımın seyircilerinin yine Endüstri Meslek Lisesi tarafındaki yerlerine yerleştirilmesi planlanıyor. 
     
</TEXT>
</DOC>
