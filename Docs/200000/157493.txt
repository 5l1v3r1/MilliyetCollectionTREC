<DOC>
<DOCNO> 157493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sonspo08.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Baysal Ligi ilk 10'unun içinde bitirmek istiyoruz... 
</HEADLINE>
<TEXT>

     Denizlispor'da, Göztepe galibiyetiyle birlikte ligde matematiksel olarak kalmanın sevinci yaşanıyor. 
     Kulüp başkanı Mustafa Baysal, bu sezon UEFA Kupası'ndaki başarılarını lige taşıyamadıklarını, FC Porto'ya elendikten sonra çok sıkıntılı günler yaşadıklarını söyledi. 
     Bu duruma ''erken havaya girme, futbolculara büyük kulüplerden transfer önerileri yapılması, birlik ve beraberliğin bozulması'' gibi etkenlerin neden olduğunu belirten Baysal, şöyle konuştu 
     ''Şu anda hedef olarak istediğimiz yerde değiliz. Biz 4.-5. sıralarda olmayı bekliyorduk. Ama saydığım nedenlerden dolayı bu olmadı. UEFA'daki başarıyı lige taşıyamadık, devam ettirmedik. Şimdi kalan 2 maçımızı da kazanıp ligi ilk 10'unun içinde bitirmek istiyoruz.'' İzmir'de protokol tribününde yaşanan olaylara da değinen Baysal, ''Serhat'ın gol sevinci, Göztepeli yönetici ve taraftarlarca yanlış değerlendirildi. Küfürler edildi, sataşmalar oldu. Bunu maçın stresine vererek sessiz kaldık ve olgun davrandık. Ama şunu açıkça söylemeliyim ki Göztepe ile böyle bir ortamda karşılaşmak istemezdik. Ama futbolun cilvesi de bu. Bir taraf sevinirken, diğer taraf üzülüyor'' dedi. 
     
     3. KEZ FAIR PLAY ÖDÜLÜ 
     Öte yandan Türkiye'de tel örgüsüz tek stada sahip Denizlispor, bunun karşılığını fair play ödülleriyle alıyor. Ligde ve kupada birçok gerilimli maça karşın taraftarların başarılı bir sınav verdiğini vurgulayan Baysal, Türkiye Milli Olimpiyat Komitesi'nin, Denizlispor'u centilmen taraftarlarından dolayı 3. kez fair play ödülüne layık gördüğünü bildirdi. 
     
</TEXT>
</DOC>
