<DOC>
<DOCNO> 191302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/siyaset/siy02.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
2500 vekil imam için atama izni 
</HEADLINE>
<TEXT>

   AKP hükümeti, Ramazan öncesinde Diyanet'e 2500 vekil imam atanmasına karar verdi. Atamada öncelik ilahiyat mezunlarının 
      Önder Yılmaz 

   
   Hükümet, Ramazan ayı öncesinde Diyanet İşleri Başkanlığı'na 2500 açıktan vekil imam atama izni verdi. Diyanet İşleri Başkanlığı müftülüklerden, İlahiyat Fakültesi mezunlarına öncelik verilmesini isterken, sayılarının az olması halinde imam hatip mezunlarının da sınava alınması, iki gruba da aynı soruların yöneltilmesi talebinde bulundu. 
   Maliye Bakanlığı'nın 17 Ekim'de verdiği izin doğrultusunda harekete geçen Diyanet İşleri, müftülüklere bir genelge göndererek Ramazan ayının ilk haftasında sınav yapılacağını bildirdi. Diyanet, müftülüklerden sınavlarda öncelikle istihdam edilecek kişilerin yükseköğrenim görmüş imamlar olmasını istedi. Yükseköğrenim mezunlarının başvurularının sayısının az olması halinde imam hatip lisesi mezunlarının da sınava alınmasını isteyen Diyanet, farklı eğitim düzeylerine sahip olsalar da, her iki gruba aynı soruların sorulması talimatını verdi. 
   
   15 bin atama bekleniyor 
   İlahiyat mezunlarına öncelik vermesi, "kurumda başlatılan modern yapılanma girişimlerinin ilk adımı" olarak değerlendirildi. 2004'teki açıktan atamaların sayısının 15 bini bulabileceği kaydedildi. 
   Hükümet, 2004'te 11 bin 660 açıktan atama yapmayı hedefliyor. Diyanet İşleri Başkanlığı'nın 2004 bütçe yasa teklifinde, boş bulunan kadrolara açıktan 9100 imam - hatip, 1500 müezzin - kayyum atama yapılması öngörüldü. 
   
   Unakıtan unuttu 
   Haziran 2003'te Plan Bütçe Komisyonu'nda Diyanet'e 1600 kadro ihdas edilmesi öngörülürken, AKP'liler bunu 15 bine çıkardı. Tepki üzerine tasarı Genel Kurul gündeminde beklemeye alındı. Maliye Bakanı Kemal Unakıtan ise "Şu anda Diyanet'te 13 bin kadro boş, atama yapmıyoruz ve yapmayacağız. İsteyen istediği kadar kadro alsın" dedi. 
   
   
</TEXT>
</DOC>
