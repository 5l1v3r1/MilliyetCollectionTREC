<DOC>
<DOCNO> 161320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sontur26.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "AB yolunda otoritenin paylaşımında sorunlar çıkabilir" 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, AB'ye üyelik sürecinde otoritenin paylaşılmasında sorunlar çıkabileceğini, bunların normal olduğunu söyledi. 
     İspanya'nın başkenti Madrid'de NATO Dışişleri Bakanları İlkbahar Dönemi Toplantıları'na katılan Gül, Esenboğa Havalimanı'nda düzenlediği basın toplantısında bir soru üzerine, AB'ye üye ülkelerin de bu süreçten geçtiğini gözlemlediklerini, bürokrasinin bu tür değişikliklere alışması gerektiğini belirtti. 
     Irak'la ilgili soruları da yanıtlayan Gül, bu ülkede yapılacak çok iş olduğunu ve işlerin kolay olmadığını kaydetti. 
     Bir Türk heyetinin Irak'a giderek temaslarda bulunduğunu ve rapor hazırladığını hatırlatan Gül, raporu değerlendirdiklerini belirterek şunları kaydetti 
     ''Irak'ta işler iyi değil. İnsanların günlük hayatla ilgili, insani yardımlarla ilgili büyük sıkıntıları var. Elektrikten suya kadar büyük sıkıntıları var. Hastanelerin durumu çok zor şartlar altında. Bu tip problemleri en iyi çözecek ülke Türkiye'dir. Türkiye olarak, Dışişleri Bakanlığı olarak bunlarla ilgili geniş bir çalışmamız var.'' Türkiye'nin Irak'a insani yardımların merkezi haline geldiğini vurgulayan Gül, bu ülkeye 100 bin ton gıda yardımı yaptıklarını ve bu yardımın yakında 500 bin tona ulaşacağını ifade etti. 
     Gül, Irak'taki istikrar gücünde görev alacak olan Polonya'nın Türkiye'den resmi talebi olup olmadığı sorusuna, Polonya'nın bölgenin yabancısı olduğu, Türkiye'nin katkısına ihtiyaç duyduğu ve bu konuda görüştükleri yanıtını verdi. Gül, ''Her türlü bilgi ve tecrübelerimizi onlara aktarıyoruz'' dedi. 
     Dışişleri Bakanlığı Müsteşarı Büyükelçi Uğur Ziyal'in ABD'deki temaslarında Türk-Amerikan ilişkilerinin gözden geçirileceğini söyleyen Gül, kendisinin herhangi bir ABD ziyaretinin planlanmadığını kaydetti. 
     Gül, AB'nin KKTC'ye yönelik açıkladığı ekonomik pakette Türkiye'nin beklentilerinin karşılanıp karşılanmadığına ilişkin bir soru üzerine, ''Avrupa Birliği'nin Kıbrıs'la ilgili tam paket henüz açıklanmış değil'' diye konuştu. 
     Gül, ayrıca Madrid'deki NATO dışişleri bakanları toplantıları ve toplantılar çerçevesinde yaptığı temaslar hakkında bilgi verdi. 
     
</TEXT>
</DOC>
