<DOC>
<DOCNO> 154429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/soneko02.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rona Yırcalı Dolar eski cazibesini kaybetmiş durumda 
</HEADLINE>
<TEXT>

     Yapı Kredi Bankası Yönetim Kurulu Başkanı ve Türk Sanayicileri ve İşadamları Derneği TÜSİAD Yüksek İstişare Konseyi YİK Başkan Yardımcısı Rona Yırcalı, doların eski cazibesini kaybettiğini belirterek, ''Onun için bu düşmeyi görüyoruz'' dedi. 
     Yırcalı, yatırımcı, halk ve tüketici nezdinde ekonomideki gelişmelerin kalıcılığının güven ortamına bağlı olduğunu ifade ederek, Irak savaşından önce hükümetin bazı girişimlerinin piyasalarda tereddüt yarattığını, ancak daha sonra izlenen politikalarla bunun giderilmeye çalışıldığını söyledi. 
     Türkiye'de güven ortamının tam sağlanamadığını dile getiren Yırcalı, şöyle devam etti 
     ''Piyasalardaki iyimserliğin kalıcı olması için güvenin tam olarak yerleşmesi gerekir. Güven dediğimiz zaman, başta bizi idare edenlerin bu ülke için yaptıklarını iyi ve doğru yaptıklarına herkesi inandırması lazım ki yatırım yapılsın, hatta insanlar mal alsın, tüketim yükselsin, üretim artsın ve en önemlisi işsizlik azalsın. İnsanlar bırakın beyaz eşyayı, arabayı, giyim eşyası almakta bile tereddüt ediyorlardı. O dönemi atlattık. Bundan sonra güven yavaş yavaş oturacak, iç talepte iyiye doğru bir gidiş olacaktır. Özellikle gıdada, beyaz eşyada ilerleme görüyoruz.'' Rona Yırcalı, son haftalarda dolardaki düşüşle ilgili olarak da şöyle dedi 
     ''Doların düşmesinin ana sebeplerinden biri, insanların dolardan çıkarak TL'ye dönmesi ve bunu da devlet faizi alarak yüksek faizden faydalanarak yapması... Bugün yüzde 25 ile 30 arasında bir enflasyonda siz 55 faiz alırsanız, çok önemli bir fark oluyor ve insanlar doğal olarak buna yöneliyorlar. Dolar eski cazibesini kaybetmiş vaziyette. Onun için bu düşmeyi görüyoruz.'' 
     
     ''BANKACILIK KANUNLARININ SÜREKLİ DEĞİŞMESİ DOĞRU DEĞİL'' 
     Yırcalı, bankacılık sektöründe kredilerin hareketlendiğine ve kredi talebinin arttığının gözlendiğine dikkat çekerek, özellikle yapısal alanda olmak üzere bankacılık sektöründeki zorlukların devam ettiğini söyledi. 
     Finans sektörünün sağlam ayaklara oturtulmaması halinde ekonominin iyiye gitmesinin imkansız olduğunu vurgulayan Yırcalı, ''Biz bunu Türkiye'de yerleştiremedik. Birçok banka kapandı, bazıları birleşti, yabancı bankalar geldi... Ama bu sektördeki her gelişmenin daha iyi ve daha sağlam ayaklar üzerine oturduktan sonra ekonomiye daha faydalı olacağını düşünüyorum'' diye konuştu. 
     Rona Yırcalı, Türkiye'de bankaların mevduat toplamakta zorluk çektiklerini ve finans imkanlarının yeterli olmadığını ifade ederek, ''Kredi talebinde bulunanların sayısı yeterli ve istenen düzeyde olmadı. Dolayısıyla ellerindeki imkanları da iyi değerlendiremediler'' diye konuştu. 
     Yırcalı, bankacılık sektörüyle ilgili kanunların sürekli değiştirilmesinin doğru olmadığını savunarak, ''Önemli bir sektörde bu kadar çok değişiklik olması doğru değil'' dedi. 
     
</TEXT>
</DOC>
