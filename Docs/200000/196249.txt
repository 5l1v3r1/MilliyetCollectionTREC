<DOC>
<DOCNO> 196249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/siyaset/siy01.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bugün bize, yarın size' 
</HEADLINE>
<TEXT>

   Adalet Bakanı Çiçek Olayın faillerini lanetliyorum. Bunları yapan insan değil, hatta Müslüman da değil. Taziye mesajı gönderen ülkelerin bazıları, teröristleri himaye ediyor. Artık mesaj değil işbirliği istiyoruz... 
   ANKARA Milliyet 

   
   Adalet Bakanı ve Hükümet Sözcüsü Cemil Çiçek, İstanbul'daki bombalama olayını gerçekleştirenlerin Müslüman olamayacağını belirterek, "Kan içicilerle barış mesajı veren İslamın aynı noktada kesişmesi asla mümkün değil" diye konuştu. Çiçek, taziye mesajı gönderen bazı ülkelerin Türkiye'nin terörist dediği isimleri ülkelerinde barındırdıklarına dikkat çekerek, "Mesaj değil, terörle mücadelede işbirliği istiyoruz. Aksi timsah gözyaşları olur" dedi. 
   Başbakan Erdoğan'ın başkanlığında toplanan Bakanlar Kurulu bombalı saldırıları değerlendirdi. Toplantı sonrasında açıklama yapan Çiçek, Türkiye'nin, uluslararası işbirliği çağrısı yaptığı terörle mücadelede yalnız bırakıldığını söyledi. Çiçek, şöyle konuştu 
   
   Timsah gözyaşları 
   "Yaşanan bu vahşetten sonra bize taziye mesajı gönderen ülkeler, tüyler ürperten bu manzara karşısında vicdan muhasebesi yapmak zorundadırlar. Bu bize taziye mesajı göndermekten daha anlamlı olur. Terörle mücadele daha etkili olur. Aksi timsahın gözyaşlarıdır. Biz biliyoruz ki, eli kanlı bir kısım teröristler, bize taziye mesajı gönderen ülkelerin bazılarında eli kolu serbest dolaşmaktadır. Bizim terörist dediklerimizi onlar özgürlük savaşçısı, himayeye mazhar olarak görmektedirler." 
   Bugün Türkiye'yi vuran terörün er veya geç buna göz yumanları da vuracağını kaydeden Çiçek, "Bana dokunmayan yılan bin yaşasın diye düşünenler yanılıyor. Bu yılan gelir seni vurur. İddiaya gireriz. Bu çağın vebasıdır" dedi. 
   Çiçek, terörü hangi ülkelerin desteklediğine ilişkin soru üzerine, "Sizler de biliyorsunuz. Millet olarak terör konusunda uzman olduk. Adresin nereler olduğunu kamuoyu bilmektedir" ifadesini kullandı. 
   Çiçek, "Olayın faaillerini ve destekçilerini büyük bir nefretle lanetliyorum. Bunları yapan insan değildir, hatta Müslüman da değildir" diye konuştu. Çiçek'in kastettiği ülkelerin, PKK KADEK mensupları ile radikal İslamcı bazı isimleri barındıran, eğiten, Ortadoğu ve Avrupa ülkelerinin yanı sıra Kaplancıların lideri Metin Kaplan'ı iade etmeyen Almanya olduğu kaydedildi. 
   
   
</TEXT>
</DOC>
