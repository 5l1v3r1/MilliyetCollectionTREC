<DOC>
<DOCNO> 173791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sontur02.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendilerini İGDAŞ görevlisi diye tanıtıp bıçakla soygun yaptılar 
</HEADLINE>
<TEXT>

     Bahçelievler'de, kendilerini İGDAŞ görevlisi olarak tanıtarak girdikleri evin sahibini bıçakla etkisiz hale getiren 2 kişi, 600 milyon lira ile bir miktar dövizi gasp etti. 
     Kimlikleri henüz belirlenemeyen kar maskeli 2 kişi, tekstil atölyesi sahibi olduğu belirtilen İdris Serhatoğlu'nun Siyavuşpaşa Mahallesi Ulubatlı Hasan Caddesi Sümbül Sokak'taki apartman dairesinin kapısını çaldı. 
     Kim olduklarını soran Serhatoğlu'na İGDAŞ görevlisi olduklarını söyleyerek kapıyı açtıran bu kişiler, bıçak tehdidiyle eve girdiler. Serhatoğlu'nu etkisiz hale getiren 2 kişi, el ve ayaklarını koli bandıyla bağladılar. 
     Evdeki 600 milyon lira ile bir miktar dövizi alan 2 kişi, olay yerinden kaçtı. Serhatoğlu ise bir süre sonra bantlardan kurtulmayı başararak, komşularından yardım istedi. 
     Komşularının çağırdığı polis ekiplerince Serhatoğlu'nun ifadesi alınırken, evde de parmak izi tespiti için inceleme yapıldı. 
     Polis yetkilileri, gaspçıların yakalanmasına çalışıldığını, olayla ilgili soruşturmanın sürdürüldüğünü kaydettiler. 
     
</TEXT>
</DOC>
