<DOC>
<DOCNO> 183040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/siyaset/asiy.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB, Amerika'nın doğal ortağıdır' 
</HEADLINE>
<TEXT>

   Portekiz Cumhurbaşkanı Jorge Sampaio, Avrupa Birliği'ne üye ülkelerin çoğunun Amerika'nın müttefiki olduğuna dikkat çekti 
      PINAR AKTAŞ İstanbul 

   
   Portekiz Cumhurbaşkanı Jorge Sampaio, Avrupa Birliği'nin AB üye devletlerinin çoğunluğunun NATO bünyesinde ABD'nin müttefiki olduğuna dikkat çekerek, "AB'nin yardımlaşarak çözüm bulma ve çok yönlü yaklaşımı ABD'yi doğal bir ortak olarak görmesini sağlamaktadır. Bazılarının şüphe ettiği gibi AB'nin kendisine rakip gördüğü yolundaki yaklaşımların temeli yoktur" dedi. Sampaio, İstanbul ziyareti sırasında dün Conrad Otel'de düzenlenen Türkiye - Portekiz İş Forumu'nun kapanış konuşmasını yaptı. 
   
   'ENGEL ÇOK...' 
   Türkiye ve Portekiz'in dostça ilişkilere sahip olduğunu söyleyen Sampaio, AB'ye üyelik için belirlenen koşullara bütün üye ülkelerin tabi olduğunu vurgulayarak, "Önünüzde bulunan aşılması gereken engelleri küçümsemek istemiyorum. Bu engellerin bazılarının oldukça zor oldukları bilinmektedir. Her şeye rağmen peş peşe gelen değişik politik yelpazeden çıkan Türk hükümetlerinin gösterdikleri yoğun isteğin ve çabaların bütün zorlukları çözeceğini ve engelleri aşacağına inanıyorum" dedi. 
   
   'TÜRKİYE ÖNEMLİ' 
   Avrupa ve Ortadoğu'nun tam ortasında, istikrarsız olarak bilinen bölgede bulunan Türkiye'nin Avrupa güvenliği için her zaman önemli olduğuna dikkat çeken Sampaio, şöyle konuştu "Sonuç olarak Türkiye'nin adaylık isteğinin kabul edilmesinde yatan derin bir anlam vardır AB'nin coğrafi sınırları belli tarihe dayalı, belli kültür ve din kuralları ile değil, politik bir yapı, açık hukuk kuralları ve nazari değerlerle yönetildiğini göstermektedir. Türkiye'nin adaylık başarısı, Avrupalı devletlerin ve AB'nin temel bir ilke olarak aldıkları laik politik sistemin üstünlüğünde aranmalıdır." 
   
   Dondurmacı uğraştırdı...    Sampaio, forumun ardından beraberindeki heyetle Kapalıçarşı'yı gezdi. Girdiği halıcıdan 80 euro'ya iki kilim alan Sampaio, çevresindekilerle de selamlaştı. Kapalıçarşı Beyazıt çıkışında bir Maraş dondurmacısının uzattığı dondurmayı almaya çalışan Sampaio, uzun bir mücadele sonrası dondurmayı tadabildi. 
   
   
</TEXT>
</DOC>
