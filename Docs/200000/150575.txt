<DOC>
<DOCNO> 150575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/ekonomi/eko03.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Nema komisyondan geçti Babacan 'Para var' dedi 
</HEADLINE>
<TEXT>

12.5 milyon kişiye toplam 12.6 katrilyon nema ve anaparasının ödenmesi tasarısı Sağlık, Aile, Çalışma ve Sosyal İşler Komisyonu'nda kabul edildi 
     Çalışanların tasarrufa teşvik fonu hesabında biriken paraların geri ödeme planına ilişkin yasa tasarısı, TBMM Sağlık, Aile, Çalışma ve Sosyal İşler Komisyonu'nda kabul edildi. Gelecek hafta Plan ve Bütçe Komisyonu'nda da görüşülecek olan tasarıya göre, hak sahiplerinin anaparalarının Nisan 2003'te ödenmesi planlanıyor. Nemalandırılan tutar ise Mart, Haziran, Eylül ve Aralık aylarında olmak üzere 2004 ve 2005'te dörder taksit, 2006 yılının Mart ve Haziran aylarında ikişer taksit olmak üzere toplam 10 bölümde ödenecek. Nemalar, her ay TÜFE oranına yüzde 5 eklenmesiyle değerlendirilecek. 
     
     'Ödeme nakit olacak' 
     Meclis'te tasarıya ilişkin bilgi veren Devlet Bakanı Ali Babacan, ödemelerin nakit olarak yapılacağını ve bunun için kaynağın mevcut olduğunu açıkladı. Babacan, yaklaşık 12.5 milyon hak sahibine yapılacak anapara ödemesinin 1.6 katrilyon lira civarında olduğunu belirterek, nema tutarının ise 11 katrilyon liraya yaklaştığını söyledi. 
     
Memura özel tedavi      Devlet memurlarının paket programlar ile anlaşmalı özel sağlık kurumlarında tedavi görebilmelerine ilişkin yönetmelik uygulamaya girdi. Hangi özel sağlık kurumlarına doğrudan sevk yapılabileceği, hangi tür tedaviler için hasta gönderileceği hususları ile uygulamaya ilişkin usul ve esaslar, özel sağlık kurumlarında aranacak tıbbi donanım ve teknik özellikler, Maliye ve Sağlık bakanlıklarınca ortak belirlenecek. Özel sağlık kurumlarına yapılacak ödemeler, resmi sağlık kurumları için tespit edilen birim fiyatları geçemeyecek. 
     
Emekliye aylık maaş      Emekli Sandığı'ndan emekli, dul ve yetim maaşı alanlardan isteyenler, hazirandan itibaren maaşını üç ayda bir yerine aylık olarak alabilecek. Maaşlarını aylık olarak almak isteyenler gerek dilekçe ile gerekse Emekli Sandığı Genel Müdürlüğü veya Bölge Müdürlüklerine bizzat ya da posta ile başvuracak. Başvurular 0312 414 54 34 numaralı telefondan ya da bilgi emekli.gov.tr adresine e - posta göndererek de yapılabilecek. Maaşlarını aylık isteyenler, uygulama başladıktan sonra bu taleplerinden vazgeçemeyecek. 
     


SİYASET 




























</TEXT>
</DOC>
