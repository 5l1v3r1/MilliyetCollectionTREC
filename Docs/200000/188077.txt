<DOC>
<DOCNO> 188077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/spor/aspo.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ADRESİM AYNI KADERİM AYNI 0-0 
</HEADLINE>
<TEXT>

   İngiltere karşısına tarihi değiştirmek, Portekiz'e yolu uzatmadan gitmek için çıktık. Ancak başaramadık. Gerreksiz bir telaşa kapıldık, Ada'dan kurtulamadık 
      
   90 dakika    BİLAL MEŞE 

   Ülke olarak günlerdir gözümüze uyku girmedi, 11 EKİM'i bekledik Yorumlar yaptık, tahminler yürüttük, skor üzerine bahisler oynadık. Maçın başlamasına dört saat kala Şükrü Saracoğlu'na nöbetçi gibi dikildik. Hep bir amaç uğruna tribünlere sıralandık. Ülke olarak hep birlikte "TARİH YAZALIM" dedik... 
   Yine olmadı, yine tarih yazamadık, bir gol atamadık, yine PLAY-OFF'a yelken açtık Korkmadık, gol ve galibiyet için her yolu denedik. Ne var ki İNGİLİZ kilidini açamadık Pozisyon bulmadık değil... Bulduk, ama bunları gole çevirecek vuruşları yapamadık. 
   İngilizler de öylesi ahım-şahım bir futbol ortaya koyamadılar... Zamana oynadılar, savunmayı sağlam tuttular. Olsun, yine onlara kızmıyoruz, onları yine başımızın tacı yapıyoruz. Biz gerginliğe alışmış bir ülkeyiz... 
   Play-Off'ta bizi devler de beklese yine bir şansımız var... Bu takım oradan da çıkar. Sadece hedefe giderken biraz RÖTAR yaptık, hepsi o kadar... 
   16.54'de İlk şutumuzu Nihat'la rakip kaleye attık. 19.10'da İbrahim uzaktan kaleyi yokladı, olmadı. 
   19.30'da yüreğimiz ağzımıza geldi. Alpay'ın hatasından iyi yararlanan Rooney soldan indi, Rüştü çıktı, genç futbolcunun aşırtma şutu ağır çekim gibi üst ağlarda kaldı, derin bir oh çektik. 
   20.56'da Emre Belözoğlu'nun sert şutunu, kaleci güçlükle üstten kornere tokatlarken "olacak" dedik. 
   23.20'de Heskey, sağdan indi, çaprazdan sert şutunda Rüştü uçarak topu kornere gönderdi. 
   36.14'te çok güvendiğimiz Collina penaltı noktasını gösterdi. Soldan cezaalanına topla giren Gerrard, Tugay'ın darbesiyle kendini yerde buldu. Topun başına dünya markası Beckham geldi, sesler kesildi, dualar okundu O da ne Beckham topu kale yerine tribüne nişanladı 
   42.35'de Okan sağdan indi, Sergen altı pas içinde yükseldi, kafa şutunda top kalecide kalırken, umutlarımızı ikinci yarıya taşıdık. 
   Şenol Güneş, yedekte beklettiği tüm kozlarını bu yarıda sahaya sürdü. Tuncay, İlhan Mansız ve Ergün... Bir an için Dünya Kupası'na gittik, Senegal maçını düşündük. İlhan Mansız ikinci altın vuruşunu burada yapar mı dedik. 
   66.24'te Nihat sağdan topla girdi, stat ayağa kalktı, sert vurdu, savunmada müthiş bir karambol, ne var ki boştaki topa kimse dokunamadı. 
   Bir gözümüz sahada, diğeri skor boarddaki kronometrede... 89. dakikada Tuncay'ın, 90 3'te Nihat'ın uzaktan bazukalarıyla son kez umutlandık, meşin yuvarlak auta giderken, bize de İngilizleri alkışlamak ve PLAY-OFF kaldı. 
   
   Yeni heyecan    Avrupa Şampiyonası elemelerinde ikinci olanlar yarın çekilecek kura ile eşleşecekler. Ümit Milli Takım'ın rakibi de yarın belli olacak 
   Maçlar Kasım'da 
   EURO 2004'e doğrudan katılmayı kaçıran Milli Takımımız'ın baraj maçında karşılaşacağı rakibi yarın belli olacak. Frankfurt'ta yapılacak kura çekiminde 10 grubun ikincileri torbaya girecek. Karşılaşmalar, 15 veya 16 Kasım ile 18 ya da 19 Kasım tarihlerinde oynayacak. Maçların kesin tarihi UEFA tarafından belirlenecek. 
   
   Ümitler seribaşı 
   7. grubu lider olarak bitiren Ümit Millilerimiz'in rakibi de belli olacak. Seribaşı olarak kuraya katılacak olan Ümitler'in muhtemel rakipleri şunlar Hırvatistan, İskoçya, Danimarka, Sırbistan, Almanya, Portekiz, Belarus ve Kıbrıs. Gençlerin de maç tarihleri ağabeyleri gibi 15-19 Kasım'da olacak. 
   
   Yumruk yumruğa    İlk yarının ardından ortalık karıştı, Alpay ve Beckham arasındaki gerginlik kavgaya dönüştü. Diğer oyuncular da olaya katılınca yumruklar havada ucuştu 
   SERKAN HACIOĞLU 

      Arbede yaşandı 
   BECKHAM'IN ilk yarıda kaçırdığı penaltı sonrasında Alpay ile arasında yaşanan gerginlik, devre bitiminde soyunma odası tünellerine de taşındı. Alpay, tünelden koşarak giderken Beckham'a laf attı. İngiliz yıldız da peşinden koşup, yanıt verince, ortalık karıştı. İki futbolcunun kavgasına diğerleri de karıştı ve tünel savaş alanına döndü. 
   
   Collina el attı 
   İKİ takım futbolcuları yumruk yumruğa kavgaya tutuşurken, Türk ve İngiliz kenar yönetimleri olayları engellemek için büyük çaba sarfetti. Collina ve yardımcıları da oyuncuların arasına girerek, ortamı yumuşatmaya çalıştı. İtalyan hakem, daha sonra soyunma odasında iki takım oyuncuları ile ayrı ayrı görüşerek, uyarılarda bulundu. 
   
   Yaratıcı olamadık    Milli Takım Teknik Direktörü Şenol Güneş, İngiltere karşısında becerikli isimlerin etkili olamadığını açıkladı, "Konsantrasyonu bozan çok etken vardı" yorumunu yaptı 
   'Çok hata yaptık' 
   TEKNİK Direktör Şenol Güneş, İngiltere karşısında tarihi fırsatı kaçırdıklarını için üzgün olduklarını açıkladı. Güneş, "Becerikli oyuncularımızın etkisi çok azdı. Yıpratıcı olamadık ve pozisyon bulamadık. Kısa paslarla yolumuzu açmak istedik. Ancak çok hata yaptık. Hemen toparlanmamız gerekiyor. Play - Off'a kadar kendimizi bulmalıyız" dedi. 
   
   'Taktik konuşamadık' 
   GÜNEŞ, maç boyunca konsantrasyonlarını bozacak birçok olayla karşılaştıklarını da açıkladı. Tecrübeli hoca şunları söyledi "Devre arasında soyunma odasına girdik, ikinci yarının taktiğini konuşacağımıza, ilk yarıda tünelde olanları konuştuk. Hatta hakem bile gelip oyuncularımızın sakin olmasını istedi. Bunlar üst üste gelince konsantrasyon bozuldu." 
   
   Göze çarpanlar 
   HAKAN ŞÜKÜR Doksan dakika sahada kaldı, rakip savunmayla sürekli boğuştu, ne pozisyon bulabildi, ne de üretebildi. Sinirlendi, oyundan düştü, kart gördü. 
   BÜLENT KORKMAZ Rakip ataklarda hem soğukkanlılığını korudu, hem de savunmasını ayakta tuttu. Top dağıtımı da iyiydi. 
   SERGEN 696 gün sonra yeniden takıma girdi. 62 dakika sahada kaldı, zaman zaman iyi paslar attı ama vasatın üstüne çıkamadı. 
   NİHAT Herkes ondan gol bekledi. Ancak isteneni bir türlü veremedi. Zaman zaman uzaktan şutlar attı, rakip savunmayı aşamadı. 
   ALPAY Milli Takım'ı İngiltere karşısında belki de yenilgiden kurtardı. Maça kötü başlamasına rağmen çabuk toparlandı, savunmada tek başına savaştı. 
   TUGAY KERİM-OĞLU Herkes ondan çok şey bekledi. Ne var ki ne doğru dürüst bir oyun kurabildi, ne de ofansa etkili toplar atabildi. 
   
   Maçtan notlar 
   Sergen iddiası 
   İNGİLİZ medyası Sergen'in, Türkiye'nin galibiyetine 15 bin sterlin yatırdığını ileri sürdü. Daily Mirror gazetesi, "Kumar delisi Sergen" başlıklı haberinde yıldız oyuncunun iki gol attığı Chelsea maçından da 40 bin sterlin kazandığını yazdı. 
   
   Sarhoş Ada 
   TÜRKİYE maçının yanı sıra Rugby Dünya Kupası ve Formula 1 gibi önemli spor aktiviteleri İngilizler'in hafta sonunda pub'ları doldurmasını sağlayacak. İki günlük periyotta yaklaşık 37 milyon litre bira içilerek rekor kırılacağı tahmin ediliyor. 
   
   Tribünler şaşırdı 
   A Milli Takım, Nike'ın hazırladığı gri eşofmanlarla sahaya çıkınca ilginç bir şekilde tepki aldı. Tribünler yeni formaları tanımadığı için Ay - Yıldızlılar'ı İngiliz sandı. Ancak daha sonra ıslıklar alkışa döndü. 
   
   İngiliz övgüsü 
   TÜRKİYE - İngiltere maçını izlemek için Türkiye'ye gelen birçok İngiliz mensubu Türkiye'ye hayran kaldı. Gazeteciler, "Türkiye cehennem değil, tam bir cennet. Hiçbir olumsuzluk yaşamadık. Misafirperverlik mükemmel" dediler. 
   
   Collina'ya sevgi seli 
   SON anda Türkiye - İngiltere maçına verilen ünlü İtalyan hakem Pierluigi Collina'ya futbolseverler büyük tezahüratta bulundu. Yardımcılarıyla birlikte maçın başlamasına 1.5 saat kala stadı gezen Collina'yı Ay - Yıldızlı taraftar uzun süre alkışladı. 
   
   İlk kez kaçırdı 
   BECKHAM, milli forma altında ilk kez bir penaltı atışından yararlanamadı. Ayağının kaydığını belirten İngiliz yıldız, daha önce Manchester United'da oynarken de bir kez penaltı kaçırdığını açıkladı. Beckham, "Zor maçtı. Owen ve Ferdinand için de oynadık. Taraftarımız burda yoktu ama İngiltere'nin gurur duyacağı bir futbol ortaya koyduğumuzu düşünüyorum. İstediğimizi elde ettik" dedi. 
   
   Ada'dan alkışlar 
   TÜRK futbolcularını yere göğe sığdıramayan Independent gazetesi, Hakan Şükür'den "Boğaz'ın Boğası", İlhan Mansız'dan "Türkiye'nin Beckham'ı", Sergen'den ise "Ballı ayak" olarak söz etti. Gazete, Okan için de, "Güçlü bir fizik olarak golcü Hakan'a bol bol cephane sevkiyatı yapacak" yorumunu yaptı. 
   
   Rüştü'nün şüphesi 
   İSPANYA'NIN ünlü gazetelerinden AS, Rüştü Reçber'in kandırıldığını düşünmeye başladığını yazdı. Gazete, milli kalecinin Barcelona'dan maç başına yüksek ancak garanti parası düşük bir sözleşme imza attığını ve bugüne kadar para kazanamadığını ileri sürdü. Gazetenin Rüştü değerlendirmesi ise şöyle oldu "Rüştü'ye göre hayatta 3 şey yabancı dil olmadan da yapılır Futbol, müzik ve seks. Ama bunlar için dördüncü birşey gerekir Para" 
   
   El Cezire Kadıköy'de 
   KÖRFEZ savaşının ünlü televizyonu El Cezire de dün Kadıköy'deydi. Stat çevresinde sürekli röportaj yapan Katar televizyon kanalı, taraftardan büyük ilgi gördü. 
   
   Finalistler 
   Portekiz Ev sahibi 
   İsveç 
   Almanya 
   İsviçre 
   Danimarka 
   Yunanistan 
   Çek Cum. 
   Fransa 
   Bulgaristan 
   İngiltere 
   İtalya 
   
   Rakiplerimiz 
   Letonya 
   İskoçya 
   Rusya 
   Norveç 
   İspanya 
   Hollanda 
   Slovenya 
   Hırvatistan 
   Galler 
   
   
   
</TEXT>
</DOC>
