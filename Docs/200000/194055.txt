<DOC>
<DOCNO> 194055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sonspo13.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada derbi heyecanı... Galatasaray, Beşiktaş ile kapışıyor... 
</HEADLINE>
<TEXT>

     Türkiye Basketbol Ligi'nin 5. haftasındaki derbide Galatasaray ile Beşiktaş, yarın karşı karşıya gelecek. 
     2 takım arasındaki karşılaşma saat 14.30'da Abdi İpekçi Spor Salonu'nda başlayacak. 
     Ligde Beşiktaş, 4 maçta 3 galibiyet, 1 yenilgiyle averajla 5. sırada yer alırken, Galatasaray da yine aynı galibiyet ve yenilgi sayısıyla averajla 6. sırada bulunuyor. 
     
     CAN ''KAZANMAK İSTİYORUZ'' 

     Beşiktaş Menajeri Zeki Can, rakipleri karşısında kazanmak için mücadele edeceklerini, takım olarak da maça hazır olduklarını söyledi. 
     Can, camia olarak karşılaşmayı kazanacaklarına inandıklarını belirterek, ''En büyük isteğimiz, 2 takım arasında yapılan futbol maçında yaşanan olayların bu karşılaşmada yaşanmamasıdır. Her iki takım taraftarı da iki kulübün başkanlarının centilmenlik yönünde yaptığı açıklama çerçevesinde hareket etmeye çağırıyoruz'' diye konuştu. 
     
     GALATASARAY'DA EKONOMİK SIKINTI 

     Galatasaray Teknik Menajeri Cihansever Yeşildağ, yaşadıkları ekonomik sıkıntılara karşın mücadelelerini sürdürdüklerini vurgulayarak, ''Uche'nin de gitmesi takımı zor durumda bıraktı. Ancak oyuncularımız bütün bunlara rağmen kazanmak için mücadele etmeleri gerektiğinin bilincindeler'' dedi. 
     Derbi maçlarının sonuçlarının önceden tahmin edilemeyeceğini kaydeden Yeşildağ, şunları söyledi 
     ''O gün kim iyi mücadele eder ve kazanmayı çok isterse, o ekip hedefine ulaşır. Uche'nin ayrılması takımın gücünü etkiledi. Ancak diğer oyuncularımız maçın önemini biliyorlar. Hedeflere ulaşmak için mücadele etmemiz gerekiyor. Ekonomik sıkıntılara rağmen takımın kadrosunu korumaya çalışıyoruz. Bütün seyircileri de maça bekliyoruz. Kaliteli ve keyifli bir maç olacak.'' 
     
</TEXT>
</DOC>
