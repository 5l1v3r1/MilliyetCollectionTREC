<DOC>
<DOCNO> 166579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sondun13.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Dönem Başkanlığı İtalya'ya geçti... Türkiye nasıl etkilenecek 
</HEADLINE>
<TEXT>

     Avrupa Birliği AB dönem başkanlığını Yunanistan'dan bugün devralan İtalya'yı 6 ay boyunca, Avrupa Anayasası taslağı değişiklikleri, ABD-AB ilişkilerinin düzeltilmesi, Ortadoğu'da barışa yönelik girişimler ve yasadışı göçle mücadele gibi önemli gündem maddeleri bekliyor. 
     AB'nin oluşmasında ilk adım olan Avrupa Ekonomik Topluluğu'nun kurulduğu 25 Mart 1957'de 6 ülke İtalya, Fransa, Almanya, Belçika, Hollanda, Lüksemburg arasında imzalanan tarihi Roma Antlaşması'na ev sahipliği yapan İtalya, o tarihten bu yana sonuncusu 1996 yılında olmak üzere 10 kez AB dönem başkanlığını üstlendi. 
     Merkez sağ partileri ittifakından oluşan İtalyan hükümetinin Başbakanı Silvio Berlusconi, AB Dönem Başkanlığı programlarını yarın Strasbourg'daki Avrupa Parlamentosu'nda sunacak. 
     
     AVRUPA ANAYASASI ÇALIŞMALARI 
     Programın en önemli maddelerinden biri, Valery Giscard d'Estaing başkanlığındaki Avrupa Konvansiyonu tarafından hazırlanarak, 19-21 Haziran'daki Selanik zirvesinde sunulan Avrupa Anayasası taslağı oluşturuyor. Taslağın, 18 Temmuz'da İtalyan hükümetine teslim edilmesi ve 15 Ekim'de Roma'da düzenlenecek hükümet ve devlet liderleri ara zirvesinde tartışılması öngörülüyor. 
     İtalya'nın dönem başkanlığı süresince üzerinde değişiklikler yapılacak Avrupa Anayasası taslağının, son şeklini 2004 Mart ayında İrlanda'nın dönem başkanlığı sırasında alması planlanıyor. Bununla birlikte Avrupa Anayasası'nın imza töreni, İtalya'nın başvurusu ve üye ülkelerin hemfikir olmalarıyla Roma'da yapılacak. 
     Avrupa Anayasası'nın taslağında değişiklik yapılmak istenen konuların başında ''din unsuru'' geliyor. Vatikan'ın baskısının yanı sıra şimdiden İtalya, İspanya, Polonya, İrlanda gibi ülkelerle Avrupa Komisyonu Başkanı Romano Prodi, taslağa ''Avrupa'nın kökleri Hıristiyanlığa dayanmaktadır'' ibaresinin konulması için kulis yapıyor. 
     AB'nin kurumsal çerçevesini yeniden tanımlama çabası olarak nitelenen anayasa hazırlanması çalışmalarında bir diğer tartışma konusu olan ve aralarında Vatikan'ın ve AB içinde özellikle Hıristiyan demokratların bulunduğu bazı çevrelerin anayasada yer almasını istedikleri ifade, Selanik zirvesinde sunulan taslakta yer almamıştı. 
     Anayasa taslağının 2. maddesinde yer verilen ''Birliğin değerleri'' bölümünde, ''Birlik, insan onuruna saygı, özgürlük, demokrasi, eşitlik, hukuk devleti ve insan haklarına saygı değerleri üzerine kurulmuştur. Bu değerler, çoğulcu, hoşgörülü, adil, dayanışmacı ve ayrım gözetmeyen bir toplumda üye ülkelerin hepsi için ortaktır'' ifadesi kullanılmıştı. 
     
     DIŞ İLİŞKİLER 
     Dönem başkanlığı süresince İtalya'yı Irak'a düzenlenen operasyon nedeniyle zedelenen AB-ABD ilişkilerinin onarılması çalışmaları da meşgul edecek. ABD-İngiliz ittifakının AB içindeki en hararetli müttefiki olan İtalya'nın, Yunanistan dönem başkanlığı sırasında başlatılan yoğun diplomasi trafiğini devam ettirmesi bekleniyor. 
     İtalya'nın, Ortadoğu sorunuyla ilgili gelinen son noktada, AB ile İslam dünyası arasındaki diyaloğu ve özellikle İsrail'le Filistin arasında barışın sağlanmasına yönelik adımlar atması bekleniyor. 
     NATO ile Rusya arasında 2002 Mayıs ayında Roma'da imzalanan işbirliği anlaşmasının hayata geçirilmesinde önemli rol üstlenen Başbakan Berlusconi'nin, AB dönem başkanlığı sırasında da AB-Rusya ilişkilerine önem vermesi ve bu çerçevede 6 Kasım'da AB-Rusya-ABD üçlü zirvesini düzenlemesi öngörülüyor. 
     
     GENİŞLEME VE TÜRKİYE 
     İtalya dönem başkanlığını, 2004'te AB'ye tam üye olacak 10 ülkenin hazırlıkları ile Bulgaristan ve Romanya'nın 2007'de AB'ye tam üyeliğe hazır hale getirilmesine yönelik çalışmalar da bekliyor. 
     İtalyan senatosunda AB dönem başkanlığıyla ilgili olarak yaptığı konuşmada, ''Reformların gerçekleştirileceği uzun yolda Ankara'yı cesaretlendirmek gerekecek'' diyerek, yapılacak tüm hükümet ve devlet liderleri toplantılarına Türkiye'yi de gözlemci olarak davet edeceklerini açıklayan Berlusconi'nin, önümüzdeki 6 aylık süreçte AB-Türkiye ilişkilerini olumlu yönde geliştirmesi bekleniyor. 
     Berlusconi'nin bu desteğine rağmen İtalya'daki siyasi yelpazede herkes Türkiye için aynı görüşü benimsemiyor. İtalya'nın AB ve uluslararası ilişkilerden sorumlu Devlet Bakanı Rocco Buttiglione, son yaptığı açıklamada, Türkiye'nin kısa vadede AB ailesine katılamayacağını öne sürmüştü. İtalya'daki koalisyon hükümetinin en küçük ortağı Hıristiyan Demokratlar Birliği'nin lideri Buttiglione, Avusturya'da yayımlanan liberal eğilimli Die Presse gazetesine verdiği demeçte, ''Türkiye koridorda daha çok bekleyecek'' diye konuşmuştu. 
     İtalya'daki hükümet ortaklarından Kuzey Birliği partisinin Meclis Grup Başkanı Alessandro Ce'nin, ''Türkiye'nin AB'ye girmesi, Avrupa'nın kültür modeli üzerinde olumsuz bir sonuç yaratabilir'' yolundaki sözleri de dikkat çekmişti. 
     
     DİĞER KONULAR 
     Dönem başkanlığı sırasında iç politikadaki sorunlarını da çözmek için çabalayacak olan İtalya, yasadışı göçle mücadele, emeklilik yaşının artırılması, ekonomik alanda ve çalışma yasalarında reformlar gibi konuları da sık sık gündeme getirecek. 
     Kültürel etkinliklere de ağırlık vereceğini şimdiden duyuran İtalya, 6 ay içinde 2900 kültürel aktivite gerçekleştireceğini açıkladı. 
     AB dönem başkanlığı kapsamında, Temmuz ayında ulaştırma bakanları 4-5 Temmuz Napoli ve çevre bakanları 18-20 Temmuz Montecatini toplantılarını yapacak olan İtalya, Ağustos ayında tatile girerken, 5-6 Eylül'de ülkenin kuzeyindeki Riva del Garda'da yapılacak dışişleri bakanları toplantısıyla resmi çalışmalara tekrar başlayacak. 
     
</TEXT>
</DOC>
