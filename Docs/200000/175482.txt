<DOC>
<DOCNO> 175482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sonspo01.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Doğan sakatlandı... Köln yerine adam aramaya başladı 
</HEADLINE>
<TEXT>

     Fenerbahçe'den bu sezon Almanya'nın Birinci Futbol Ligi takımlarından FC Köln'e transfer olan Mustafa Doğan'ın en az 3 hafta sahalardan uzak kalacağı açıklandı. 
     FC Kaiserslautern ile, geçen hafta yapılan maçın ilk dakikalarında sakatlanan Mustafa Doğan, dış yan bağlarında yırtık meydana geldiğini ve kemiğinde de ödem oluştuğunu söyledi. 
     İngiltere'nin FC Liverpool takımıyla yapılan hazırlık maçında da sakatlandığını hatırlatan Doğan, ''RheinEnergie Cologne Stadı beni sevmedi, her iki maçta da sakatlık yaşadım'' dedi. 
     Sakatlığı dolayısıyla takımda tam bir şok yaşanırken, Teknik Direktör Friedhelm Funkel'in, yerine oyuncu aramaya başladığını belirten Mustafa Doğan, transfer döneminin bitmek üzere olduğunu ve yerine FC Barcelona'dan Patrick Anderson'un isminin geçtiğini söyledi. 
     Doğan, Lig'in en zor iki maçı olan Schalke 04 ve Borussia Dortmund maçlarında oynayamayacağını, sakatlığının beklenen süre içinde iyileşmesi durumunda 1860 München maçında forma giyebileceğini belirtti. 
     Fenerbahçe'nin İstanbulspor karşısında aldığı 3-0'lık yenilgiye de değinen Mustafa Doğan, skora inanamadığını belirterek üzüntüsünü dile getirdi. 
     Bu arada, takım doktoru Peter Schaeferhoff da, bugün yapılan muayene sonrasında yaptığı açıklamada, ''Şans eseri kırık yok ama Doğan en az 3 ya da 4 hafta sahalardan uzak kalacak'' dedi. 
     
</TEXT>
</DOC>
