<DOC>
<DOCNO> 199227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sondun17.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin Film Festivali'nde yarışıcak ilk filmler açıklandı 
</HEADLINE>
<TEXT>

     Almanya'da 5-15 Şubat arasında düzenlenecek ''Berlinale'' adlı 54. Berlin Film Festivali'nde ''Altın Ayı'' için yarışacak ilk filmler açıklandı. 
     ''Berlinale.de'' sitesine göre, dünyanın en saygın film festivalleri arasında bulunan Berlinale'nin yöneticisi Dieter Kosslick, yarışacak filmlerin ''trajik aşk öyküsünden politik psikodramaya, tarihi gerilimden samimi aile destanına'' kadar uzanan çeşitli konuları olduğunu açıkladı. 
     Halen 5 filmin festivale katılımının kesinleştiğini söyleyen Kosslick, yönetmenleri arasında Oscar ödüllü Ron Howard ve Romuald Karmakar'ın da bulunduğu Almanya, İspanya, Danimarka, Hırvatistan ve ABD filmlerinin ''tema ve üslup açısından çok yönlü bir programı'' garanti ettiğini söyledi. 
     Festivalde yarışacağı kesinleşen filmlerin künyeleri şöyle 
     - ''Die Nacht singt ihre Lieder'' Gece Şarkıları 
     Yönetmen Romuald Karmakar Alman yönetmenin son filmi, Berlin'in tanınmış Mitte mahallesinde yaşayan bir çiftin trajik aşk öyküsünü anlatıyor. Karmakar'ın başarılı Norveçli yazar John Fosse'nin bir oyunundan çıkarak geliştirdiği filmde, Frank Giering, Anne Ratte-Polle, Manfred Zapatka ve Marthe Keller rol alıyor. 
     - ''La vida que te espera'' Sonraki Hayatın 
     Yönetmen Manuel Gutierrez Aragon İspanya'nın en tanınmış yönetmenlerinden Aragon, filminde, ücra bir kırsal bölgede yaşanan trajik bir aşk ve aile destanını anlatıyor. Juan Diego, Marta Etura, Luis Tosar ve Celso Bugallo'nun önemli rolleri üstlendiği filmle, Aragon, Berlin Film Festivali'nde 6. kez yarışıyor. Aragon, ''Camada Negra'' filmiyle 1977'de en iyi yönetmen seçilerek Altın Ayı'yı kucaklamıştı. 
     - Svyedoçi Tanıklar 
     Yönetmen Vinko Bresan Ülkesinde bir çok ödüle sahip olan Hırvat yönetmen Bresan'ın filmi, en iyi yabancı film dalında Oscar adayı olmuştu. Genç yönetmen üç paralel öyküyle, Yugoslavya'daki savaşın ve şiddetin ölümcül psikolojik etkilerini anlatıyor. Film, Jurica Pavieia'nın çok satan ''Plaster Sheep'' kitabından motifler üzerine kurulmuş. Ünlü Sırp aktris Miryana Karanovia'nın yanısıra Leon Lueev ve Alma Prica da filmde rol alıyor. 
     - Forbrydelser Ellerinde 
     Yönetmen Annette K. Olesen Danimarkalı kadın yönetmen ''Küçük Talihsizlikler'' filmiyle 2002'de Berlin Film Festivali'nde En İyi Avrupa Filmi Ödülü'nü almıştı. Olesen'in ikinci filmi olan Forbrydelser, kadınlar hapishanesinde çalışan genç rahibeyle, vicdanıyla hesaplaşan bir mahkumun karşılaşmalarına duyarlı bir bakış getiriyor. Danimarkalı yıldızlar Ann Leonora Jurgensen ve Trine Dyrholm filmde rol alıyor. 
     - Missing Kayıp 
     Yönetmen Ron Howard Amerikalı yönetmen Howard, filminde, 1880'lerin ortalarında, ıssız ve vahşi New Mexico çöllerinde küçük bir çiftlik idare eden genç bir kadının öyküsünü anlatıyor. Kızının kaçırılmasından sonra, suçluları bulmak için nefret ettiği babasıyla işbirliği yapmak zorunda kalan kadının öyküsü, acılı bir baba-kız ilişkisini zaman zaman gerilime kayan bir üslupla anlatıyor. Hollywood yıldızları Tommy Lee Jones ve Cate Blanchett filmin başrollerini üstlenmiş. 
     Festivalin kesin programı gelecek ayın sonunda belirlenecek. 
     
</TEXT>
</DOC>
