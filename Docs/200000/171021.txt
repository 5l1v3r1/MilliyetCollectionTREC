<DOC>
<DOCNO> 171021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sontur35.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamı Erol User tahliye oldu... 
</HEADLINE>
<TEXT>

     İşadamı Erol User, ''dolandırıcılık'' ve ''Bankalar Kanunu'na muhalefet etmek'' suçlarından tutuklu olarak yargılandığı davada tahliye oldu. 
     İstanbul 3. Ağır Ceza Mahkemesi'ndeki duruşmaya, tutuklu sanık Erol User katıldı. Davanın gıyabi tutuklu sanığı Tahir Mete Alemdar ise yakalanamadığı için duruşmada hazır edilemedi. 
     Duruşmada söz alan User'in avukatı Hüsameddin Nişancı, iddianamede, müvekkili hakkındaki suç tasniflerinin yanlış yapıldığını savundu. 
     Müvekkili açısından delillerin toplandığını ve suç vasfının değişme ihtimali olduğunu belirten Nişancı, User'in tahliyesini istedi. 
     Suç vasfının değişme ihtimali bulunduğu için User'in tahliyesini kararlaştıran mahkeme heyeti, dosyadaki eksikliklerin giderilmesi için duruşmayı erteledi. 
     Soruşturma kapsamında 31 Ekim 2002 tarihinde hakkında gıyabi tutuklama kararı çıkartılan User, 29 Nisan 2003 tarihinde davanın ilk duruşmasına katılarak savunmasını yaptıktan sonra gıyabi tutuklama kararı vicahiye çevrilerek cezaevine konulmuştu. 
     
     İDDİANAMEDEN 
     İstanbul Cumhuriyet Başsavcılığı'nca hazırlanan iddianamede, Toprakbank'ın Güneşli Şubesi eski Müdürü Tahir Mete Alemdar ile Erol User'in arkadaş oldukları belirtiliyor. 
     User'in, Hans Klaus Smetane ve Rita Achammer adlı Alman vatandaşlarıyla iş yapacağını söyleyerek, bu kişilere ait pasaport ve imza örnekleriyle Toprakbank'ta hesap açtırdığı öne sürülen iddianamede, Smetane ile Achammer adına açılan hesaplara yatan paraların Tahir Mete Alemdar tarafından imzalar taklit edilerek çekildiği ve Erol User'e verildiği anlatılıyor. 
     Mağdurların şikayetleri üzerine yapılan incelemede, paraların çekilmesi sırasında kullanılan dekontlardaki parafların sahte olduğunun belirlendiği kaydedilen iddianamede, Erol User ile Tahir Mete Alemdar'ın, ''dolandırıcılık'' ve ''Bankalar Kanunu'na muhalefet etmek'' suçlarından 2 ile 19'ar yıl arasında ağır hapis cezasına çarptırılmaları isteniyor. 
     
</TEXT>
</DOC>
