<DOC>
<DOCNO> 160879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/ekonomi/eko06.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez'i savundu 'istifa yok' dedi... 
</HEADLINE>
<TEXT>

Merkez Bankası'nın enflasyonla mücadeledeki başarısını öven Babacan, Serdengeçti'nin istifa edeceği söylentisiyle ilgili bilgisi olmadığını söyledi 
     ANKARA Milliyet 

     Devlet Bakanı Ali Babacan, "Merkez Bankamızın, son iki senedir enflasyonla mücadelede gösterdiği başarı ortadadır" dedi. 
     Uluslararası Finans Kurumu toplantısı için Berlin'e hareketinden önce gazetecilerin sorularını yanıtlayan Babacan, geçen sene yüzde 35 hedeflenen tüketici fiyatları artışının yüzde 29.7'de kaldığını hatırlatarak, şöyle dedi "Bu sene Irak savaşı gibi çok önemli dış şok yaşamamıza rağmen, yüzde 20'lik hedefi revize etmememizde yüzde 20'nin hala yakalanabilir bir hedef olarak görülmesinde yine Merkez Bankası'nın aslında bir başarısıdır." 
     Cari işlemler açığının revize edildiğini de hatırlatan Babacan, "Bu açık Türkiye ekonomisinin kaldırabileceği bir açık fikrine inanılıyorsa, herkesce bu kur doğru kurdur" diye konuştu. Kurların serbest piyasa kuralları çerçevesinde oluştuğunu bildiren Babacan, bunun unutulmaması gerektiğini belirtti. Babacan, piyasalardaki "Merkez Bankası Başkanı Süreyya Serdengeçti'nin istifa edeceği" söylentisi hatırlatılınca da kendisine bu yönde bir bilginin gelmediğini söyledi. 
     
     

</TEXT>
</DOC>
