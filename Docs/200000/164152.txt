<DOC>
<DOCNO> 164152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/soneko34.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Defterdarlığı 3 bine yakın lüks araç takibimizde 
</HEADLINE>
<TEXT>

     İstanbul Defterdarı Kadir Boy, açık bütçenin çaresinin kayıtdışıyla mücadele olduğunu belirterek, ''Kayıtdışı ekonomi ile kararlı mücadele sürdürülürse, bu yıl bütçe gelirine giren 85 katrilyon vergi gelirini 100 katrilyon lira yapmak hiç de zor değil'' dedi. 
     Boy, düzenlediği basınla sohbet toplantısında, kayıtdışı ekonomiyle mücadeleye büyük önem verdiklerini vurgularken, İstanbul'da 3 yıl boyunca 100 bin kişinin kayıtlı mükellef haline getirildiğini belirtti. 
     2002 yılında ana rotalarını kayıtlı olup da çok düşük beyanda bulunanlara yönelttiklerini ve bu kapsamda sektörel dikey denetime başladıklarını anlatan Boy, ''Bu yıl 24 Nisan'dan itibaren İstanbul genelinde 50 ayrı sektör ve alt sektörlerde görülmedik büyük bir denetim başlattık. Denetimlerimiz, bu sektörlerdeki 200 bin civarındaki mükellef ve vergi barışından faydalanmayan mükellef üzerinde yoğunlaştı'' dedi. 
     Sektörel denetimlerde önceliklerinin eğlence mekanları olduğunu ifade eden Boy, 350-400 civarındaki eğlence mekanlarının 70-80 kadarının her hafta denetlenerek hasılatlarının belirlendiğini söyledi. Bazı eğlence mekanlarının vergi barışından faydalandığına işaret eden Boy, ''Demek ki, orada tuttuğumuz yol, belirlediğimiz yöntem doğruymuş'' diye konuştu. 
     Boy, gece aleminin etrafındaki otopark, sanatçı, manken ve serbest meslek erbabı gibi mükeleflere yönelik denetimlerin sürdüğünü ifade ederek, şunları kaydetti 
     ''Bazı kesimlerin mafyalaşmış dediği şeyleri biz kabul etmiyoruz. Türkiye'de devlet varsa, mafya kesinlikle yoktur. Hiçbir korkumuz yoktur. 2 bin 300 civarında otopark çok yakın markaj takibimizde. Hergün kedi-fare gibi denetim yapmak yerine, kalıcı kayıtlılık yaratma anlayışıyla eğlence mekanları ve etrafındaki otoparkları kayıtlı nizama sokuyoruz. Orada affımız, yumuşak yüzümüz yok.'' 
     
     ''LÜKS ARAÇLAR TAKİBİMİZDE'' 
     Otoparklara 2002'de 142 milyar, bu yılın beş ayında 160 milyarlık usul cezası kestiklerini bildiren Boy, ''gayemiz usul cezası kesmek değil, adam etmek, tımar etmek, vergi gelirini artırmak'' dedi. 
     Kadir Boy, ses sanatçısı, manken, manken ajansları ve yapımcı firmalar nezdinde yaptıkları denetimler sonucunda 82 mükellefin kendi beyanlarında yüzde 100 farklılık tespit ettiklerini söyledi. 
     Mercedes, Ferrari, Jaguar, Porsche gibi yabancı menşeli araçların vergi borçlarını takip ettiklerini belirten Boy, ''İstanbul'da şu anda 3 bine yakın lüks araç yakın takibimizde'' diye konuştu. 
     Düşük beyana ilişkin Anadolu Ajansı'nın basında geniş yer bulan haberine değinen Boy, ''geçtiğimiz 2 hafta boyunca doktor ve avukat kesimine yönelik yaptığımız hasılat belirleme, ikna yöntemine davet mektuplarımıza icabet sonucu yaklaşık 3.8 trilyon liralık ilave beyan artışı yapıldı. Bunların 3.700'ü ya hiç beyanda bulanmamış ya da zarar beyan etmişti'' dedi. 
     Boy, 100 katrilyonluk bütçe gelirinin 85 katrilyonluk kısmını vergi gelirinin oluşturduğunu, geri kalanının borçla karşılanmasının öngörüldüğüne dikkat çekerek, şöyle dedi 
     ''Açık bütçenin çaresi kayıtdışı ile büyük mücadele. Kayıtdışı ekonomi ile kararlı mücadele sürdürülürse, bu yıl bütçe gelirine giren 85 katrilyonu 100 katrilyon lira yapmak hiç de zor değil. Bu 15 katrilyon daha az borçlanacağız, bir o kadar da faizle birlikte 30 katrilyon hiç borçlanmayacağız demektir.'' 
     
     HEDEF NİJERYA MI YUNANİSTAN MI 
     Kadir Boy, yüzde 10 daha fazla kayıtlılık yaratıldığı takdirde İstanbul'da 2 katrilyon civarında ek vergi toplanacağına dikkat çekti. 
     Kayıtdışı ekonomide mesafe alınınca vergi oranlarının düşürülebileceğini ve böylece ekonominin canlanacağını belirten Boy, '' Önce vergi oranlarını düşürelim sonra ekonomi canlansın demek, yanlış politika. Geçmişte iki kere denendi, toplanan vergiler düştü, kayıtdışı çoğaldı'' diye konuştu. 
     Kadir Boy, Türkiye'de kayıtdışılık oranının en az yüzde 50 olduğunu ifade ederek, şunları kaydetti 
     ''En fazla kayıtdışı Nijerya'da var. Hedef Nijerya mı, yoksa Yunanistan'ı, İtalya'yı mı yakalamak Orada kayıtdışılık oranı yüzde 30. Bizim dişimize göre ülkelerle mücadele vermek, yüzde 20 daha fazla kayıtlılık yaratmamız lazım. Böylece kapımızın dibindeki AB ülkesi Yunanistan'ı yakalarız. 
     Bu ne demek, tüm vergi nispetlerini yüzde 35-40 civarında aşağı çektiğiniz zaman bile aynı vergi hasılatını elde ediyorsun. Daha fazla reel vergi toplayalım dediğinizde de, vergi oranlarını yüzde 40 yerine yüzde 20'ye çekin, 3-5 milyar dolar civarında bir gelir artışı olsun.'' 
     
     ''İLLE VERGİ TOPLAYACAĞIZ DEMİYORUZ Kİ'' 
     Ekonomide canlılık varsa vergi toplanabileceğini vurgulayan Boy, ''Ekonomide sıkıntı, buhran varsa biz ille vergi toplayacağız diye uğraşmıyoruz ki'' ifadesini kullandı. 
     İstanbul'da denetim koordinasyon kurulunun 25 kritere göre ekonomiyi takip ettiğini bildiren Defterdar Boy, 8 ayrı kriterde ekonomide çok iyi iyileşme olduğunun görüldüğünü bildirdi. 
     Boğaz köprülerinden geçen araç sayısının Mayıs ayında Nisan ayına göre yüzde 9.12 arttığını, karşılıksız çek sayısının yüzde 29.42 azaldığını, Ocak-Mayıs döneminde binek ticari araç satışının yüzde 89.16 arttığını kaydeden Kadir Boy, ihracatta, beyaz eşya satışları ve üretiminde, meyve-sebze haline giriş yapan araç sayısında, ambarlardan mal yüklü olarak çıkan kamyon sayısında artış ve alışveriş merkezlerinde hareketlilik görüldüğünü söyledi. 
     
     VERGİ BARIŞI 
     İstanbul'da Vergi Barışı kapsamında 3.8 katrilyon lira tutarında başvuru yapıldığını anımsatan Boy, bu kapsamda bugüne kadar iki taksidin ödenmesi sonucunda 465 trilyon liranın toplandığını bildirdi. 
     Vergi Barışı ile yıl sonunda özel sektörden 2 katrilyon ve kamudan 160 trilyon lira tahsil etmeyi hedeflediklerini kaydeden Boy, ''Bu da rahat tutacak'' diye konuştu. 
     İstanbul Defterdarı Boy, geçen yıl 26 katrilyon lira tahsilat yaptıklarını ifade ederek, bu yıl ise bütçedeki 85 katrilyon vergi gelirinin yüzde 45'ine karşılık gelen 38.5 katrilyon lirayı İstanbul'un gerçekleştirme hedefi bulunduğunu vurgulayarak, şöyle devam etti 
     ''Bu hedefimizi bu hafta revize ediyoruz. Hedefimizi yükseltiyoruz. İstanbul'dan 40 katrilyon toplansın diye hedef koyacağız. Bugün itibariyle de İstanbul'da 14.5 katrilyon lira toplanmış durumda.'' Bu arada verilen bilgiye göre, geçen yıl yol, nokta ve gece denetimleri ile birlikte toplam 480 bin 451 mükellef denetlendi, 351.2 trilyon lira da kayıt altına girdi. 
     
</TEXT>
</DOC>
