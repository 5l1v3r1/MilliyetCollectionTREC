<DOC>
<DOCNO> 181997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sontur36.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Valisi "Polis, arkadaşlarını cinnet sonucu vurmuş " 
</HEADLINE>
<TEXT>

     İstanbul Valisi Muammer Güler, Beşiktaş'ta 2 trafik polisinin şehit olduğu olayın, yolsuzluk iddialarının aksine, cinnet sonucu meydana geldiğini bildirdi. 
     Güler, olayı başından beri takip ettiğini belirterek, şunları kaydetti 
     ''Yapılan inceleme ve soruşturmada olayın cinnet sonucu meydana geldiği anlaşılmıştır. Ancak olayın basına yansıyışını biraz da yadırgadım, basın olayı sanki değişik bir mizansen içerisinde kamuoyuna reyting amaçlı takdim etti gibi gördüm. Bu hem emniyet teşkilatını hem de polislerin ailesini üzen bir davranıştır. Elbette polis içinde de, toplum içinde de benzeri yanlışlıkları yapan vardır. Burada kastedilen rüşvet olayının toplumun her kesiminde geçerli olduğunu biliyoruz. Emniyet teşkilatı, kendi içindeki bu eksiklikleri sağlıklı yapısıyla ortaya çıkarmasını bilen bir kurumdur. Bu kurumun içindeki yanlışlıkları düzeltmek, yine bu kurumun ve bizlerin görevidir. Polisi toplumun dışında bir insan gibi kabul etmemek lazım. Polis de, toplumun içinden gelmiştir. Toplumun değerleri neyse polise de yansıyan odur. Bugün basında yer aldığı şekilde rüşvet gerçekten çok kötü bir şeydir, ama rüşveti alan kadar rüşveti verenin de veya rüşvet ortamını yaratan şartların da etkisini düşünmek lazım. Ama biz polisimizi bu anlamda en iyi şekilde eğitmeye, yetiştirmeye çalışıyoruz.'' Güler, toplumun kurumları ve değerleri düzeldikçe bunun diğer kurumlara da yansıyacağını vurgulayarak, ''Son olayın bir cinnet sonucu meydana geldiğini özellikle belirtmek isterim'' dedi. 
     Hayatını kaybeden polis memurlarına Allah'tan rahmet dileyen Vali Güler, polis ailelerinin acılarını paylaştığını belirtti ve emniyet teşkilatına da başsağlığı dileğinde bulundu. 
     Güler, ''Emniyet Genel Müdürlüğü'nce daha önce yapılan araştırmada rüşvet olayının daha çok büyükşehirlerde meydana geldiği'' yönündeki değerlendirmelerin hatırlatılması üzerine de, ''Elbette bu araştırmalarla sabittir. Her kurumda benzeri suçların büyükşehirlerde daha çok işlendiği ve bunun nedenlerinin de sayıldığını biliyoruz. Son olayın bu konuyla doğrudan ilgisi yoktur'' diye konuştu. 
     
</TEXT>
</DOC>
