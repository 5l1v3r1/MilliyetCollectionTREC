<DOC>
<DOCNO> 190955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sondun22.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Diana davası yeniden Paparazziler tekrar yargılanacak .. 
</HEADLINE>
<TEXT>

     Fransa'nın başkenti Paris'te meydana gelen trafik kazasında hayatını kaybeden Prenses Diana ve sevgilisi Dodi El Fayed'in fotoğraflarını çeken 3 paparazzi, ''özel yaşama müdahale'' suçundan tekrar yargılanacak. 
     Dodi'nin babası Mısırlı ünlü işadamı Muhammed El Fayed'in yaptığı son başvuru üzerine, 3 paparazzinin Paris Ceza Mahkemesi'nde yargılanacakları bildirildi. 
     Mısırlı işadamı, daha önce de paparazziler hakkında önce kazaya neden olmak, daha sonra da özel yaşama müdahale suçundan ayrı ayrı davalar açmış, ancak bu başvurularda bir sonuç elde edememişti. 
     Fransa'da yeni çıkan bir yasa, otomobilin içini, kişilerin özel yaşam alanı olarak değerlendirdiği için, yeni başvuruyla birlikte paparazziler aleyhine dava açılmasının mümkün olduğu bildirildi. 
     Jacques Langevin, Christian Martinez, Fabrice Chassery isimli foto muhabirlerinin hakkında 1 yıl hapis ile 45 bin euro para cezası istenmesi bekleniyor. 
     Mısırlı işadamının avukatı Bernard Dartevele, ''müvekkilinin haklarında dava açılan paparazzilerin cezaevine gitmesini istemediğini, sadece para cezası verilmesini istediğini'' söyledi. 
     Prenses Diana, sevgilisi ve şoförleri Henri Paul, 31 Ağustos 1997'de trafik kazasında hayatını kaybetmişti. 
     Paris Mahkemesi, 3 Eylül 1999'da verdiği kararda, şoförün alkollü araç kullanmasının kazaya neden olduğunu açıklamıştı. Mısırlı işadamı, daha önce yaptığı açıklamalarda, trafik kazasının arkasında, İngiliz gizli servisinin parmağı olduğunu iddia etmişti. 

     
</TEXT>
</DOC>
