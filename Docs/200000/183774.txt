<DOC>
<DOCNO> 183774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sontur02.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Clinton, Irak'a asker gönderilmesini destekliyor 
</HEADLINE>
<TEXT>

     Başbakan Recep Tayyip Erdoğan'ın, ABD eski Başkanı Bill Clinton'a, Türk hükümetinin Irak'a asker göndermeye sıcak baktığını bildirerek, ''Bize spesifik bir bölge verin. Orada sağlık, eğitim ve altyapı gibi konularda hizmet verelim. Oradaki insanları, Saddam'ı arar duruma düşürmeyin'' dediği belirtildi. 
     Başbakan Erdoğan'ın, Clinton ile dünyaca ünlü Burj El Arab Oteli'nin Yelken Otel 23'üncü katındaki 2305 numaralı odada gerçekleşen görüşmesi, 40 dakika sürdü. 
     Erdoğan - Clinton görüşmesinde, ağırlıklı olarak Irak ve Ortadoğu konuları ele alındı. 
     Başbakan Erdoğan, görüşmede Filistin Devlet Başkanı Yaser Arafat'ın sürgüne gönderilmesi kararının ''Kabul edilemez ve uygulanamaz'' olduğunu bildirdi. Erdoğan, Arafat'ın terör örgütleriyle bir bağlantısının olmadığını söyledi. 
     Clinton ise Arafat'ın, 2000 yılında kendisinin ABD Başkanı olduğu dönemde büyük bir fırsatı kaçırdığını, barışın sağlanmaya başladığı dönemde anarşi ve intifadayı başlattığını ve kendisinin kaybettiğini öne sürdü. 
     
     IRAK KONUSU 

     Görüşmede Irak konusu gündeme geldiğinde, Başbakan Erdoğan, Türk Silahlı Kuvvetleri'nin Irak'ta belli bir bölgede, Türk komutanın kontrolünde görev yapmasını istediklerini, hükümet olarak asker göndermeye sıcak baktıklarını söyledi. 
     Türk askerinin Afganistan, Bosna-Hersek ve Kosova'da gösterdiği başarının ortada olduğunu anlatan Başbakan Erdoğan, Türk askerinin Afganistan'dan dönmesinin ardından silahların yeniden patlamaya başladığını ve ABD'nin zor duruma düştüğünü kaydetti. Erdoğan, ''Bırakın, biz Müslüman kardeşlerimizin yanında olalım. Bize spesifik bir bölge verin. Orada sağlık, eğitim ve altyapı gibi konularda hizmet verelim. Oradaki insanları Saddam'ı arar duruma düşürmeyin'' dedi. 
     
     ''EN FAZLA ETKİSİ OLAN LİDER'' 

     Clinton ise Bush yönetimi üzerinde en fazla etkisi olacak dünya liderinin Erdoğan olduğunu kaydederek, fikirlerini Bush yönetimi ile paylaşmasının, bölge barışı ve istikrarı açısından önem taşıdığını belirtti. Clinton, Türkiye'nin, demokratik yapısıyla Ortadoğu'da barış ve istikrarın sağlanması konusunda en büyük aktör konumunda olduğunu da ifade etti. 
     Başbakan Erdoğan, Clinton'u Türkiye'ye davet etti. Clinton da, en kısa sürede Türkiye'yi ziyaret edeceğini belirtti. 
     
     SORULAR 

     Görüşme sonrasında Clinton, soruları yanıtsız bırakırken, Erdoğan, gazetecilerin sorularını yanıtladı. 
     Clinton'ın, tecrübelerini kendilerine objektif olarak aktardığını ifade eden Erdoğan, ''Bizim de düşüncelerimizle örtüşen, onların da bizim düşüncelerimizi aynen benimsedikleri, bunun ABD yönetimiyle gayet olumlu gelişmelere neden olabilecek düşünceler olduğunu söyledik'' dedi. 
     Türkiye'nin Irak'a asker göndermesiyle ilgili olarak Clinton'ın düşüncesinin sorulması üzerine, Erdoğan, bu konulara girmediklerini, bu konuda Türkiye'nin tavrının belli olduğunu ifade etti. 
     Parlamentonun açılmasıyla birlikte Bakanlar Kurulu olarak kararlarını belirleyeceklerini belirten Erdoğan, parti grubunun görüşlerini de aldıktan sonra Milli Güvenlik Kurulu'nun MGK son toplantısındaki kararlarını da dikkate alarak yol haritasını çizeceklerini kaydetti. 
     
     ''UZUN VAKİT YOK...'' 

     Clinton'ın, Türk Silahlı Kuvvetleri'nin Afganistan, Bosna-Hersek ve Kosova'daki başarısını Irak'ta da tekrarlamak suretiyle çok güzel bir örnek ortaya koyabileceğini söylediğini anlatan Erdoğan, eski ABD başkanının, Türkiye'nin Irak'a asker göndermesini desteklediğini ifade etti. 
     Bir başka soru üzerine de Başbakan Erdoğan, Irak'a asker gönderme konusunda karar vermek için çok uzun bir vakit olmadığını belirtti. 
     Erdoğan, dün yapılması planlanan ve Erdoğan'ın Abu Dabi'deki temasları dolayısıyla ertelenen, IMF Başkanı Horst Köhler ile görüşmesinin, büyük ihtimalle yarın saat 08.00'de gerçekleşeceğini bildirdi. 
     Fenerbahçe-Galatasaray derbi maçının bugün oynanacağını hatırlatarak sarı-lacivert kravatının Fenerbahçe'ye şans getirip getirmediğini soran bir gazeteciye ise Erdoğan, ''İnşallah... Karşılaşmayı televizyondan izlemeyi düşünüyorum'' karşılığını verdi. 
     
</TEXT>
</DOC>
