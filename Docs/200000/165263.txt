<DOC>
<DOCNO> 165263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/guncel/agun.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AFP de Ned Hoca'nın tuzağına düştü .. 
</HEADLINE>
<TEXT>

'Yaz okulunda skandal' haberiyle yakaladığı şöhreti kaybetmekten korkan Nedim Uzun, önce basına haber verip fuhuşa çıktı, sonra 'ameliyat oldum' dedi. Son bombası travesti oğlu Ece'ydi. Uzun'un yalanlarına AFP bile kandı 
     ELİF KORAP İstanbul 

     Erdek'te bir yaz okulunda erkek öğrencilerini travesti kılığına sokan Nedim Uzun, "Yaz okulunda skandal" haberiyle Türkiye'nin gündemine oturmuştu. Haberin getirdiği büyük yankı nedeniyle adını milyonlara duyuran Nedim Uzun, bu durumdan hoşlandığı için daha sonra bizi arayıp "Tarlabaşı'na çıkayım. Gizlice çekin, fuhuş yapıyor diye haber yapın" dediğinde kabul etmedik. Sonra "Travesti öğretmen fuhuş yapıyor" haberlerini gazetelerde okuduk, televizyonlarda izledik. Derken "Ameliyat oldum" diyerek yine aradı. Raporunu sorduk, yoktu. Ameliyat olduğunu kanıtlayan bir belge olmamasına rağmen gazete, dergi ve televizyonlarda ameliyat olduğu haberlerini de okuduk ve izledik. 
     
     ŞÖHRETİ ÇOK SEVDİ 
     Uzun, son olarak da "Bir oğlum var" diye ortaya çıktı. Bu sefer yalnız Türk medyasını değil, dünyada binlerce abonesi bulunan AFP'yi de Agence France Presse kandırmıştı. AFP, ameliyatla kadın olan ve bir oğlu bulunan Türk travestinin öyküsünü binlerce abonesine geçti. Ve bu konu Türk gazetelerinde yer aldı, hatta manşet oldu. Nedim, bu kez söylediklerinin yalan olduğunu iddia ediyordu. "Sözüne güvenmeyiz" deyip yine rapor istedik. Ameliyat olmadığına dair raporu Opr. Dr. Kürşat Aksu verdi. 
     
     'BEN Mİ SUÇLUYUM ŞİMDİ ' 
     20.06.2003 tarihli raporda, "Yapılan fizik muayenede elde edilen bulgularla transeksüel cerrahi geçirdiğine ait bulgu izlenmedi" ifadeleri yer aldı. Sonra oğlu olduğunu öne süren kişiyle kimliklerini karşılaştırdık. Ana baba isimleri birbirini tutmuyordu. Üstelik Uzun'un hiç çocuğu yoktu. Oysa bazı haberlerde Nedim'in oğlunun adını sakladığı belirtiliyordu. Bu kez her şey belgelerle ortadaydı... Uzun, "Bütün medyayı ve hatta dünyaca ünlü bir haber ajansını kandırdık" diyordu. Nedim Uzun, yalanlarının gerekçesini şöyle anlattı "Ben kadın filan olmadım. Ece Soylu da benim oğlum değil. AFP'den röportaja geldiklerinde arkadaşım Ece'nin oğlum olduğunu söyledim. Böyle hazine bulmuş gibi gözleri parladı. İspat mispat istemediler. Ben mi suçluyum Allah aşkına. Araştırma yapsalar ya. Ben kadın oldum dedim, hemen atladılar. Rapor nerede diye sormadılar bile. Ben o kadar dalga geçtim ki bunlarla. Yani ben maymun oldum desem, maymun oldu diye haber yapacaklar. İsteseler kimliklerimizi inceleyebilirlerdi. Sonra oğlum olduğunu, ameliyatla kadın olduğumu yazdılar. Hayatımı kurtarmak için bunları yaptım. Çünkü bu ülkede travestiyseniz iş bulamıyorsunuz, karnınızı doyuramıyorsanız. Kimseyi zor duruma düşürmek istemezdim ama bunun için onları kullanmam gerekiyordu. Çok güzel kullandım onları ve kullanarak da istediğim yere geldim." 
     

</TEXT>
</DOC>
