<DOC>
<DOCNO> 185111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sondun08.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta petrol boru hatlarına özel polis gücü... 
</HEADLINE>
<TEXT>

     Irak'ın kuzeyindeki ham petrol borularını korumak amacıyla özel polis birliği oluşturuluyor. 
     Amerikalı Yarbay Randy George, AFP muhabirine verdiği demeçte, bölgedeki petrol boru hattının sık sık sabote edildiğini hatırlatarak, ''Enerji kaynakları ve altyapı tesislerini korumak amacıyla Iraklılardan özel birlikler oluşturuyoruz'' dedi. 
     Yarbay, polis gücünün, eski askerlerden oluşturulacağını ve ittifak askerlerince eğitileceğini söyledi. 
     Uygulamaya Musul'da başlandığı ve eski polis, eski asker ve aşiret üyelerinden oluşturulan birliğe eğitim verilmekte olduğu belirtildi. 
     Irak'ın kuzeyinde Türkiye sınırına kadar 500, Suriye sınırına kadar da 480 km uzunluğunda petrol boru hattı bulunuyor. Hattın saldırılardan korunması meselesi, ABD'nin oluşturduğu yönetimin başını ağrıtıyor. 
     
</TEXT>
</DOC>
