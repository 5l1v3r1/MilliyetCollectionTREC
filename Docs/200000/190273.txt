<DOC>
<DOCNO> 190273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/ekonomi/eko01.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'TL kararı iyi şeyler getirir' 
</HEADLINE>
<TEXT>

   Maliye Bakanı Unakıtan, dövizle alışverişi yasaklayan ve sermaye giriş çıkışlarını kontrol altına alacak olan taslak için 'İyi şeyler getirecek' dedi 
      ANKARA Milliyet 
   
   Maliye Bakanı Kemal Unakıtan, "Türk parasının kıymetini koruma karar taslağı neler getiriyor " sorusuna "Hazineden Sorumlu Devlet Bakanlığı çalışmalarını sürdürüyor. Yapılan bu düzenlemenin muhakkak ki bir nedeni var. Hükümet, bütçesi için iyi şeyler düşünüyor" yanıtını verdi. 
   Başbakan Yardımcısı Abdüllatif Şener ise, "Bazı bürokratik kademelerdeki müzakereler arasında geçmiş olan konular" diye değerlendirdiği çalışma için şunları söyledi 
   
   'Siyasi karar verilmeli' 
   "Bu siyasi karar organının vereceği kararla oluşur. Siyasi karar organının bu konuda bir şeyler yapılmasına ihtiyaç duyması dahi bu konuda siyasi kararın verilmiş olmasına bağlı." 
   Türk Parasının Kıymetini Koruma Kararı hakkındaki değişiklik taslağında yurtiçinde yerleşiklerin alışverişlerde döviz kullanımını yasaklanmasını ve yurtdışına sermaye transferinde bildirim zorunluluğunun 50 bin dolardan 15 bin dolara indirilmesini öngörüyor. 
   
   Tepkiler    1 - Dövizle alışverişlerin sona erdirilmesinin öngörülmesi otomobil firmalarını da ilgilendiriyor. Bazı firmalar, karar çıkarsa dövizle açıkladıkları fiyatları Türk Lirası'na TL çevireceklerini, ancak sürekli oynamalar yapılması gerekeceğini belirtti. Bazı firmalar ise dövizle fiyat verilmesine karşın, alışverişin o günkü kurla TL cinsinden yapıldığını belirtti. Bu firmalar, karar dövizle fiyat listesi düzenlenmesini kısıtlarsa yeniden değerlendirme yapacaklarını belirtti. 
   
   2 - Türk Parasının Kıymetini Koruma Kararı'nda öngörülen değişiklik giyim firmalarını etkilemeyecek gibi görünüyor. Çünkü sektördeki yabancı markalar ürünlerini TL üzerinden fiyatlandırıyor. Firmalar tüketicilerin TL kazandığını, dövizle fiyatlandırma yaparak kafa karıştırmak istemediklerini belirtiyor. Ayrıca firmalar etiketlerde döviz kullanıldığında kurdaki günlük değişimler nedeniyle fiyatların her gün değişeceğini bunun da müşteriyi bir nevi kandırmak olacağını anlatıyor. 
   
   3 - Değişiklik taslağıyla dövizle gayrimenkul alım satımı ve kira sözleşmesi yapılması da yasaklanıyor. Turyap Yönetim Kurulu Başkanı Azim Sarıbay, dövizdeki ani yükseliş döneminde birçok sözleşmesinin fesh edildiğini hatırlatarak şöyle dedi "Sektör açısından TL ile kira sözleşmesi yapılmasını tercih ederiz. Keşke tüm sözleşmeleri TL ile yapabilsek. Ama yüksek gelir grubunun oturduğu semtlerde alım satımlarda ve kira sözleşmelerinde TL neredeyse hiç kullanılmıyor." 
   
   
</TEXT>
</DOC>
