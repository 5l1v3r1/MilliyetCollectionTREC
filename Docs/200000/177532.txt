<DOC>
<DOCNO> 177532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sontur41.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti'li Şirin'den Bakan Pepe'ye 2B soruları... 
</HEADLINE>
<TEXT>

     AK Parti İstanbul Milletvekili Emin Şirin, Çevre ve Orman Bakanı Osman Pepe'ye bir mektup göndererek, Başbakan Recep Tayyip Erdoğan'ın ''Aynen Köşk'e gönderileceğini'' açıkladığı kamuoyunda 2b olarak bilinen yasa ile ilgili bazı sorularına yanıt istedi. Şirin, yasanın yeniden oylanması sırasında kullanacağı oyun rengini bu yanıtlara göre kararlaştıracağını bildirdi. 
     Şirin, mektubunda, Cumhurbaşkanı Ahmet Necdet Sezer'in yasayı referanduma götürmesi olasılığına karşı aynı sonucu elde edebilecek başka alternatiflerin olup olmadığının incelenmesinde yarar olduğunu kaydetti. Şirin, mektubunda, Prof.Dr. Hayri Domaniç'in bir yazısında ''O yerdeki binalar devlete aittir. Anayasa'yı değiştirmeden dilediğine satar. Evet, önce devlete mal etme işlemini yapar, sonra satışa çıkarır. Böylece hem kamu vicdanı tatmin edilmiş, hem de potansiyel orman katillerinin gözü korkmuş olur'' dediğini aktardı. Bu ve benzeri görüşlerin incelenmesinde yarar olduğunu kaydeden Şirin, ''Neticesi kesin belli olmayan bir referandum riskini göze almadan önce bu fikre benzer alternatifler tetkik edilecek midir '' diye sordu. 
     Arazilerin satışından elde edilecek gelirin ne şekilde kullanılacağı sorusuna da yanıt isteyen Şirin, yasaya, kaynakların kullanımı ile ilgili bir madde konulması gerektiğini ifade etti. 
     AK Parti'li Şirin mektubunu, ''Bu iki hususun tetkik edilerek cevaplandırılmasını, oyumuzun rengini kararlaştırabilmek açısından arz ederim'' diyerek tamamladı. 
     
</TEXT>
</DOC>
