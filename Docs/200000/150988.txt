<DOC>
<DOCNO> 150988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/soneko02.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi barışı için son 3 gün... 
</HEADLINE>
<TEXT>

     Vergi barışı uygulamasından yararlanacaklar için son 3 güne girildi. 
     Uygulamaya yönelik başvuru süresi Pazartesi günü mesai saati bitiminde sona erecek. 
     Vergi Barışı Kanunu uyarınca 27 Şubat 2003 tarihinde başlayan ve 31 Mart tarihinde sona ermesi öngörülen başvuru süresi, 2003 yılı Bütçe Kanunu'na konulan bir hükümle 21 Nisan'a uzatılmıştı. 
     Bu çerçevede, vergi barışından yararlanacak mükellefler, Pazartesi akşamına kadar vergi dairelerine bir dilekçe ile müracat edecek ve verginin ilk taksidini yatıracak. 
     
     VERGİ DAİRELERİ HAFTA SONU DA AÇIK 

     Bu arada vergi barışı nedeniyle vergi daireleri Türkiye çapında bugün ve yarın da açık olacak. 
     Vergi dairelerindeki çalışma saatleri ise her ilde Defterdarlıklarca düzenlenecek. 
     Ankara Defterdar Vekili Cemal Boyalı, başkentteki vergi dairelerinin hafta sonu sabah 09.00'da çalışmaya başlayacağını ve akşam 18.00'e kadar açık kalacağını bildirdi. Boyalı, gelen mükellef olursa vergi dairelerinin 18.00'den sonra da işlemler bitene kadar hizmet vermeye devam edeceğini söyledi. 
     Cemal Boyalı, başkentte dün akşam itibarıyle vergi barışından yararlanmak için 280 bin mükellefin başvuruda bulunduğunu, buradan sağlanacak verginin de 670 trilyon lira olarak hesaplandığını ifade etti. 
     
     ÇELİK SÜRE UZATILMAYACAK. MÜKELLEFLER FIRSATI KAÇIRMASIN 

     Gaziantep Defterdarı İsmail Çelik, Vergi Barışı Yasası'ndan faydalanmak için Gaziantep'te bugüne kadar 68 bin mükellefin başvuruda bulunduğunu belirterek, ''böyle fırsat bir daha zor gelir, tarihi fırsat en iyi şekilde değerlendirilmeli'' dedi. 
     Çelik, yaptığı açıklamada, Yasadan faydalanmak için 27 Şubat ve 18 Nisan tarihleri arasında ilde 68 bin mükellefin başvuru yaptığını, bu başvuruların, bu yılın cari ödeme dönemlerinin taksitlerini yatırması şartı ile kabul edileceğini, 27 Mart ve 21 Nisan 2003 tarihleri arasında ödenmesi gereken vergilerin yatırılmadığının tespiti halinde, mükelleflerin bu yasadan faydalanamayacağını söyledi. 
     Yaşanan ekonomik krizler nedeniyle çok sayıda vergi mükellefinin yükümlülüğünü yerine getiremediğini ifade eden Çelik, şöyle konuştu 
     ''Türk halkı vergi ödemeyi ibadet sayan bir millettir. Yasaya bu nedenle büyük ilgi gösterildi. Vergi Daireleri 21 Nisan Pazartesi, mesai saati bitimine kadar başvuruları kabul edecekler. Yığılma olması halinde bile, mükellefin başvuruları mutlaka işleme konacak, kimse geri çevrilmeyecek.'' Çelik, Vergi Barışı Yasası'nden faydalanmak için 68 bin mükellefin, 76 trilyon 55 milyar liralık borcunu taksitlendirdiğini, sürenin uzatılmasının söz konusu olmadığını, Pazartesi gününe kadar bu rakamın daha da artacağını tahmin ettiklerini sözlerine ekledi. 
     





</TEXT>
</DOC>
