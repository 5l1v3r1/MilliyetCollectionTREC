<DOC>
<DOCNO> 154432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/soneko05.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmaray için kredi arayışına hız verildi... 
</HEADLINE>
<TEXT>

     İstanbul'un kentiçi ulaşım problemine uzun vadede kalıcı çözüm sağlamak amacı ile yapımı planlanan ''Marmaray'' sistemi konusundaki kredi arayışlarına hız verildi. 
     Edinilen bilgiye göre, 1.3 kilometre uzunluğundaki kesimin yapımı finansmanını karşılayan Japon JBIC'den sonra sistemin önemli bir bölümünü oluşturan banliyö hatlarının yapımının da Avrupa Yatırım Bankası AYB kaynaklarından kredi olarak karşılanması öngörülüyor. 
     Bu konuda Hazine Müsteşarlığı ile Avrupa Birliği'nin finans kuruluşu olan Avrupa Yatırım Bankası arasında başlatılan müzakerelerin olumlu sonuçlanması halinde krediye önümüzdeki yıl içinde işlerlik kazandırılacak. 
     700 milyon dolar tutarında AYB kredisi ''banliyö hatlarının iyileştirilmesi'' çalışmaları için harcanacak. Toplam 63 kilometre uzunluğundaki mevcut banliyö hatlarının iyileştirilerek tüp geçit sistemine entegrasyonunu sağlayacak proje kapsamında 37 adet mevcut istasyonun yenilenme çalışmaları da yeralacak. 
     
     İLK KREDİ JBIC'DEN 
     ''Marmaray'' sisteminin yapımına yönelik 1 milyar dolarlık ilk kredi geçtiğimiz yıllarda Japon JBIC ile yapılan anlaşma çerçevesinde sağlanmıştı. Uzun vadeli bir ödeme sürecinde çok uygun koşullarda sağlanan kredinin ilk 50 milyon dolarlık kısmı projenin müşavirlik ve kontrolörlük çalışmaları için harcanmıştı. Kredinin geri kalan kısmı ise Japon inşaat firmalarının da içinde yeralacağı tüp geçidin yapımı için harcanacak. ''Marmaray'' sistemi içinde yeralan 1.3 kilometre uzunluğundaki tüp geçit ihalesinin bu yıl sonuçlandırılması bekleniyor. 
     2006 yılında tüm üniteleri ile hizmete girmesi planlanan sistem 70 bin adet yolcu taşıma kapasitesine sahip olacak. 
     
</TEXT>
</DOC>
