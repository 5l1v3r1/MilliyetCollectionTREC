<DOC>
<DOCNO> 152510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/spor/ydilmen.html </URL>
<DATE> 2003/04/26/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Bir öneri 
</HEADLINE>
<TEXT>

     Ancak ortada kaybedilen 1 ay var. Ligden erken kopmak bir avantajdı. Ancak Fenerbahçe bu avantajı kullanamadı. 
     Neydi avantajı Öncelikle yeni teknik adam hemen bulunacaktı. Gelecek hoca, takımı kalan maçlarda izleyecek, eksikleri tespit edecek ve gelecek sezonun projelerini şimdiden hayata geçirecekti. Tabii ki, Ersun Yanal ile anlaşmadılarsa. 
     Gelecek sezon, Fenerbahçe için bir çıkış yılı olmalı. Göreve başlayacak teknik direktör şanslı... Çünkü bundan daha kötü bir Fenerbahçe asla olmayacaktır. Kazanamayıp, sadece mücadele etse bile alkış alacaktır. 
     Şimdi gündemdeki isimlere bir bakalım... Ersun Yanal, Türkiye Ligi'ni iyi bilen, ciddi takımlarda kendini ispatlamış bir isim. Fenerbahçe'ye faydalı olur... Artıların yanında, abartılı şekilde ofansif oynatmasına karşın. 
     Ben ve Oğuz Çetin, camianın insanlarıyız. Ancak bizden sonra göreve gelecek insanların yolunu biraz kapatmış olduk. Yoksa Aykut Kocaman, Metin Türel gibi bir hocanın yardımcılığını yaptı. İki yıldır da İstanbulspor'da başarılı. Bu Fenerbahçe için yeterli bir geçmiştir. 
     Fernandez, Tigana ve Troussier gibi isimler de konuşuluyor. Çok iyi tanımadığım için, yorum yapmam yanlış olur. 
     Şu anda ne yaptığını bilmediğim, hatta nerede oturduğundan bile haberimin olmadığı, bir antrenör adayım var. Osieck... Hani taktik bilmeyen, sadace antrenman yaptırmayı bilen diye suçlanan Osieck. Alman hocanın görev yaptığı döneme bir bakacak olursak, belki de Fenerbahçe tarihinin, alkışlarla ikinci olan tek takımıyla karşılaşırız. 
     Osieck, yıllarca süren Beşiktaş üstünlüğüne son veren antrenördü. Düzgün kişiliği, inanılmaz disiplini, futbolcular arasında ayrım yapmaması ve Türkiye futbolunu, daha da önemlisi Fenerbahçe'yi tanıması büyük avantaj. Bence Samandıra'daki vurdum duymazlığı sona erdirecek tek isim. Fenerbahçe'nin Osieck ile büyük işler yapacağına inanıyorum. Tabii bu benim görüşüm... 
     Not Bu arada Osieck zamanında 6 ay kadro dışı kalmıştım. 
     
     Ayıp değil 
     Nouma'nın tombala çekmesi ayıp değil... Bir futbolcunun poposunu göstermesi ayıp değil... Elini sokmadan tombala çekmesi ayıp değil... Orta işaret parmağıyla hareket yapması ayıp değil... Seyircilerin ana avrat küfür etmesi hiç ayıp değil. Bunlar ayıp değilse, "AYIP" ne demek acaba 
     
Biraz saygı      Var sayalım Milli Takımımız, Dünya Kupası'nda üçüncü değil de sonuncu oldu. Yine var sayalım ki, Avrupa Şampiyonası Elemeleri'nde sonuncuyuz ve iddiamız kalmadı. Ancak Şenol Güneş, 70 milyon nüfuslu ülkenin Ay - Yıldızlı takımının teknik direktörüdür. Yani hepimizin antrenörüdür. Antalya'da 15 dakika ayakta bekletmek saygısızlığın en büyüğüdür. Oraya geldiği anda, herkesin yerini vermesi için yarışması gerektirdi. Biraz saygı lütfen... 
     
Anılar      Galatasaray ile Beşiktaş arasında oynanan bir derbi maçında hakem Recep'i kırmızı kartla oyundan atıyor. 
     Karta sinirlenen Metin Tekin, hakeme soruyor, "Neden attın hocam " 
     Hakemin cevabı net "Küfür etti, o yüzden." 
     Metin dayanamıyor "O zaman 30 bin kişiyi de atsana." 
     
     
     


SPOR 





























</TEXT>
</DOC>
