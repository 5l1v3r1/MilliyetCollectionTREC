<DOC>
<DOCNO> 156695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sontur19.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
kaş'ta , yamaç paraşütü yapan Rus gencinin cesedi bulundu 
</HEADLINE>
<TEXT>

     Antalya'nın Kaş İlçesi'nde yamaç paraşütü yapan ve yarı yolda iniş yaptığı bildirilen Rus paraşütçü Alexei Chakine, ölü bulundu. 
     Alınan bilgiye göre, yamaç paraşütü yapmak için dün Asas Dağı'na çıkan ve bilinmeyen bir nedenle yarı yolda Yeniköy civarında iniş yapan 20- 25 yaşlarındaki Alexei Chakine adlı Rus paraşütçü, paraşütünü topladıktan sonra telsizle, birlikte geldiği arkadaşlarına indiğini haber verdi. 
     Daha sonra kendisiyle bağlantı kuramayan Chakine'nin arkadaşları jandarmaya haber verdi ve bunun üzerine jandarma ekipleri, Arama Kurtarma Timi AKUT ile paraşütçüler dün geceden itibaren arama çalışması başlattı. 
     Bir helikopterin de katıldığı arama çalışmaları sonucu bugün Rus paraşütçünün yeri belirlendi ve AKUT ile jandarma ekiplerinin karadan çalışmasıyla Alexei Chakine'nin cesedine ulaşıldı. 
     Arama çalışmasına katılan AKUT Akdeniz Birim Lideri Yılmaz Sevgül, Rus paraşütçünün cesedinin, iniş yaptığı yerden yaklaşık 300 metre aşağıda bulunduğunu kaydetti. Sevgül, paraşütçünün vücudunda çeşitli yaralar bulunduğunu ve su kaybından ölmüş olabileceğini tahmin ettiklerini bildirdi. 
     Alexei Chakine adlı paraşütçünün cesedinin, savcının olay yerinde yapacağı incelemenin ardından dağdan indirileceği öğrenildi. 
     
</TEXT>
</DOC>
