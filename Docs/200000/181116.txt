<DOC>
<DOCNO> 181116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sontur25.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapusuz "Seçim süreci noktalandı, bitti" 
</HEADLINE>
<TEXT>

     AK Parti TBMM Grup Başkanvekili Salih Kapusuz, Yargıtay'da DEHAP hakkında verilecek kararla ilgili, "Bundan sonra geri dönüş olmaz. Seçim süreci noktalandı, bitti, suçlularla ilgili başka bir süreç işleyecek" dedi. 
     Kapusuz, Parlamento'da gazetecilerle düzenlediği sohbet toplantısında son gelişmelere ilişkin soruları yanıtladı. DEHAP'ın sahte belgelerle seçimlere katıldığı kararının kesinleşmesi durumunda seçimlerin iptali ya da bazı milletvekillerinin yerine yenilerinin getirilip getirilmemesi konusundaki sorular üzerine Kapusuz, çıkacak kararı bilemediğini, ancak her kararda Türkiye'yi düşünmek gerektiğini söyledi. Hukuk temel alınarak, Türkiye'nin gerçeklerinin değerlendirilmesi gerektiğini ifade eden Kapusuz, "Bundan sonra geri dönüş olmaz. Bu süreç noktalandı, bitti" dedi. 
     Kapusuz, "Suç işleyenler varsa cezalandırılır ama bu seçimi etkilememeli. DEHAP olayı ile seçimlerin ilişkilendirilemeyeceğini düşünüyorum, bunu iddia ediyorum" diye konuştu. 
     Bir soru üzerine Kapusuz, Siirt seçimlerinde yasal itiraz süreleri sona ermeden itiraz yapıldığını ve ondan sonra seçimlerin iptal edildiğini de söyledi. 
     
</TEXT>
</DOC>
