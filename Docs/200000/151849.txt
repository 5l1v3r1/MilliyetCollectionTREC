<DOC>
<DOCNO> 151849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sondun35.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin'de siyasi kriz çözüldü 
</HEADLINE>
<TEXT>

     Filistin lideri Yaser Arafat ile Başbakan Mahmud Abbas Ebu Mazen arasındaki kriz çözülürken, liderler reform kabinesi konusunda anlaşmaya vardılar. 
     Arafat'ın yardımcılarından Tayyip Abdürrahim, Mısır Cumhurbaşkanı Hüsnü Mübarek'in krizin çözümü için Batı Şeria'ya gönderdiği Ömer Süleyman'ın son dakika girişimleri sonucunda, ''Arafat ile Ebu Mazen'in aralarındaki farklılıkları'' giderdiklerini söyledi. 
     Abdürrahim, varılan anlaşmaya göre, Abbas'ın İçişleri Bakanlığı'nı üstleneceğini, krizin nedeni olan Muhammed Dahlan'ın ise güvenlik işlerinden sorumlu olacağını söyledi. 
     Abbas'ın eski Gazze güvenlik şefi Dahlan'ı İçişleri Bakanlığı'na aday göstermesi, Filistin yönetiminde gerginliğe yol açmıştı. Abbas'ın, kabine listesini sunması için gereken süre bugün sona eriyordu. 
     





</TEXT>
</DOC>
