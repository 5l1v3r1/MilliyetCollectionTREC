<DOC>
<DOCNO> 189775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/siyaset/siy04.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat elçimize yeni zırhlı araç... 
</HEADLINE>
<TEXT>

   Bağdat Büyükelçiliğimizin koruma personeli 10 özel harekatçıyla takviye edilecek. Ayrıca Bağdat'a özel makineli tüfekler ve çelik yelekler götürüldü 
      TOLGA ŞARDAN 

   
   Türkiye'nin Bağdat Büyükelçiliği'nde geçen hafta meydana gelen saldırının ardından bölgeye giden keşif heyeti korumaların artırılmasına karar verirken, saldırıda 200 kilogramlık patlayıcı kullanıldığı saptandı. 
   Genelkurmay Başkanlığı'na bağlı özel bir uçakla Bağdat'a giden keşif ekibi önceki gece döndü. Emniyet Genel Müdürlüğü Özel Harek t Daire Başkanı Behçet Oktay'ın yanı sıra Dışişleri Bakanlığı'ndan bir mimar ve Bayındırlık Bakanlığı'ndan bir mühendisin yer aldığı ekip ihtiyaçları belirledi. 
   Saldırı sonucu elçiliğin giriş kapısının önündeki çukurda inceleme yapan ekip, asfaltta 1.5 metre derinliğinde çukur açıldığını gördü. Patlamanın şiddetiyle binanın büyük bölümünün kullanılamaz hale geldiği, koruma polislerinin olaydan önce yol kenarına yerleştirdikleri beton koruma bloklarının patlamanın şiddetini azalttığı anlaşıldı. 
   
   Ferda Paksüt yurda döndü 
   Büyükelçiliğin altısı özel harek tçı sekiz koruma polisi tarafından korunduğu, bu görevlilerin 24 saat işbaşında olduğu göz önüne alınarak, koruma personeli takviyesine karar verildi. Bu kapsamda 10 özel harekatçının daha Bağdat'a gönderilmesi, Büyükelçi Osman Paksüt'ün büyükelçilik dışına çıkışlarında öncü ve artçı koruma alacağı belirtildi. 
   Dışişleri Bakanlığı'nın yeni zırhlı araç alınmasına karar verdiği Paksüt'ün eşi Ferda Paksüt de, saldırının ardından heyetle birlikte Ankara'ya döndü. Bağdat'a koruma polislerinin kullanması için götürülen silah ve teçhizatın arasında özel makineli tüfekler ve çelik yelekler yer aldı. 
   
   
   
</TEXT>
</DOC>
