<DOC>
<DOCNO> 191008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/soneko31.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Arıoğlu Vergideki artışı kim belirleyecek Bizler mi, onlar mı 
</HEADLINE>
<TEXT>

     Gelirler Genel Müdür Vekili Osman Arıoğlu, Motorlu Taşıtlar Vergisi MTV tutarlarının 2004'de yüzde 100 artırılacağı iddialarıyla vatandaşın kafasının neden karıştırılmak istendiğini anlayamadığını söyledi. 
     Arıoğlu, 2004 yılı bütçesinde Motorlu Taşıtlar Vergisi'nden 1 katrilyon 635 trilyon lira gelir öngörüldüğünü, bu yıl ek vergiyi ödeyenlere yapılacak 650 trilyon liralık iadenin de bunun içinde olduğunu belirtti. Osman Arıoğlu, ''Vergideki artışı kim belirleyecek Bizler mi, onlar mı Rakamlar ortada. Hala vergi tutarlarının yüzde 100 artırılacağı nasıl iddia ediliyor, anlamak mümkün değil'' dedi. 
     Bu konudaki değerlendirmelerde Maliye Bakanı Kemal Unakıtan ile kendisinin açıklamaları arasında çelişki olduğunun da ileri sürüldüğünü hatırlatan Arıoğlu, ''Sayın Bakan ile benim açıklamalarım arasında da hiç bir farklılık yok. Bütçe tekniğinden anlayan ve bütçenin B cetveline bakan herkes bunun böyle olduğunu görecektir. Analitik bütçeye geçildiğini bilen ve bütçeye bakan kişi, 650 trilyonluk iadenin de gelir bütçesi içinde yer aldığını görür'' diye konuştu. 
     
     SİSTEM DEĞİŞTİ 
     Motorlu taşıtlar vergisine ilişkin değerlendirmelerde yeni bütçeleme sisteminin gözardı edildiğini de kaydeden Gelirler Genel Müdür Vekili, şöyle devam etti 
     ''Eski sistemde, bütçe gelirleri gelir kaleminde, KDV ve vergi idaleri ile reddiyatlar red ve iadeler olarak bütçenin harcama kaleminde gösteriliyordu. 
     Analitik bütçeleme sisteminde ise KDV iadesi ve reddiyat kalemleri, motorlu taşıtlarla ilgili mahsuplar gelir bütçesine ilişkin B cetvelinde bulunuyor. KDV iadeleri KDV'nin altında, ek motorlu taşıt vergisine ait mahsup ve iadeler de motorlu taşıtlar vergisinin altında yer alıyor. 
     Bütçeye bakan, ek vergiye ilişkin olarak B cetveline 700 trilyon rakamının konulduğunu görür. Bütçe hazırlanırken iade tutarı tam kesinleşmediği için bütçeye 700 trilyon lira konuldu. Şimdi belirlenen rakamlara göre 650 trilyon liralık bir iade olacak. Bu tutar da, 1 katrilyon 635 trilyon liralık gelirin altında iade şeklinde belirtiliyor. Bu konuda değerlendirme yapmadan önce sanıyorum analitik bütçelemenin ne olduğu öğrenilmeli.'' 
     
</TEXT>
</DOC>
