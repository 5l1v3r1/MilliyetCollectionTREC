<DOC>
<DOCNO> 160590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sonspo22.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Korkmaz Terim- Lucescu karşılaştırması yanlış... 
</HEADLINE>
<TEXT>

     A Milli Futbol Takımı oyuncuları Galatasaraylı Bülent Korkmaz ile Ergün Penbe, İnter'de forma giyen Emre Belözoğlu ve A Milli Takım doktoru Cengiz Dinç, özel bir ilköğretim okulunda öğrencilerin sorularını yanıtladı. 
     Basınköy'de bulunan Milli Eğitim Vakfı Özel İlköğretim Okulu'nda gerçekleştirilen organizasyonda öğrenciler özelikle Emre Belözoğlu'na büyük ilgi gösterdiler. 
     Galatasaray Futbol Takımı Kaptanı Bülent Korkmaz, Fatih Terim ve Mircea Lucescu'nun karşılaştırılmasına değinerek, ''Bu devamlı yapılıyor. Ben son derece yanlış buluyorum. Nasıl futbolcuların farklı özellikleri varsa, teknik direktörlerin de tarz farkları vardır. İkisi de son derece başarılı insanlar'' dedi. 
     Takım arkadaşlarının karakterleriyle ilgili yöneltilen bir soruda kaptan Bülent, en neşeli olarak Hasan Şaş'ı, en sempatik olarak Ergün'ü, en şirin olarak Berkant'ı, en çapkın olarak tüm takımı, en yakışıklılar olarak Vedat, Xavier ve Emre'yi, en esprili olarak Arif'i ve en hırçın olarak da kendisini gösterdi. 
     Ayrıca, Türkiye'de şampiyonun dışındaki bütün takımların başarısız kabul edildiğini dile getiren Bülent, ''Önemli olan Avrupa'da kazanılacak başarılar olduğu için lig şampiyonluğu ara bir hedef olmalı'' diye konuştu. 
     Bülent, Beşiktaş maçında sahada yaşanan olaylarla ilgili yöneltilen bir soruya ise ''Ben olayda kimsenin birine yumruk attığını görmedim. Zaten Yasin de maçtan sonra gelip, 'Abi hepsi sahada kaldı. Kimse üzülmesin' dedi. Ben kendisini bu davranışından dolayı kutluyorum'' cevabını verdi. 
     
     ERGÜN ''BAŞARILI OLMAK İÇİN ÇALIŞMAK GEREKLİ'' 

     Galatasaray'ın başarılı oyuncusu Ergün Penbe de öğrencilere başarılı olmanın yolu olarak, işini sevmeyi ve çok çalışmayı gösterdi. 
     Kendisinin işini çok sevdiğini ve yeniden dünyaya gelse yine aynı işi yapacağını kaydeden Ergün, sahadaki soğuk kanlılığıyla ilgili olarak ise ''Sahaya çıktığım zaman işimden başka bir şey düşünmem. Maça konsantre olurum. Zaten hakemlerin de işi kolay değil. Kendimi sakin tutmayı başarabiliyorum'' dedi. 
     Ergün, en unutamadığı maçın kendisinin de doğum gününde kazanılan UEFA Kupası karşılaşması olduğunu ifade etti. 
     
     EMRE ''İLERİDE DÖNERSEM BU GALATASARAY'A OLUR'' 

     İtalya Ligi Seri A'nın güçlü takımlarından İnter'de forma giyen Emre Belözoğlu, organizasyonda öğrencilerin en çok ilgi gösterdikleri futbolcu olarak dikkat çekti. 
     Yıldız futbolcu, özellikle Avrupa'da futbol yaşantısı ve yeniden Galatasaray'a dönüp dönmeyeceği şeklindeki sorulara, ''Ben koyu bir Galatasaraylıyım. Beni ben yapan camia burası. Ama futbol hayatımı Avrupa'da devam ettirmek istiyorum. Zaten 2007 yılına kadar sözleşmem var ve Milano'da çok mutluyum. Belki daha sonra İngiltere ve İspanya'da kariyerime devam edebilirim. Eğer bir gün Türkiye'ye futbol oynamak için dönecek olursam, bu tabii ki Galatasaray'da olacaktır'' diye yanıt verdi. 
     Türk futbolcularının kalite olarak dünya ortalamasının üzerinde olduğunu kaydeden Emre, ''Ama yurtdışındaki oyuncular kafa ve fizik olarak maçlara kendilerini daha iyi hazırlıyorlar. Ben her Türk futbolcusunun Avrupa'da forma giyerek bu tecrübeyi yaşamasını ve Türkiye'yi temsil etmesini isterim'' dedi. 
     A Milli Futbol Takımı Doktoru Cengiz Dinç ise futbolcuların tedavi için neden yurtdışını tercih ettiği yönünde yöneltilen sorulara, ''Türk tıbbının dünyadaki yeri kesinlikle Avrupa'nın gerisinde değil. Tedavi için yurtdışına giden futbolcuların büyük bir bölümü zaten yabancı. Bu da her geçen gün azalıyor. Yakın bir zamanda ise tedavisi için yurtdışını tercih edecek oyuncu kalmayacağına inanıyorum'' karşılığını verdi. 
     
</TEXT>
</DOC>
