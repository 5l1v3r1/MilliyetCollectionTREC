<DOC>
<DOCNO> 176532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sonspo26.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu Ganea Romanya-Ukrayna maçında yok 
</HEADLINE>
<TEXT>

     Bursaspor'un Rumen oyuncusu Ionel Ganea, sakatlığı nedeniyle, Romanya-Ukrayna özel maçında sahaya çıkamayacak. 
     Romanya Futbol Federasyonu'nun FRF yaptığı açıklamaya göre, Ganea, geçen hafta oynanan Bursaspor-Beşiktaş maçında çenesinden sakatlandığı için 20 Ağustos Çarşamba günkü Ukrayna maçında forma giyemeyecek. 
     FRF Genel Sekreteri Cristian Bivolaru, Ganea için, ''Ukrayna maçını kaçırdı ancak 2004 Avrupa Şampiyonası elemelerinde Lüksemburg ve Danimarka maçlarına kadar iyileşecektir'' dedi. 
     Ayrıca, Atletico Madrid'in savunma oyuncusu Cosmin Contra'nın da, geçen hafta Meksika ile yapılan hazırlık maçında ayak bileğinden sakatlanması nedeniyle Ukrayna, Lüksemburg ve Danimarka maçlarına çıkamayacağı bildirildi. 
     Grubunda 3. sırada yer alan Romanya, Donetsk'te Ukrayna ile karşılaştıktan sonra Avrupa Şampiyonası elemelerinde de 6 Eylül'de Lüksemburg, 10 Eylül'de Danimarka karşısına çıkacak. 
     Romanya'nın Ukrayna maçı kadrosunda, Galatasaray'dan Gabriel Tamas ve Beşiktaş'tan Daniel Pancu da yer alıyor. 
     
</TEXT>
</DOC>
