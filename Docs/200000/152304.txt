<DOC>
<DOCNO> 152304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sondun23.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da evini ''genelev gibi işleten'' yargıç skandalı.. 
</HEADLINE>
<TEXT>

     Almanya'nın başkenti Berlin'de yaşayan yargıç Hubert F. 43 hakkında, genelev işlettiği gerekçesiyle dava açıldı. Bild gazetesi, Brandenburg Sulh Mahkemesi'nde 2002 yılının Ağustos ayına kadar görev yapan yargıcın, genelev işlettiğinin ortaya çıkmasından sonra görevden alındığını ve maaşının düşürüldüğünü yazdı. 
     Berlin Savcılığı, Hubert F.'nin, haftada 3 gün Steglitz semtindeki evinde 50 euro karşılığında çiftlerin sevişmelerine izin verdiğini, önce gönüllü olarak müşterilerle birlikte olan 19 yaşındaki Slovak kız arkadaşını da daha sonra zorla müşterilerle yatmaya zorladığını bildirdi. 
     Savcılık, evinde Polonyalı bir kızı da çalıştıran yargıcın, bu işten her ay yaklaşık 3 bin euro kazandığını belirtti. 
     Hubert F., ''Biz bu sayede biraz daha para kazanıyorduk. Ancak yaptığım sadece çiftler için partiler düzenlemekti. Ben hiç kimseyi fuhuşa zorlamadım. Kız arkadaşım da bundan zevk alıyordu'' dedi. 
     Hakkındaki dava 29 Nisan'da başlayacak olan Hubert F.'nin Reinickendorf semtindeki bir başka eve taşındığı bildirildi. 
     





</TEXT>
</DOC>
