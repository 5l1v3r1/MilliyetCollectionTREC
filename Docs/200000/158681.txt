<DOC>
<DOCNO> 158681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/soneko07.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon kanun tasarısı Haziran sonunda Meclis'te... 
</HEADLINE>
<TEXT>

     Maliye Bakanı Kemal Unakıtan, enflasyon muhasebesi ile ilgili kanun tasarısının hazırlandığını ve Haziran ayının sonuna kadar TBMM'den geçeceğini bildirdi. 
     İstanbul Ticaret Odası İTO Meclis Toplantısı'na katılan Bakan Unakıtan, soruları cevaplarken, enflasyon muhasebesi ile ilgili kanun tasarısının hazırlandığını ve Haziran sonuna kadar Meclis'ten geçeceğini, uygulamanın 1 Ocak 2004'te olacağını belirtti. 
     Enflasyon muhasebesinin bütün kesimleri kapsayacak şekilde hazırlandığını ifade eden Unakıtan, ''Yabancı sermaye bu konuda çok hassas. Tasarı, onları da kapsayacak ve yabancı sermayeyi cezp edecek şekilde oluyor'' dedi. 
     İTO Yönetim Kurulu Başkanı Mehmet Yıldırım da özel sektör olarak yapıcı bir şekilde hükümetin yanında olduklarını söyledi. 
     Başbakan Erdoğan'ın AB ile ilgili temaslarına değinen Yıldırım, AB'nin gündemini iyi takip etmek gerektiğini belirterek, şöyle dedi 
     ''Sayın Başbakanım, yeniden AB turuna hiç değilse ayda bir programınızda yer vermeniz lazım. Gözden ırak olunca, gönülden ırak olunuyor. Sık sık kendinizi gösterin onlara, AB bizi unutmasın.'' Kıbrıs konusundaki görüşlerini açıklarken Yıldırım, ''Kıbrıs, Türkiye'nin laboratuvarı olmalı. Gerçekleştirmek istediğimiz ekonomik reformlar önce Kıbrıs'ta gerçekleştirilmeli, neticelerinin iyiliği görüldüğü zaman da ülkemizde uygulamalıyız. Artık Kıbrıs'ın Türkiye'den istekleri olmamalı, kendi ekonomisini kendi taşımalı'' diye konuştu. 
     
     ''IRAK PAZARINDA VARIZ'' 
     Başbakan Erdoğan'ın Rumlara vizesiz giriş imkanı sunmasını desteklediğini ifade eden Yıldırım, ''Eninde sonunda AB, oradaki Türk devletini tanımak zorunda kalacak'' dedi. 
     Mehmet Yıldırım, 1991 yılından sonra Irak'a Türkiye'nin ticaretinin azaldığına dikkati çekerek, şunları kaydetti 
     ''Biz Kuzey'de iki ülkeye gümrük demiyorum, avanta vere vere Bağdat'a mal sattık ve malımız pahalı oldu. Şimdi Türkiye karşı atağını yapmalı. Kimse de bizi kandırmasın. Bu ABD, karıncayı Everest tepesinde uzaydan görüyor. 100 kişilik bir Saddam ailesini ne yaptı Amerika'ya sorun bunu. TIR'lar ile Merkez Bankası boşaltıldı. Nereye gitti Kimse bize tezkereye izin vermedin, biz Türkiye'yi Irak'taki pazara sokmayız deme yüreğini, cesaretini göstermemeli. Biz, Irak pazarında varız.'' Hükümetten taleplerini de dile getiren Yıldırım, sınır kapılarının yap-işlet ile yapılmasına talip olduklarını söyledi. 
     Yıldırım, Başbakan Erdoğan'a, ''Ermeni kapısını açın. 3.5 milyon Ermeni var, bunun yarısı kadın, yarısı çocuk. Gelseler ne olur, onlara otelde bakarız'' dedi. 
     
     ''FAİZİ SEVMİYORUZ'' 
     Maliye Bakanı Unakıtan'a, vergi barışı ile yüz binlerce davayı kaldırdığı için teşekkür eden Yıldırım, şöyle konuştu 
     ''Ama, bizi yeniden vergi barışı yapmak durumuna düşürmeyin. Bu duruma gelme nedenlerini ortadan kaldırın. Reformu yapın. Bu mali sistem, bizi buraya getirdi, davalık olduk. İnanın siz akıllılık yaptınız, keseyi doldurdunuz. Allah mübarek etsin. Ama, bundan sonra bizi yeniden mahkeme kapısına düşürmeyin. Vergi kanunumuzun biraz komünizmi andırır yapısı var. Maliye Bakanlığı olarak bugün isteseniz, benim ocağımı söndürürsünüz. Vergi mükelleflerinin hakkı korunmalı.'' İstanbul'un yüzde 65'inin ruhsatsız olduğunu kaydeden Yıldırım, ruhsat işinin kolaylaştırılmasını isteyerek, ''İmar affı değil, imar ıslahı planı yapalım'' dedi. 
     Kurların düştüğüne işaret eden Yıldırım, buna paralel girdi maliyetleri, hammadde fiyatları düşmediği için eleştirilerde bulundu. Faizlerin düşmeye başladığını, yatırıma yönelmek gerektiğini belirten Yıldırım, ''Biz artık faiz almaktan bıktık, faizi sevmiyoruz. Yatırımdan nemalanmak istiyoruz'' diye konuştu. 
     Yıldırım, hükümetin Doğu Anadolu'da kış turizmine önem vermesi gerektiğini söyledi. 
     
     ''ÖZELLEŞTİRME YAVAŞ GİDİYOR'' 
     Yıldırım, özelleştirmenin yavaş gittiğini belirterek, özelleştirmeye hız verilmesi gerektiğini kaydetti. 
     İstanbul'un trafik sorununun çözülmesi gerektiğini söyleyen Yıldırım, Başbakan Erdoğan'a seslenerek, ''3'üncü köprüyü de siz yapın'' dedi. 
     Hükümetten, İstanbul metrosunun yapımına destek vermesini isteyen Yıldırım, ''Belediye Başkanımız, İstanbul'a sadece fotoğraf çekmeye geliyor. Yılın 200 günü yurtdışında. Bu vesileyle, onu da şikayet edeyim size'' dedi. 
     Yıldırım, İstanbul'daki kamu arsalarının satışına değinirken, İTO binasının yanındaki otopark arazisini 10 trilyon liraya aldıklarını bildirdi. 
     Bu arada, Başbakan Erdoğan'ın İTO üyelerine yaptığı konuşma 2 saatten fazla sürdü. 
     Konuşmaların ardından İTO Başkanı Yıldırım, Başbakan'a gümüş bir tabak ve İTO'yu ziyaret ettiği dönemlerdeki fotoğraflarını içeren bir albüm sundu. 
     
</TEXT>
</DOC>
