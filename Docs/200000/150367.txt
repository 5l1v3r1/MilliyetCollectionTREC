<DOC>
<DOCNO> 150367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/yasam/yas01.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yusuf'u kim kurtaracak 
</HEADLINE>
<TEXT>

Yusuf, 18 yaşında engelli bir genç.. Azmiyle Bilgi Teknolojileri Olimpiyatı'na davet edilecek kadar da başarılı.. Ama engeli yüzünden, 'okutulamıyor'... 
     ŞÜKRAN PAKKAN 

     Türkiye'nin en büyük proje yarışması 'Bilgi Teknolojileri Olimpiyatı'na bu sene İskenderun'un Akarca köyünden herkesi duygulandıran bir mektup geldi. 
     "Ben ilköğretimi bitirdim ve lise birinci sınıfta öğretmenler tarafından okuldan çıkarıldım, sınavda yazı yazamadığımdan dolayı... Bilgisayar konusunda karşıma kim çıkarsa yenerim. Bir bilgisayarım olsun, dünyada yapılmayanı yaparım. Hacker'lıkta bir numara sayılırım. Site tasarımıyla uğraşıyorum. Sizden yardım istiyorum" diyordu, 18 yaşındaki engelli Yusuf Gedeman. 
     
     Özel davetle katılacak 
     Yusuf, Türkiye'nin en iyi okullarının yarıştığı Olimpiyat'a gönderdiği 'Bilgisayarla otomobil kullanma' projesiyle dereceye girmeyi de başardı. Ancak lise diploması olmadığı için, yarın düzenlenecek yarışmanın finallerine özel konuk olarak davet edildi. 
     Yusuf, Hatay'ın İskenderun ilçesine bağlı Akarca köyünde doğup büyüdü. Küçük yaşlarda yakalandığı ateşli bir hastalık sonucu geçirdiği felç nedeniyle yürüme ve konuşma yeteneğinin büyük kısmını kaybetti. 
     
     Bütün hayatı dram 
     Annesi, Yusuf'u dünyaya getirirken öldü, babası ise artık onu görmek istemiyor. Teyzesi ve dedesi tarafından büyütülen Yusuf'un ilkokul boyunca sınıftan bir arkadaşı sınavlarda yerine yazdı. Böylece, lise birinci sınıfa kadar gelebildi. 
     500 haneli köyünden hiç yılmadan her gün otobüsle yarım saatte gittiği Denizciler Lisesi'nin birinci sınıfında, sınavlarda yaşıtlarının hızına yetişemediği gerekçesiyle okulla ilişiğinin geçen yıl kesildiğini anlatan Yusuf, "Oysa, ben okumak ve bilgisayar mühendisi olmak istiyorum" diyor. 
     Liseden sonra Ankara'da bir engelliler okuluna gönderilen Yusuf, buradan da uyum sağlayamadığı için köyüne döndü. Şu an SSK'ya bağlı bir fizik rehabilitasyon merkezinde ücretsiz tedavi gören Yusuf, 'Kalemle yazamazsam, bilgisayara yazarım' diyerek mücadeleye girişti ve Olimpiyat'a kadar geldi. 
     Denizciler Lisesi Müdürü Niyazi Sunguroğlu, "Zekası iyiydi ama ortopedik sorunu vardı. Onun yüzünden sınav yapamıyorduk. Yavaş yazıyor, merdiven çıkamıyordu. Biz elimizden geleni yaptık ancak okulda sorun oluyordu. Antakya'daki rehberlik araştırma merkezi, Ankara'daki Engelliler Okulu'nu tavsiye etti. Daha iyi olur diye çıkışını verdik" dedi. 
     
     


YAŞAM 

























</TEXT>
</DOC>
