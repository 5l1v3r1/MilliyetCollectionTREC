<DOC>
<DOCNO> 179262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/siyaset/siy10.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Generallere sivillerden savunma 
</HEADLINE>
<TEXT>

   Milli Savunma Bakanlığı, bazı üst düzey komutanlar hakkında basında yer alan yazılarda eleştiri sınırlarının aşıldığı uyarısında bulundu 
   ANKARA Milliyet 

   
   Genelkurmay Başkanlığı Genel Sekreterliği yerine ilk kez askeri komuta kademesiyle ilgili açıklama yapan Milli Savunma Bakanlığı MSB Genel Sekreterliği, bazı üst düzey komutanlar hakkında basında yer alan yazılarda eleştiri sınırlarının aşıldığı uyarısında bulundu. Açıklamada konuyla ilgili yasal işlemlerin başlatıldığı belirtildi. 
   AKP'li Vecdi Gönül yönetimindeki bakanlıktan yapılan açıklamada, son günlerde, "25 Ağustos'ta bir gazetede yayımlanan makalede olduğu gibi" bazı basın organlarında Silahlı Kuvvetler'in üst düzey komuta kademesindeki bazı komutanların kişiliklerini hedef alan yazılara yer verildiğinin görüldüğü ifade edildi. Açıklamada, "Her demokratik ülkede olduğu gibi basının bazı konuları eleştirmesi demokrasinin bir gereği iken, insanların kişiliklerine ve özel yaşantılarına yönelik saldırıların ahlaki ve mesleki değerle bağdaşmadığı ve eleştiri sınırını aşan aşağılayıcı sözcükler kullanıldığı, bunun ayrıca suç oluşturabileceği değerlendirilmektedir" denildi. 
   TSK'nın disiplinine, itibarına, birlik ve beraberliğine yönelik her türlü saldırının amacının, TSK'nın Türk milletinin kalbindeki yerini ve milletin ona duyduğu sevgi ve güveni sarsmak olduğunun ifade edildiği açıklamada, şöyle devam edildi 
   "Ne yapılırsa yapılsın, milletinin bağrından çıkan ve her zaman onun hizmetinde olan TSK'ya, milletinin duyduğu bu sevgi ve güveni azaltmak hiçbir zaman mümkün olmayacaktır. Türk insanı, gerçekleri, doğruları ve oynanan oyunları, bu oyunların nelerin karşılığında sergilendiğini, Türk subayının ve astsubayının Atatürk ilkelerine gönülden bağlı olarak milli ve ahlaki değerlerle eğitildiğini, uluslararası dahil her ortamda bilgisi ve üstün yetenekleri ile örnek gösterildiğini çok iyi bilmektedir. Ahlaki ve mesleki değerlerle basın yayın ilkelerine aykırı tutum ve davranış içinde olanlar ve insanların kişilik haklarına saldırıda bulunanlar hakkında gerekli yasal işlemler başlatılmıştır." 
   
   Gönül onayıyla    Açıklamanın, Genelkurmay yerine bakanlık tarafından yapılması dikkat çekti. Milli Savunma Bakanı Gönül'ün onayıyla yapılan açıklama için, "Hem sivil yönetimin hedef alınan komutanları savunması, hem de bu savunmanın AKP hükümeti tarafından yapılmış olması ilginç" yorumları yapıldı. 
   
   
</TEXT>
</DOC>
