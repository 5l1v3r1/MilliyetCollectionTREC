<DOC>
<DOCNO> 181658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sondun14.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İsveçli politikacılar, korumasız geziyor, alışverişe çıkıyor... 
</HEADLINE>
<TEXT>

     İsveç Dışişleri Bakanı Anna Lindh'in koruması olmadan alışveriş yaparken uğradığı bıçaklı saldırıda ölmesi, dikkatleri yeniden Kuzey ülkelerinde politikacıların ve önde gelen devlet adamlarının korumasız gezmelerine çekti. 
     İsveç'te eski Başbakan Olof Palme'nin cinayete kurban gitmesinden 17 yıl sonra, ülkenin üst düzey görevlileri, siyasetçileri hala yanlarında koruma olmadan yürüyor, alışverişe gidiyorlar. 
     Palme'nin Şubat 1986'da bir sinema çıkışında evine giderken öldürülmesinin ardından, bu ülkede ilk ciddi saldırı, dün akşam saatlerinde Dışişleri Bakanı Anna Lindh'e yapıldı ve Lindh'in ölümüne neden oldu. 
     Kimliği belirsiz bir kişi, Lindh'i bir alışveriş merkezinde göğsünden, kollarından ve karnından defalarca bıçaklayarak, bıçağını olay yerine atıp kaçtı. 
     İsveç, 9 milyonluk nüfusuyla birkaç şiddet olayının olduğu Avrupa'nın en güvenli ülkelerinden biri. Gece saatlerinde bile ülkenin hemen her yerinde yürümek güvenli. 
     Göteburg Üniversitesi'nde siyasal bilimler alanında çalışan Profesör Rutger Lindahl, düşük güvenliğin, kısmen politikacıların seçmenlere yakın olma arzusundan kaynaklı olarak Kuzey İskandinav ülkelerinin bir geleneği olduğunu söyledi. 
     Palme suikastı bile, bu ülkelerdeki geleneksel korumasız gezme politikasını değiştirmedi. 
     Lindahl, Lindh'e saldırıdan sonra önde gelen kişilerin güvenliğinin artırılması yönünde çağrılar olacağını, ancak Palme olayında olduğu gibi 2-3 yıl içinde her şeyin eskisine döneceğine inandığını belirtti. 
     Yalnızca başbakanın 2 ya da 3 korumaya sahip olduğu İsveç'te, koruması olmayan, alışverişe yalnız giden Lindh'in ev adresi bile telefon rehberinde yer alıyor. 
     Kuzey Avrupa ülkelerinin her yerinde durum aynı. Bu ülkelerde de bakanlar, muhalefet liderleri korumaları olmadan yürüyorlar. 
     Danimarka'da Başbakan Anders Fog Rasmussen, Mart ayında Irak savaşı nedeniyle bir eylemcinin kırmızı boyalı saldırısına maruz kalmıştı. 
     Hollanda'da ise ölüm tehditlerine rağmen az sayıda özel koruması olan politikacı Jim Fortuyn öldürülmüştü. 
     
</TEXT>
</DOC>
