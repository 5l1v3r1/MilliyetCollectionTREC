<DOC>
<DOCNO> 191535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/yazar/congar.html </URL>
<DATE> 2003/10/27/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Washington'da karar zamanı 
</HEADLINE>
<TEXT>

   
   Herkesin, yaşadığı kenti hissedebildiği bir köşesi olmalı. Benimki, Washington'a ilk yerleştiğim günlerde tesadüfen oturduğum ve bir ucundan Beyaz Saray'ı, diğer tarafa bakınca da Kongre'nin meşhur kubbesini dikizlemeyi mümkün kılması nedeniyle ABD başkentinden başka hiçbir yerde bulunması mümkün olmayan bir bank. Yolum ne zaman Amerikan devletinin kalbine yakın yerlerden geçse mutlaka birkaç dakikalığına tünediğim, bazen de bir kitaba gömülüp saatler geçirdiğim bir yer. 
   Geçen cumartesi, bankımda mevzilendim. Serin ancak pırıl pırıl bir havada, Beyaz Saray'ı tavaf etmeye hazırlanan 15 - 20 bin kişilik kalabalığı izledim. 
   Elleri pankartlı babalarının yanında yürüyen elleri balonlu küçük çocuklar, sahiplerine uygun adımlı köpekler, kolkola girmiş yaşlı kadınlar... Aylar önce, Irak Savaşı daha başlamadan yapılan büyük gösteriye kıyasla çok daha ailevi bir topluluk. "Bring them home " diye bağırarak Irak'taki ABD askerlerinin eve dönmesini istiyorlar. Verdikleri vergilerin Irak'ta harcanmasına karşılar. Taş çatlasa kırkbeşinde gösteren bir esmer adamın elindeki pankartta, "Bir oğlum Afganistan'da öldü, diğeri şimdi Bağdat'ta " yazılı. En azından 150 kiloluk bir kadının devasa tişörtü, "Kitle imha silahları nerede " diye soruyor. 
   Neresinden baksan bir "yırtık gençler" kalabalığı değil bu. Onları, "Bush - Cheney ikilisine asla oy vermeyecek radikal bir grup" gibi görmek imkansız. Bir bölümü muhtemelen Cumhuriyetçi Partili, hatta 2000'de Bush'u desteklemiş olabilecek insanlar. Seçeneksizlikten askerliği seçmiş çocuklarını, adını hala telaffuz edemedikleri ülkeden geri döndürmeye çalışan birtakım anneler babalar. ABD'nin gidişattan memnuniyetsiz altorta sınıfı. 
   
   Seçim hesapları...    Göstericilerin taleplerini yerine getirmek, yani Irak'ı bugünkü halinde bırakıp gitmek, ABD'nin sadece kendi güvenlik çıkarları açısından değil, Irak halkının geleceği ve bölgemizin istikrarı açısından da yapabileceği en büyük hata olur. Ne Bush yönetimi böyle bir hata yapmaya niyetli, ne de aklı başındaki herhangi bir Demokrat siyasetçi, Irak'ta başlanan işin yarım bırakılmasını talep edebiliyor. 
   Ancak Washington'daki gösterinin gösterdiği bir şey var 2004 başkanlık seçimlerine bir yıl kala, Başkan Bush'un siyasi danışmanlarının sandığa doğru geri sayım işlemini başlattıkları bir sırada, geleneksel olarak Cumhuriyetçiler'e yakın sayılan asker aileleri dahil geniş bir kesim, Irak'taki işgale verdiği desteği azaltıyor. 
   Mayıstan ekime geçen altı ayda, Bush'un işini iyi yaptığına inananların oranında 20 puanı aşan bir düşüş yaşandı. Bahar sonunda, Irak'ta hızlı gelen "zaferin" de etkisiyle, kamuoyundaki desteği yüzde 80'lere sıçrayıveren Bush, son anketlere göre, şimdi seçmenin sadece yüzde 56'sından destek alıyor. Popülaritesindeki düşüş trendinin bu hızıyla sürmesi, Bush'un Kasım 2004'te seçimi kaybetmesi anlamına gelecektir. Bunu gören Cumhuriyetçiler, şimdi Irak politikası dahil birçok alanda, bu trendi tersine çevirme amaçlı adımlar atmanın eşiğindeler. 
   
   Güvenlik ikilemi...    ABD kamuoyundaki terörle müacedele yorgunluğu, bazı sürprizlerle aşılabilir belki. Örneğin, Usame bin Ladin'in ya da Saddam Hüseyin'in yakalanması, Bush yönetimi için büyük bir siyasi doping olur, ona kuşku yok. Böyle bir başarının, ABD'ye yönelik tehditleri azaltacağını, özellikle Saddam'ın yakalanmasının Irak'taki güvenlik sorununun çözümünü kolaylaştıracağını söylemek de mümkün. 
   Ancak Washington'ın "kelle avının" eninde sonunda rast gideceğini umarak bekleme lüksü yok. ABD askerleri, Irak'ta günde ortalama 25 saldırıya hedef oluyor Amerikan aileleri cepheden her gün ölü - yaralı haberleri alıyor. Afganistan'da, Kabil dışındaki yerlerde Taliban'ın ciddi biçimde yeniden toparlandığı biliniyor. Mısır'dan Endonezya'ya birçok ülkede, "ABD'ye karşı savaşmak" için terör örgütlerinin saflarına katılmaya gönüllü gençlerin sayısında artış olduğu, ABD basınında yazılıp çiziliyor. 
   Bush yönetimi, bu gidişi tersine çevirmesinin sadece "askeri mücadeleden" geçmediğini ne kadar görüyor, ondan emin değilim. Ancak askeri alanda yapılması gereken çok sey olduğu ve Washington'daki karar vericilerin de bunu gördükleri kesin. 
   Irak bazında, bir yandan seçim hesapları ve kamuoyunun artan tepkisini, bir yandan da bu ülkede güvenliğin ve istikrarın sağlanması için "daha fazla asker, daha fazla para" gerektiğini gören Bush yönetimi, bu ikilemi nasıl çözecek 
   Takviye ABD birliklerinin bölgeye gitmesi, yaratacağı siyasi tepkilerin yanısıra, ABD ordusunun ideal "iç görev - dış görev" dengesinin zaten çoktan bozulmuş olması ve sistemin kaldırabileceği üst sınıra yakın sayıda askerin halen yurtdışında görev yapması nedeniyle zor. Öte yandan, Türkiye'nin asker gönderme önerisini aylar önce hevesle kabul eden Bush yönetiminin, Iraklılar ile bu konuda bir anlayış birliği sağlayamadan hareket etmekle kendisini nasıl "gülünç" duruma düşürdüğünü son haftalarda gördük. BM kararına rağmen, Irak'a ciddi sayıda asker göndermeye niyetli ülke az. Kaldı ki, Irak Geçici Yönetim Konseyi "Daha fazla yabancı asker istemeyiz" diye karar aldı. 
   
   Irak ordusu göreve    Bu unsurların birleşmesi, Bush yönetimini giderek artan biçimde, daha önce aldığı bir kararı tersyüz etme noktasına yaklaştırıyor Irak'ın ulusal ordusu'nın lağvedilmesi kararından söz ediyorum. 
   ABD'de yönetime yakın birçok ağızdan son günlerde, Cumhuriyetçi Muhafızlar dışındaki Irak askerlerinin yeniden görev başına çağırılabileceği yönünde değerlendirmeler işittim. Türk askerinin ya da diğer ülke askerlerinin Irak'a gitmesine öteden beri karşı olan bir kesim, "Irak ordusu Saddam'ı korumadı, bize karşı savaşmadı" diyerek, bu seçeneği zaten aylardır savunuyordu. Ancak Türkiye'den ve başka ülkelerden asker alınması fikrini destekleyen ve bundan umudunu hala kesmeyenler bile, son dönemde, Iraklı askerlerin yeniden silah altına alınması ve Irak ulusal ordusunun demokratik yapılanma sürecinin merkezi unsurlarından biri olarak konumlandırılması fikrine yaklaşmış görünüyorlar. 
   Bush yönetiminin bu talebe bakışı, önümüzdeki haftalarda netleşecek. Irak ordusuna "Kışlana dön" çağrısı yapılacağı tahmininde bulunanların haklı çıkması halinde, güney komşumuzdaki dinamiklerin hızla yeni bir mecraya girmesi mümkün. Yine de bugünlerde Washington'da bu konuda nabız yoklayınca en çok işittiğim söz, işi biraz daha zamana bırakan türden "Ramazan bir geçsin bakalım " 
   
      
   
   
</TEXT>
</DOC>
