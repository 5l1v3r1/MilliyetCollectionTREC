<DOC>
<DOCNO> 171887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/spor/spo03.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Temmuzda üşüme lüksü 
</HEADLINE>
<TEXT>

   Galatasaray'ın bu sezon maçlarını oynayacağı Olimpiyat Stadı'nda değişen bir şey yok. Yollar halen yetersiz, çevre düzenlemesi zayıf. Sahaya çok uzak kalan tribünlerde yaz sıcağında bile insanın kanı donuyor 
      SERDAR DİNÇBAYLI 

   
   Galatasaray, 25 Temmuz 2003 cuma akşamı, kaybettiğimiz Olimpiyat Komitesi Başkanı Sinan Erdem'in anısına, Bakırköyspor ile özel bir maç oynadı. 
   Spor servisinin mutfağında görev yaptığım için, her maça gitme şansım olmuyor. Bakırköyspor karşılaşması benim için kaçırılmaz bir fırsattı. Servis içi işlerimi hallettim ve saat 18.30'da Galatasaray yazarımız Halil Özer ile birlikte yola çıktım. Çok tartışılan Olimpiyat Stadı'nı test etmek için bundan iyi fırsat bulunamazdı. 
   Devasa bir yapı, yaklaştıkça uzaklaşıyor. Basın tribününe çok kolay bir şekilde ulaştık. Numaralı tribünün orta katında sadece Halil Özer ve ben vardık. Kapalıda ise yaklaşık bin 500 taraftar. 
   30 dakika sonra, soğuk ve rüzgardan alt kata Şeref Tribünü kaçtık. Sanmayın ki çıtkırıldım insanlarız. Klima önleri en sevdiğim yerlerdir. Yine de Temmuz'un 25'inde üşüyebilmek büyük bir lükstü. Sonuç bugün ikimizin de sol kulağı ağrıyor. Çünkü stadda rüzgarı soldan yedik. 
   
   Tribünler çok uzak 
   Şeref Tribünü ise mükemmel, sıcacıktı. Ancak orada da dertlerimiz bitmedi. Golleri atanları teşhis edebilmek zor. Çünkü görüş mesafesinde değiller. Siluetlerini tanıdığınız zaman sorun yok. Ama golü Berkant atarsa dert çok. Çünkü Prates'i, Arif'ten ayırtedebilirsiniz, ama o mesafeden Berkant'ı asla. Bir de gol zevki yok. Top kaleye girdikten ancak 1 - 2 saniye sonra karşı tribündeki taraftarın 'Goool' sesi size ulaşabiliyor. 
   Yol ise herkesin bildiği gibi. Bin 500 kişi dağıldı, TEM'in yanyoluna gelmemiz tam 15 dakika sürdü. Bahçeşehir tarafına gitmek isteseydik, belki de 1 saat sürecekti. Bin 500 kişide 15 dakika, 15 bin kişide 150 dakika eder... Tabii ki düz bir mantık, ama 80 bin kişinin yanyola çıkabilme zamanını kestirmek adına bir ipucu olabilir. Yanyola çıkmakla da iş bitmiyor. Bunun Avcılar'ı var, Taksim'i var. Hatta Boğaz'ın öbür yakası var. Yeni yollar ise çözüm olmaktan uzakta. Çünkü her yol Masko'da birleşiyor. 
   
   Korkutan düşünce 
   Bu arada 6. hafta Fenerbahçe maçı var. Stat tamamen dolacak. 4 bin konuk takımın taraftarının da geleceğini düşününce bir anda irkiliyorsunuz. Şehirin göbeğinde derbi maçlar öncesi ve sonrası meydan muharebeleri yaşanıyor. Kimbilir burada neler olacak 4 bin kişi az değil, koca bir ordu. Açıklık bir yer, etraf ise inşaat alanı. Taş var, sopa var. Yani cephane bol. Polis yetersiz kalırsa takviye gücün gelebilmesinin tek yolu hava ulaşımı. Ya helikopterle gelecekler ya da paraşütle inecekler. Televizyonda gördüğümüz kavga sahnelerinin sona erebilmesinin tek yolu da bir tarafın ortadan kalkması. Korkmamak elde değil. Ama tabii ki bu benim hayal gücümün bir ürünü. İlla ki olay çıkacak diye bir şart yok 
   Yine gerçeklere dönelim... Özellikle kış şartları yüzünü gösterdiği zaman bence taraftarın ayağı staddan kesilir... Ya da rüzgar panelleri işe yaramazsa, rüzgar ayaklarını yerden kesebilir. Ben yönetimin yerinde olsam Ali Sami Yen'e kazma vurmak için aceleci davranmazdım. 
   
   FLORYA terminali    GALATASARAY'IN geçen sezon uğurladığı yabancı yolcuların ardı arkası kesilmedi. Fatih Terim ile yeniden yapılanma parolası ile yola çıkan Cim - Bom, aldığı 13 futbolcunun 7'sini yollarken, milyonlarca dolar kaybetti. Terim'in büyük umutlarla aldırdığı Xavier, Christian, Revivo, Felipe, Sarr, Almaguer ve Ümit Davala Sarı - Kırmızılılar'a veda ederken, Pinto, Suat Usta ve Ali Lukunku da gidecekler listesine girdi. Hakan Ünsal, Volkan ve Cihan ise yeni sezonda takımda kalmayı garantiledi. 
   
   Aslan'a müjde    Rumen kulüplerinin hesapları, aşırı borç yüzünden bloke edilince Bratu ve Petre'ye Florya yolu açıldı 
   BÜNYAMİN OSMAN 

   Mecburi izin 
   YABANCI transferinde Romanya pazarına ağırlık veren Galatasaray, Bratu ve Petre için olumlu mesafeler kaydetti. Rumen medyası, Cim - Bom, Lucescu ve iki futbolcu arasındaki transfer üçgenine geniş verdi. Rumen kulüplerinin hesaplarının borçları nedeniyle bloke edildiğini ifade eden gazeteler, Rapid ve Nacional'in iki futbolcuyu mecburen satacağını iddia etti. 
   
   'İmzalar yolda' 
   RUMEN gazeteleri, Bratu'nun işinin yüzde 90 oranında bittiğini ve forvet oyuncusunun Galatasaray'ın kampına katılacağını bildirdi. Sarı - Kırmızılılar'ın genç futbolcu için 300 bin dolar ödeyeceği de vurgulandı. Petre konusunda ise bazı pürüzlerin olduğu, önümüzdeki günlerde yapılacak olan görüşmelerden sonra durumun netleşeceği açıklandı. 
   
   Hertha sınavı    GALATASARAY, Almanya'daki ilk hazırlık maçında bugün Hertha Berlin ile karşılaşacak. TSİ 17.30'da başlayacak olan sınavı Show TV naklen ekranlara getirecek. Bir dönem Beşiktaş forması giyen Sverisson da bu maçla futbol hayatını noktalayacak. Öte yandan gurbetçiler, takımın kendilerinden saklanması üzerine ıslık ve korna ile protestoda bulundular. 
   
   10 numara aranıyor    HAGI'NİN futbola vedasının ardından orta sahada yükü çekecek isim bulamayan Galatasaray, yeni arayışlara başladı. Felipe ve Revivo ile yollarını ayıran Sarı - Kırmızılılar'ın 10 numaralı formayı doldurmak için bir dizi temaslar yaptığı öğrenildi. İkinci Başkan Ali Dürüst'ün, "İhtiyacı karşılayacak oyuncu bünyemizde var" sözlerine karşın, Kopenhag'ta oynayan Zuma ile ilgilenildiği iddia edildi. Bu arada Hakan Şükür'e 23 numaralı forma verildi. 
   
   
</TEXT>
</DOC>
