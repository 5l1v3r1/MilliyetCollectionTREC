<DOC>
<DOCNO> 180366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sontur49.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediyeden cep mesajıyla istek hattı 
</HEADLINE>
<TEXT>

     Çanakkale Belediyesi, ''Mobil Demokrasi Sistemi'' ile vatandaşların istek ve görüşlerini cep telefonlarından gelen mesajlar ile öğrenebiliyor. 
     Çanakkaleliler, 13 Temmuz 2003 tarihinde başlatılan uygulama ile ''0 3 472 17 17'' nolu ücretsiz kısa mesaj hattına, gördükleri aksaklıkları, şikayetleri ve önerilerini gönderiyor. 
     Mesajları günü gününe cevaplandırmaya çalıştıklarını, gelen mesajların kategoriler halinde tasniflendiğini belirten Belediye Halkla İlişkiler Müdürü Tunca Yüğnük, daha sonra bu mesajları raporlar halinde ilgili birimlere ulaştırdıklarını bildirdi. 
     Yüğnük, ''Sorunların iletildiği birimlerden alınan bilgiler, en geç 5 gün içinde mesaj çeken vatandaşlara yine cep telefonlarından mesaj olarak gönderilmektedir. Vatandaşların öneri ve isteklerinin büyük çoğunluğu yolların düzeltilmesi, park düzenlemesi ve çöplerle ilgili'' dedi. 
     Yüğnük, kentin sorunlarıyla ilgili olarak, aynı sistemden anket düzenlediklerini de kaydetti. 
     
</TEXT>
</DOC>
