<DOC>
<DOCNO> 193732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sondun31.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens Felipe, gazeteci sevgilisi ile nişanlandı 
</HEADLINE>
<TEXT>

     İspanya Veliahtı Prens Felipe, gazeteci Letizia Ortiz Rocasolano ile Kraliyet sarayında düzenlenen törenle nişanlandı. 
     Palacio Zarzuela'da düzenlenen nişan törenine Kraliyet ailesi ile geleceğin Prensesi Letizia'nın ailesi katıldı. 
     Basına kapalı gerçekleşen tören hakkında verilen bilgiye göre, 35 yaşındaki Prens Felipe, ilk olarak nişanlısı Letizia ile hayatını birlikte geçireceğini belirterek babasının rızasını istedi. Babanın onayından sonra karşılıklı hediyeler verildi. 
     Prens Felipe, İspanyol Kraliyet ailesinin geleneğine uygun olarak yeni nişanlışına ''gücün, arınmışlığın ve cesaretin sembolü'' olan üzerinde elmas taş bulunan beyaz altından modern dizaynlı bir yüzük, Letizia'nın babası ise Prens'e safir taşlı beyaz altından kol düğmesi hediye etti. 
     Yeni nişanlı çift, Palacio Zarzuela'da düzenlenen törenin ardından diğer bir önemli Kraliyet sarayı olan 1406 yılında inşa edilen Palacio de El Pardo'ya giderek, burada kendilerini bekleyen basının karşısına çıktı. 
     İspanyolların ''yılın haberi'' olarak duyurdukları törene dünyanın dört bir yanından 300'e yakın gazeteci akredite olurken Prens Felipe koyu bir takım elbise, nişanlısı Letizia ise beyaz bir pantolon ve ceketten oluşan elbisesiyle basının karşısına geldi. 
     Hep el ele tutuşan çift, sarayın içinde ilk tek başlarına daha sonra da nişan merasimine katılan tüm aile birimleriyle birlikte foto muhabirlerine poz verdi. 
     Letizia'yı yaklaşık 1 yıl önce tanıdığını ve daha sonraki görüşmelerinde aşık olduğunu söyleyen Prens Felipe, ''İspanyol halkına karşı sorumluluğu devamlı olan aktif bir görev yürütüyorum. Eminim ki, Letizia'da bu sorumluluğu en iyi şekilde taşıyacak ve gösterecek tüm özelliklere sahip'' dedi. Prens Felipe, tören öncesinde Letizia'ya Kraliyet ailesinden kalma bir kolye hediye ettiğini söylerken, Letizia ''Ben de yazılı olan bir mücevherle ve 1850 yılında Maria Jose Larra'nın yazdığı bir kitabı hediye ettim'' dedi. 
     31 yaşındaki devlet televizyonu TVE'nin eski gazetecisi Letizia, ''Yeni hayatıma en kısa zamanda adapte olmak için çalışacağım'' şeklinde konuştu. 
     
</TEXT>
</DOC>
