<DOC>
<DOCNO> 187969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/son/sondun03.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük-Yumurtalık petrol boru hattında yine yangın... 
</HEADLINE>
<TEXT>

     Irak'taki Amerikan ordusu, Kerkük-Yumurtalık petrol boru hattında dün gece yangın çıktığını bildirdi. 
     Askeri sözcü tarafından yapılan açıklamaya göre, Kerkük kentinin 35 kilometre kuzeybatısındaki yangın, yerel saatle dün gece 1.20 sularında çıktı. 
     Sözcü, yangının çıkış sebebinin bilinmediğini, yangınla mücadele ekibinin alevleri kontrol altına almaya çalıştığını söyledi. 
     Amerikan ordusunun işgalinin ardından, Kerkük-Yumurtalık boru hattına defalarca sabotaj düzenlenmiş, ancak sabotajları kimlerin ne amaçla yaptığı bir türlü belirlenememişti. 
     Irak petrolü, ülkenin yeniden yapılanma çalışmaları kapsamında dış yardımlardan sonra en büyük gelir kaynağı olarak görülüyor. 
     ABD'nin Irak'taki sivil yöneticisi Paul Bremer, daha önce yaptığı açıklamada, petrol boru hattından Türkiye'ye ihracat yapılamaması nedeniyle Irak'ın her gün 7 milyon dolar kaybettiğini söylemişti. 
     Irak savaşından sonra eylül ayında 3 günlüğüne açılan boru hattı, ardı ardına meydana gelen 3 patlamayla yeniden kapanmıştı. 
     
</TEXT>
</DOC>
