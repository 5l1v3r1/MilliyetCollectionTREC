<DOC>
<DOCNO> 168397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/siyaset/siy01.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin AB şansı var 
</HEADLINE>
<TEXT>

AB Komiseri Verheugen, basında "Türkiye'nin AB üyeliğine inanmıyorum" şeklindeki açıklamalarını içeren haberlerin kesinlikle doğru olmadığını açıkladı 
     GÜVEN ÖZALP Brüksel 

     Avrupa Birliği AB Komisyonu'nun genişlemeden sorumlu üyesi Günter Verheugen, Türkiye konusunda üyelik dışında herhangi bir alternatif üzerinde çalışılmadığını belirterek "Bu yapılırsa ciddiyetimize gölge düşer" dedi. Verheugen, Türkiye'nin AB üyesi olabileceğine Helsinki'de karar verildiğini hatırlatarak Ankara'nın önünde gerekli kriterleri tamamlama şansı bulunduğunu söyledi. 
     Türk basınında "Tam üyeliğe inanmıyorum" başlığıyla verilen ve Verheugen'e atfen "Ben Türkiye'nin tam üyeliğine inanmıyorum" ifadelerine yer veren habere ilşkin bir açıklama yapan Verheugen, "Bu tamamıyla yanlış, tek kelimesi bile doğru olmayan bir haber" dedi. Türkiye'nin AB üyesi olabileceğine 1999 Helsinki Zirvesi'nde karar verildiğini ve bu kararın defalarca teyid edildiğini hatırlatan Verheugen, "Türkiye kriterleri tamamlama şansına sahip. Bunun gerçekleşip gerçekleşmediği 2004'te yapacağımız değerlendirmede ortaya çıkacak. Ancak alınan temel karar Türkiye'nin AB üyesi olabileceği yönündedir" dedi. 
     
     YANLIŞ MESAJ OLUR 
     Türkiye konusundaki görüşlerinin herkesçe bilindiğini söyleyen Verheugen, "Türkiye konusunda alternatifler üzerinde tartışılmasını kesinlikle reddediyorum. Eğer alternatifler tartışılırsa bu Türkiye'ye tamamen yanlış sinyal göndermek anlamına gelir. Bizim de ciddiyetimize gölge düşer" diye konuştu. Verheugen, Almanya'da yayımlanan Die Welt gazetesine de Türkiye'ye açık davranılması gerektiğini ve bazı AB üyelerinin yaptığı gibi ikiyüzlü bir politika izlenmemesi gerektiğini söyledi. Verheugen, global çatışma ve istikrarsızlık dönemlerinde Türkiye gibi büyük bir Müslüman ülkenin AB'nin yanında olmasının Birliğe çok yardımcı olacağını söyledi. 
     
     

</TEXT>
</DOC>
