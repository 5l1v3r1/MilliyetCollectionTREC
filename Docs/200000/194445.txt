<DOC>
<DOCNO> 194445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sontur19.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbaka Erdoğan Lüks devlet anlayışı sona erecek 
</HEADLINE>
<TEXT>

     Başbakan Recep Tayyip Erdoğan, Türkiye'nin artık lüks devlet anlayışıyla, savurgan yönetimlerle yoluna devam etmesinin mümkün olmadığını belirterek, ''Bunun için Kamu Yönetimi Reformu'nu yaptık'' dedi. 
     Erdoğan, Keçiören Halil İbrahim Sofrası'nda AK Parti İl Danışma Meclisi toplantısında yaptığı konuşmada, ''devletin hantal mekanizmasını değiştirmek, işlemeyen mekanizmaları açmak ve böylece daha verimli ve işlek bir şekilde Türkiye'nin meselelerinin üzerine gitmek'' kararlılığında olduklarını söyledi. 
     Bundan geriye dönmeyi asla düşünmediklerini kaydeden Erdoğan, Türkiye'nin artık lüks devlet anlayışıyla, savurgan yönetimlerle yoluna devam etmesinin mümkün olmayacağını bildirdi. 
     Başbakan Erdoğan, bunun için Kamu Yönetimi Reformu'nu yaptıklarını belirterek, artık Muş'taki hastanenin ufak bir sorununun çözümü için Ankara'dan onay beklenmeyeceğini, sorunun yerinde hallolacağını anlattı. ''Bunlarla biz ömür tükettik, ömür'' diyen Erdoğan, gittikleri illerde bütün yöneticilerin bundan şikayet ettiğini söyledi. Erdoğan, sözlerini şöyle sürdürdü 
     ''Şimdi birileri çıkıyor 'Bu Kamu Yönetimi Reformu ile Türkiye elden gidecek, Türkiye'nin üniter yapısı bozulacak' diyor. Nereden çıkarttın bunu Yerinden yönetim bu demektir. Bu kadar ilkel zihniyetlerle nerede kadar gidersiniz Bu çağdışı zihniyetle nereye gidersiniz Adam, yerinden yönetim nedir daha onu bilmiyor. Bunlar, damdan düşmediler. Bunlar hayatlarında 2 koyun gütmediler. Eğer bunlarla hayatı yaşayarak gelseydiler, bu çileyi çeke çeke gelseydiler, inanıyorum ki bu lafları edemezlerdi. 
     Birçok olaylar yaşıyoruz. Bu ifadeyi Ahmet söylerse doğru, ama AK Partili Mehmet söylerse yanlıştır. Aynı ifade işte. O söyleyince doğru oluyor da Ak Partili söyleyince neden yanlış oluyor İşte benim söylediğim ideolojinin deli gömleği bu. Artık dünyada ideolojik devlet kalmadı. Bunlar hala bu güzel ülkemi ideolojik bir devlet mantığı ile yönetmek istiyorlar. Biz ülkede tıkanan, kapanan yolları açıyoruz, onlar yolları tıkamakla meşguller. Aradaki fark bu.'' 
     
     ''UFUK SİYASET BUDUR'' 
     Erdoğan, 15 bin kilometre duble yol yapacaklarını söylediklerini ancak 'kaynak nerede diye' sorulduğunu anlatarak, ''Başladılar alay etmeye... Biz yolları açmaya başlayınca hiç sesleri çıkmadı. Şu ana kadar 1500 kilometre bitti. Bu yolların açılışını yapıyoruz ve insanların mutluluğunu görünce bir başka oluyoruz, ama onlar bu sevince bile ortak olamamanın bahtsızlığını yaşıyorlar'' diye konuştu. 
     Bir kilometre yolun 250 milyar liraya mal olduğunu, ama daha önce bunun bir trilyon liraya mal olduğunu ifade eden Erdoğan, ''İşte fark bu. 'Kaynak nerede' diyorlar. Kaynak bu'' dedi. 
     İstanbul Büyükşehir Belediyesi'nde benzer uygulamaları yaptıklarını ifade eden Erdoğan, ''İstanbul'da Vatan Caddesi'ni bu şekilde yapan Adnan Menderes'e, 'Havaalanı yolu mu açıyorsun' diyen anlayıştır bu anlayış... Ama şimdi o yol dar geliyor. İşte ufuk siyaset budur. Onlarda ufuk mufuk aramayın'' diye konuştu. 
     
     ''LOJMANLARIN YARISI SATILDI'' 
     Erdoğan, geçen yıl 10 Kasım'da milletvekilleriyle yaptıkları toplantıda lojmanlarda oturmama kararı aldıklarını anımsatarak, yanında bulunan Maliye Bakanı Kemal Unakıtan'a lojmanların kaç tanesinin satıldığını sordu. Unakıtan da lojmanların yarıdan fazlasının satıldığını bildirdi. 
     Lojmanların her birinin 400 bin dolara satıldığını belirten Erdoğan, şunları kaydetti 
     ''Bazıları çıkıp, 'Bu rakamlara satılır mı ' diyordu. Biz bereketimizle geldik. At binenin, kılıç kuşananın. Yorgana göre ayağı uzatma devri de geçecek. Bu yorgan büyüyecek, hep böyle kalmayacak. Kalitesi de yükselecek. Ankara bugüne kadar olduğu gibi Türkiye'nin düğümlendiği yer değil, düğümlerin çözüldüğü, milletimizin önünün açıldığı bir başkent olacaktır. Bu konuda çok yol katettik, kalan mesafeyi de kararlılıkla aşacağız. Gerek Türkiye'nin problemlerinin aşılmasında gerek geleceğe dönük plan ve projelerin hayata geçirilmesinde gerekse siyasete AK Parti damgasını vuracak açılımların ortaya konmasında her birimize düşen büyük görevler var.'' Partinin kurulduğu gün AK Parti'nin, Türkiye'de siyasette bir marka olduğunu ifade ettiğini anımsatan Erdoğan, artık Ak Parti'nin dünya siyasetinde bir marka olduğunu kaydetti. 
     Yaptırdıkları kamuoyu araştırmalarında AK Parti'nin tırmandığını, diğer partilerin ise ''patır patır'' döküldüğünü ifade eden Erdoğan, ''Niye Çalıştın mı, samimi oldun mu sonucu da hayırdır. Bunu böyle biliniz'' diye konuştu. Erdoğan, toplu konutlarda atılım yapacaklarını da sözlerine ekledi. 
     Toplantıya, Devlet Bakanı Beşir Atalay, Adalet Bakanı Cemil Çiçek ve Maliye Bakanı Kemal Unatıkan da katıldı. 
     Toplantı, Erdoğan'ın konuşmasının ardından basına kapalı olarak devam etti. 
     
</TEXT>
</DOC>
