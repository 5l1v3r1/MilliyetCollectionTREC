<DOC>
<DOCNO> 171810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/son/sonspo08.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin borcu 59 milyon 739 bin dolar... 
</HEADLINE>
<TEXT>

     Fenerbahçe Kulübü Yüksek Divan Kurulu olağan toplantısı yapıldı. 
     Göztepe'deki İSTEK Vakfı Semiha Şakir Lisesi Konferans Salonu'nda gerçekleştirilen toplantıya, kulüp başkanı Aziz Yıldırım'ın yanı sıra, yöneticiler Vedat Olcay, Mahmut Uslu, Ali Yıldırım, İlhan Ekşioğlu, Mithat Yenigün, Hakan Bilal Kutlualp, Ünal Uzun ve Orhan Demirel hazır bulunurken, 7 yönetici toplantıya katılmadı. 
     Bir süre önce yönetimden istifa eden Atilla Kıyat ve Sadettin Saran da toplantıya gelen Divan Kurulu üyeleri arasındaki yerlerini aldılar. 
     
     BORÇ 59 MİLYON 739 BİN DOLAR 
     Kulüp yönetim kurulunun 2003 yılının Nisan, Mayıs ve Haziran aylarındaki faaliyetlerinin değerlendirildiği toplantıda Denetleme Kurulu, kulübün 2006 yılına dek ödemesi gereken 59 milyon 739 bin dolar borcunun olduğunu açıkladı. 
     Kurul, kulüp ve futbolculara olan borçların 33 milyon 582 bin, bankalara olan borcun da 22 milyon 814 bin dolar olduğunu bildirdi. 
     Sarı-lacivertli kulüp bu yıl 22 milyon 168 bin, 2004 yılında 33 milyon 948 bin, 2005 yılında 3 milyon 327 bin ve 2006 yılında da 296 bin dolar borç ödeyecek. 
     Toplantıda ayrıca, Fenerbahçe Burnu'nda yapılması planlanan olimpik havuz projesi hakkında bilgi verildi. Havuz projesini multivizyon gösterisiyle üyelere tanıtan yönetici Orhan Demirel, projenin 800 ile 900 bin dolar arasında bir bedele mal olacağını ifade etti. 
     
     DERİNGÖR ''BAŞKAN, DİVANI HİÇE SAYDI'' 
     Yüksek Divan Kurulu üyelerinden Halit Deringör'ün, kulüp başkanı Yıldırım'ın Yüksek Divan Kurulu ve kulüp tüzüğünü hiçe sayarak, kulüp binasının yanındaki havuzun çevresindeki büfeyi bir şirkete kiraladığını açıklaması, toplantıda tartışma yarattı. 
     Tüzüğün hiçe sayılmasından dolayı Yüksek Divan Kurulu'nu acizlikle suçlayıp, kulübün diğer yetkililerinin de karar verme özgürlüğünün olmadığını savunan Deringör, ''Hepsi yatıyorlar, yukarıdan ne deniliyorsa onu yapıyorlar'' diyerek tepkisini dile getirdi. 
     Deringör ayrıca, büfeyi kiralayan şirketin ortaklarından 4'ünün kulüp üyesi olması ve kulüple ticari ilişki içine girdikleri için bu kişilerin üyeliğinin düşürülmesi konusunu gündeme getirdi. 
     Deringör'ün konuşmaları üzerine Yüksek Divan Kurulu Sekreteri Kemal Belgin, tüzüğe uygun olmayan bir davranış sergilendiği konusunda kulüp yönetim kuruluna yazdıkları yazıyı okuyarak, bu konunun takipçisi olduklarını ifade etti. 
     Fenerbahçe Kulübü Genel Sekreteri Vedat Olcay, konuşmalar üzerine yaptığı açıklamada ise tüzük hükümlerinin bildiklerini ve tüzüğe uygun hareket edilerek, ortaklarının 4'ü kulüp üyesi olan Beşerler Limited Şirketi'ne kiralandığını kaydetti. 
     Konuyla ilgili olarak söz alan Başkan Yıldırım ise, Kemal Belgin'in 3 yıl önce Fenerbahçe Gazetesi'nde çalışarak, kulüple ticari ilişki içine girdiğini hatırlattı ve '' Onu da mı ihraç edelim'' dedi. Kulübün demokratik bir anlayışla yönetildiğini ifade eden Yıldırım,''Orası Fenerbahçe'nin yönetimi, Aziz Yıldırım'ın değildir'' dedi. 
     Kemal Belgin'in, Yıldırım'ın kendisiyle ilgili sözüne yanıtı ise, ''Fenerbaçe Gazetesi veya dergisinden para aldığımı ispatlasın, bugün kulüp üyeliğimden istifa ederim'' şeklinde oldu. 
     
     ALTIPARMAK ''FENERBAHÇE'YE 100 MİLYON DOLAR BULDUM'' 
     Yönetimin faaliyetleriyle ilgili görüşlerini dile getiren Yüksek Divan Kurulu üyelerinden Ogün Altıparmak, Aziz Yıldırım'ın kulüp başkanlığını bırakması durumunda Fenerbahçe'ye 100 milyon dolar verecek bir başkan bulduğunu söyledi. 
     Konuşmasına Aziz Yıldırım'a övgüde bulunarak başlayan Altıparmak, ''Başkan giderse Fenerbahçe'ye 100 milyon dolar buldum. Eğer giderse onu bu yola sokacağım'' şeklinde konuşunca, Yıldırım, ''Niye şimdi getirmiyorsun'' diye araya girdi. Altıparmak, Yıldırım'ın sorusuna ''Şimdi olmaz, kulübün şirketleşmesi lazım'' diye yanıt verdi. 
     
     DANYAL ''ALTYAPIYA YILMAZ VURAL GETİRİLMELİ'' 
     Yüksek Divan Kurulu üyelerinden Mahir Danyal, geçen sezonun son haftalarında A takımında başına getirilen Altyapı Teknik Koordinatörü Tamer Güney'in, sarı-lacivertli kulübü hiçbir şey vermediğini savunarak, altyapının başına teknik direktör Yılmaz Vural'ı önerdi. 
     Danyal, ''Tamer bey 500 milyar lira aldı, uçtu gitti. Bize birşey vermedi. Futbolcuların hepsini birbirine vursan birşey çıkmaz. İsmail Kartal'ın da başaracağını sanmıyorum. Yılmaz Vural gelmeli'' diye konuştu. 
     
     AYANOĞLU'NDAN ''TETİKÇİ'' YAKIŞTIRMASI 
     Yüksek Divan Kurulu Üyesi Altan Ayanoğlu'nun, asbaşkan Mahmut Uslu ve bazı yöneticilere ''tetikçi'' şeklindeki yakıştırması yöneticileri kızdırdı. 
     Gazeteci Hıncal Uluç'u, kendisi hakkında ''tetikçi'' ifadesini kullanarak yazdığı yazıdan dolayı mahkemeye verdiğini ve 4 milyar 900 milyon lira tazminat aldığını açıklayan Mahmut Uslu'nun, Ayanoğlu hakkında da mahkemeye başvuracağı öğrenildi. 
     SEL-ÇET-SS 15 29 26 07 03 
     
</TEXT>
</DOC>
