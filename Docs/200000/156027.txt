<DOC>
<DOCNO> 156027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sontur18.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
SP 1. Olağan Büyük Kongresi başladı... 
</HEADLINE>
<TEXT>

     SP Genel Başkanı Recai Kutan, AK Parti iktidarıyla toplumda mevcut olan gerginliklerin önlenemeyeceğini, ancak ertelenebileceğini belirterek, ''Yazık oluyor bu ülkeye, yazık oluyor bu halka'' dedi. 
     SP'nin 1. Olağan Büyük Kongresi, Atatürk Spor Salonu'nda başladı. 
     Delegeler ve yurdun değişik illerinden gelen konuklar sabahın erken saatlerinden itibaren kongre salonunu doldurdular. 
     Salona, Kutan ve Necmettin Erbakan, ''Mücahit Erbakan'', ''Milli Kahraman Necmettin Erbakan'' sloganları arasında birlikte girdiler. 
     Erbakan'ın salona girişi sırasında, aralarında Fehim Adak ve Şevket Kazan'ın da bulunduğu bazı partililer duygulanarak ağladı. 
     İstiklal Marşı'nın söylenmesinin ardından kongrenin açılışını yapan Genel Başkan Yardımcısı Teoman Rıza Güneri, salonda bulunanları ''Partimize ait sloganlar dışında slogan atmayalım'' diye uyardı. 
     Güneri, ''Hocam hoşgeldiniz, çok özlemiştik. Sayın Genel Başkanımız siz de hoşgeldiniz, sizi de çok seviyoruz'' dedi. 
     Güneri'nin konuşmasının ardından kongre divan başkanlığı oluşturuldu. Divan Başkanlığı'na Yasin Hatiboğlu, başkan yardımcılıklarına ise Fethullah Erbaş ve Arif Ersoy seçildi. 
     Hatiboğlu, yaptığı konuşmada, bunun sadece bir kongre değil, ''buluşma, kucaklaşma, hasretin vuslata veda edişi'' olduğunu ifade ederek, Erbakan'a hitaben, ''Çile yumağı, yalnız Allah'a inanan adam, çileyle yoğrulmuş bizler, seni seviyoruz savunan adam'' dedi. Daha sonra, ''Mücahit Erbakan'' sloganları ve konfetiler arasında kürsüye çıkan Kutan, konuşmasının başında Bingöl depreminde yaşamını yitirenlere rahmet ve yakınlarına başsağlığı diledi. 
     Tarihin en kritik dönemlerinden birinde SP kongresinde birarada bulunduklarını kaydeden Kutan, burada, ''yeryüzüne adaleti değil, zulmü hakim kılmak isteyenlere rağmen varolduklarını'' söyledi. 
     Kutan, AK Parti'nin seçim kampanyasında, Acil Eylem Planı'nda vatandaşa ekonomi alanında bulunduğu vaatleri şu ana kadar gerçekleştiremediğini kaydetti. 
     Bütün olumsuzların temelinde IMF politikaları olduğunu belirten Kutan, ''AK Parti hükümeti de geçmiş bazı dönemlerde olduğu gibi ülke ekonomisini bütünüyle IMF'ye teslim etmiştir. AK Parti hükümeti kendini savunmak için 'ne yapalım, biz bu ekonomik krizi kucağımızda bulduk' diyemez. SP, IMF karşıtı ve IMF'nin oyununu bozacak tek partidir'' diye konuştu. 
     
     IRAK SAVAŞI 
     Konuşmasında, dış politika alanında yaşanan gelişmeleri değerlendiren Kutan, Irak savaşına da değindi. 
     Kutan, şu anda Irak'ın bütünüyle işgal altında olduğunu, ancak hala kitle imha silahlarının izine rastlanılmadığını vurgulayarak, ''Bu insanlık ayıbı olaylar karşısında acaba AK Parti Hükümeti ne yaptı '' diye sordu. Kutan, AK Parti Genel Başkanı'nın ve hükümetin, Türkiye'nin adım adım bu kirli savaşa katılımına yol açacak beyanlarda bulunduğunu öne sürdü. Kutan, ''Milli Görüş saflarındayken, 19 Ocak 1993'te Amerikan uçakları Bağdat'ı bombalarken Meclis kürsüsünden 'Bu huzur değil, zulüm operasyonudur. Bu operasyonda İncirlik'in kullanılması utanç vericidir' diyenler, şimdi çok sayıda liman ve havaalanlarını koalisyon güçlerine açmışlar, kendi deyimleriyle ülkenin bağımsızlığına gölge düşürmüşlerdir'' diye konuştu. 
     Türk dış politikasının değişen şartlara uygun milli bir strateji belirleyemediğini ileri süren Kutan, çok yönlü aktif bir dış politika ve vizyonunun oluşturulması gerektiğini kaydetti. 
     Kutan, Türkiye'yi yönetenlerin Türk toplumunun gerçeklerine, tarihi birikimine, geleceğe yönelik beklentilerine uygun düşünemediğini, dünyada meydana gelen büyük değişimi göremediğini iddia ederek, soğuk savaş dönemi politikalarıyla yola devam etmeye çalışıldığını belirtti. 
     
     ''İRTİCA TAMTAMLARI'' 
     SP Genel Başkanı Kutan, birden bire ülke gündeminin değiştiğini ifade ederek, şöyle konuştu 
     ''Meclis Başkanı'nın resepsiyonu, atamalar, Milli Görüş genelgesi ve benzeri şeyler, nasıl oldu da hayati önem taşıyan konuları sollayarak, gündemimizin başına oturdu Niçin durup dururken ipler gerildi İrtica tamtamları çalmaya başladı Niçin üniversitelerde birden bire gençler arasında sopalı, taşlı, bıçaklı kavgalar başladı Türkiye'nin her zamankinden daha fazla barış ortamına, huzura, hoşgörüye, sağduyuya, birlik ve beraberliği ihtiyacı var. 'Laiklik elden gidiyor', 'İrtica hortluyor' diyen laikçilerle, bu sorunların çözümü için kararlı bir duruş ortaya koyamayan AK Parti iktidarı ile halen toplumumuzda mevcut olan gerginlikler önlenemez, ancak ertelenir. Yazık oluyor ülkeye, yazık oluyor bu halka... SP olarak herkese çağrıda bulunuyor geliniz, bu sorunları hislerle, önyargılarla değil, sağduyuyla ve bilimsel bir anlayışla ele alalım ve çözelim diyoruz.'' Kutan, demokrasi anlayışlarında ''bizimkiler, sizinkiler, onlarınkiler'' ayrımının bulunmadığını ifade ederek, ''Bizim demokrasi ve eşitlik anlayışımızda başı açık olanla örtülü olan, küpe takanla mes giyen arasında bir ayırım yoktur'' diye konuştu. 
     Kutan, sözlerini ''Bugün her zamankinden daha haklıyız. Her zamankinden daha kararlıyız, daha Milli Görüşçüyüz, geliniz, saadet çatısı altında toplanalım'' diyerek tamamladı. 
     
     NOTLAR 
     Kongrenin yapıldığı Atatürk Spor Salonu'nun girişine dışarıda bulunanların da kongreyi izleyebilmesi için dev bir ekran kuruldu. 
     Salonun, ortası delege ve basın mensupları için, tribünler ise konuklar ve partililer için ayrıldı. 
     Konuşmaların yapıldığı platformun üzerinde sırasıyla büyük boy Atatürk, Kutan ve Erbakan posterleri asıldı. Posterlerin altında ise ''Yeni bir dünya için özenen buluşma'' yazılı pankart ve kongre görüntülerinin yansıtıldığı dev bir ekran yer aldı. Platformun karşısında ise Erbakan'ın posterleri ve ''Savaş değil barış, çatışma değil diyalog, çifte standart değil adalet, üstünlük değil eşitlik, sömürge değil işbirliği'' pankartı asıldı. 
     Kongre başlamadan önce görevli tarafından salonda bulunanlar ''Misafirler ve telgraflar anons edilirken hürmetimizden ve muhabbetimizden bir eksiklikle karşılaşmayalım'' uyarısında bulunuldu. 
     
     ''KOLUNU KIRMAYIZ'' 
     Divan Başkanı Yasin Hatiboğlu daha sonra kongreye katılan siyasi parti temsilcileri ile gönderilen tebrik mesajlarının okunmasını istedi. 
     ''Hasmımızın kolunu büksek dahi kolunu kırmayız'' diyen Hatiboğlu, salondakilerden okunacak bazı isimlere tepki duyulmaması uyarısında bulundu. 
     Kongreye CHP, ANAP, DYP, İP, BBP, DEHAP'tan temsilciler, Hak-İş Genel Başkanı Salim Uslu, Milli Görüş Teşkilatı adına Hasan Damar katıldı. TBMM Başkanı Bülent Arınç ile AK Parti Genel Başkanı ve Başbakan Recep Tayyip Erdoğan da kongreye birer telgraf gönderdi. Salondakilerin, telgraf gönderenlerden Arınç'ın adı okunurken alkışladıkları, Erdoğan'ın adı okunurken ise tepki gösterdikleri görüldü. 
     DEHAP Genel Merkezi ve DYP Genel Başkanı Mehmet Ağar'ın çelenk gönderdikleri kongreye, Erbakan'ın eşi Nermin Erbakan ve kızı Elif Altınöz de katıldı. 
     Kongre salonunda partililer sık sık ''Ampul sönecek, efsane dönecek'' sloganı attı. 
     
     ERBAKAN'IN ADAYLIĞI AÇIKLANDI 
     Kongrede, Genel Başkan Yardımcısı Yakup Budak, faaliyet raporunu okudu. 
     Daha sonra da Necmettin Erbakan'ın genel başkanlığa adaylığı salonda bulunanların alkışları arasında açıklandı. 
     Bu arada, salonun girişinde bir mescit kuruldu. Kongrede Milli Gençlik Vakfı ve partinin gençlik kolları üyesi 550 kişi görev yapıyor. 
     
</TEXT>
</DOC>
