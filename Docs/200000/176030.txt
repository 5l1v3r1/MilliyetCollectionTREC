<DOC>
<DOCNO> 176030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/ekonomi/aeko.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
25 bin hayali hesap var 
</HEADLINE>
<TEXT>

   İmar'daki şifrelerin çözümünden, 30 Mayıs - 4 Temmuz arasında 25 bin hayali hesap yaratıldığı, mevduatın 800 trilyondan 5.8 katrilyona yükseldiği ortaya çıktı 
      ERDAL KILINÇ İstanbul 
   
   İmar Bankası'nın bugüne kadar ulaşılamayan hesap kayıtlarının şifrelerinin çözülmeye başlamasıyla birlikte, çarpıcı bilgilere de ulaşıldı. Bankanın 30 Mayıs'ta 800 trilyon lira olan mevduatının, 4 Temmuz'da 5.8 katrilyon lira ile 1 milyar euro ve 800 milyon dolara yükseldiği belirlendi. 
   Ancak bu rakamın bankanın resmi kayıtlarında bulunmaması nedeniyle binlerce hayali mudi adına açılan hesapla mevduatın artırıldığı iddiası gündeme geldi. Uzanlar'ın mevduatlardaki devlet garantisinden yararlanarak, bankaya el konulduğunda, bu hesaplarla parasını geri almayı düşünmüş olabilecekleri öne sürüldü. 
   Şişli Cumhuriyet Savcılığı'nın yürüttüğü soruşturmada, banka kayıtlarını tutan Merkez Yatırım çalışanlarından gözaltına alınanların sayısı altıya yükseldi. Operasyon şefi Göksel Aydoğan, Necati Lima, Nurşen Boz ve Salih Bora'nın ardından dün de sistem operatörleri Saniye Işık ile Abdullah Kaya gözaltına alındı. 
   
   'Hayal' hesaplar Uzanlar'ın mı 
   Bu kişilerin gözaltına alınmasıyla birlikte kayıtların şifreleri de çözülmeye başlandı. İnceleme alınan 10 bin disketten yaklaşık 150'sinde kayıtlara ulaşıldığı belirtildi. İlk belirlemeler sonucu İmar Bankası'nın mevduatında 30 Mayıs ile 4 Temmuz tarihleri arasında büyük bir artış yaşandığı dikkat çekti. 30 Mayıs'ta 800 trilyon lira olan mevduatın 4 Temmuz'da 5.8 katrilyon liraya ulaştığı belirtiliyor. Yine 4 Temmuz'da 1 milyar euro 1.6 katrilyon lira ile 800 milyon doların 1.1 katrilyon lira da kayıtlarda bulunduğu kaydedildi. Ancak bu paranın Merkez Bankası'nda munzam karşılığı ya da disponibilitesinin yatırılmadığı anlaşıldı. 
   Yetkililer, bu dönemde binlerce hayali mudi adına hesaplar açıldığı ihtimali değerlendiriyor. Sayının 25 bin dolayında olduğu tahmin ediliyor. Mudilerin büyük kısmının Uzan Ailesi'ne yakın isimlerden oluştuğu, hesaplar devlet garantisinde olduğu için, mevduatların ödenmesi halinde paranın yeniden aileye dönebileceği iddiaları araştırılıyor. 
   Bankadaki bonoların da karşılığı bulunmuyor. Resmi kayıtlarda bulunan 20 milyarlık bonoya karşılık, Hazine bonosu işlemlerindeki hacmin 2 katrilyon lira olduğu öğrenildi. 
   Bu arada el konulduğunda bankanın genel müdürlüğünün kasasından 2.5 trilyon çıktığı belirtildi. Adana Ceyhan Şubesi'nin hesaplarında da 21 trilyon gözükmesine rağmen kayıtlarda rakamın 500 milyar olduğu ortaya çıktı. 
   
   Eşlerine de tedbir kondu    Şişli 2. Sulh Ceza Mahkemesi, TMSF'nin talebi üzerine, 12 Ağustos'ta yürürlüğe giren 'banka batıranın malına 24 saatte el koyma' olarak tanımlanan 4969 sayılı Kanun ile 4389 sayılı Bankalar Kanunu'nda yapılan değişiklik kapsamında Cem Uzan ile Hakan Uzan'ın da aralarında bulunduğu toplam 119 kişi ve şirketin mal hak ve alacakları üzerine tedbir koyma kararı aldı. 
   4969 sayılı Yasa çifte hesap dolayısıyla banka sahipleri ve imza yetkisi bulunan her kademedeki çalışanların kiralık kasa dahil tüm malvarlıkları ile hak ve alacaklarına el konulmasına olanak sağlıyor. 
   
   Naylon hesaba 8 yıl 
   Yöneticilerin eş ve çocuklarının malvarlığını da kapsayan yasa, naylon hesapla para talep edenlere, 4 - 8 yıl hapis ve 10 katı kadar para cezası verilmesini öngörüyor. 
   
   
</TEXT>
</DOC>
