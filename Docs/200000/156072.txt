<DOC>
<DOCNO> 156072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/siyaset/siy08.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliyev'in kalbi durdu, çalıştı 
</HEADLINE>
<TEXT>

     Önceki gün 80. yaşına basan Azerbaycan Cumhurbaşkanı Haydar Aliyev günlerdir Ankara'da Gülhane Askeri Tıp Akademisi'ndeki VIP katından ülkesini yönetiyordu. Bir süre önce Azerbaycan'da bir konferans sırasında iki kez rahatsızlanan Aliyev apar topar niye Türkiye'ye getirildi Kulislere yansıyan bilgilere göre Azerbaycan Cumhurbaşkanı ülkesinde kalp durmasına bağlı bir kalp krizi geçirmişti. Bu kriz kalbin yeniden çalıştırılması sonucu atlatıldı ve kamuoyuna "tansiyon düşüklüğü" olarak açıklandı. Yakın dostu Süleyman Demirel'in Cumhurbaşkanlığı döneminde GATA'da kurulan özel bölüme getirilen Aliyev, kendisini Türk doktorlarına emanet etti. Ve Aliyev'in böbrek yetmezliği sorunuyla da baş etmeye çalışan doktorların tedavileri başarılı oldu. GATA'da geçirdiği günler boyunca kendisini ziyarete gelenlere, "güçlüyüm, iyiyim" diyerek, yönetimi devralmaya oğlunun hazırlandığı yorumlarını boşa çıkarmaya çalışan Aliyev, dün taburcu olarak ülkesine döndü. 
     

</TEXT>
</DOC>
