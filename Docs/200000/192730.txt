<DOC>
<DOCNO> 192730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/ekonomi/eko02.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Meksika'da arama terörüne uğradı 
</HEADLINE>
<TEXT>

   Mexico City'de Atatürk anıtının açılış törenine katılan üç bakan ve Türk heyetine havaalanında zorluk çıkarıldı 
   AHMET ERHAN ÇELİK Mexico City 
   
   Türkiye İşveren Sendikaları Konfederasyonu tarafından yaptırılan ve Mexico City'de bulvara konulan Atatürk anıtının açılış törenine katılan ve aralarında üç bakanın da bulunduğu Türk heyetinin yurda dönüşünde Mexico City Havaalanı'nda zorluk çıkarıldı. 
   Aralarında Devlet Bakanı Güldal Akşit, Milli Savunma Bakanı Vecdi Gönül, Çalışma ve Sosyal Güvenlik Bakanı Murat Başesgioğlu ile bir grup işadamı ve gazetecilerden oluşan Türk heyetinin bilet kabullerinde Meksikalı yetkililer tarafından güçlük çıkarıldı. 
   
   Bagajlar arandı 
   VIP Salonu'ndan aranacak bagajlarını görmesi için havayolu şirketi KLM'nin bankosuna çağırılan bakanlar, görevlilerin çirkin tavırlarıyla karşılaştı. Meksika Büyükelçiliği ve tur şirketinin araya girmesiyle bakanların bagajları aranmazken, heyetin diğer üyeleri bagaj kontrolüyle karşılaştı. Bakanlar dışındaki Türk heyetinin valizleri açtırılarak tek tek kontrol edildi. Türk heyeti, Meksikalı yetkililerin bu davranışına tepki gösterdi. 
   TİSK adına geziyi organize eden tur şirketi KLM şirketine başvuruda bulunarak şikayetleri iletti. KLM'ye yazılan yazıda Türk heyetine yönelik tavrın doğru olmadığı ve şirket personelinin kaba davranışlara müsamaha göstermesinin yanlış olduğu uyarısında bulunuldu. Yazıda, "Bu muameleler nedeniyle müşteri kitlemizi kaybederiz" denildi. 
   
   
</TEXT>
</DOC>
