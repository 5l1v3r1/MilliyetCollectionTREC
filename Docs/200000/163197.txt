<DOC>
<DOCNO> 163197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sontur02.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Manisa Vestel tesislerinde yangın... 
</HEADLINE>
<TEXT>

     Manisa Vestel Tesislerinde yangın çıktı. Yangında ilk belirlemelere göre herhangi bir can kaybı ve yaralanma olmadığı öğrenildi. 
     Manisa Organize Sanayi Bölgesi'nde yer alan Vestel Monitör Üretim Tesislerinde henüz bilinmeyen bir nedenle 23.45 sıralarında yangın çıktı. Yangına ilk müdahaleyi, tesislerin itfaiye ekipleri ile Organize Sanayi Bölgesi İtfaiye Teşkilatı yaptı. Manisa İtfaiye Müdürlüğü ekipleri de 75 personel ve 8 araçla söndürme çalışmalarına katıldı. 
     Manisa Emniyet Müdürü Kahraman Koçak, olay yerine gelerek, yangın ve söndürme çalışmaları hakkında bilgi aldı. Bu arada polis ve Vestel yetkilileri, basını yangın bölgesine yaklaştırmadılar. 
     Yapılan çalışmalar sonucu yangın kontrol altına alınarak söndürüldü. Soğutma çalışmaları ise halen devam ediyor. 
     Yangın sırasında herhangi bir can kaybı ve yaralanmanın olmadığı ifade edildi. Yangının çıkış nedeni ve maddi zararın boyutu ise bilirkişi incelemesi sonucu kesinlik kazanacak. 
     
</TEXT>
</DOC>
