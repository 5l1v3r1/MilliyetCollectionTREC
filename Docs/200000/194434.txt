<DOC>
<DOCNO> 194434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sontur08.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük Önder yarın törenlerle anılacak... 
</HEADLINE>
<TEXT>

     Türkiye Cumhuriyeti'nin Kurucusu, Büyük Önder Mustafa Kemal Atatürk, ebediyete intikal edişinin 65. yıldönümünde yarın tüm yurtta törenlerle anılacak. 
     Cumhurbaşkanı Ahmet Necdet Sezer'in başkanlığındaki devlet erkanı, 65 yıl önce ebediyete intikal ettiği saat olan 09.05'te Anıtkabir'e çelenk koyarak, Büyük Önder Atatürk'ün manevi huzurunda saygı duruşunda bulunacak. Aynı anda tüm yurtta sirenler çalacak, bayraklar yarıya indirilerek Büyük Önder, saygı duruşuyla anılacak. 
     Anıtkabir'de yapılacak devlet töreni nedeniyle yarın saat 08.00 ile 11.00 arasında Anıtkabir üzerinde uçuş yasağı uygulanacak, Akdeniz ve Gençlik caddeleri trafiğe kapatılacak. Anıtkabir, tören hazırlıkları ve güvenlik tedbirleri nedeniyle bugün saat 13.00'ten, yarın saat 11.00'e kadar halkın ziyaretine kapalı olacak. 
     Büyük Önder Atatürk'ün ebediyete intikalinin 65., aziz naaşının Anıtkabir'e nakledilişinin 50. yılı dolayısıyla yarın saat 07.30'dan itibaren, 19 yılında Kara Harp Okulu'nda öğrenim gören emekli Türk Silahlı Kuvvetleri mensuplarının temsilcileri, üst rütbeli subaylar, Kara Harp Okulu öğrencileri ve sivil öğrencilerin katılımıyla Etnografya Müzesi'nde bir anma töreni düzenlenecek. 
     Etnografya Müzesi'ndeki törenin ardından heyet, araçlarla 19 yılında Atatürk'ün naaşının Anıtkabir'e intikal ettirildiği güzergahı izleyerek Anıtkabir'deki anma törenine katılacak. 
     Diyanet İşleri Başkanlığı, İstiklal Savaşı'nın komutanı ve Türkiye Cumhuriyeti'nin kurucusu Atatürk'ün ölümünün 65. yılı dolayısıyla yarın teravih namazından önce Maltepe Camii'nde mevlit okutacak. Türkiye Hafız-ı Kuran ve Mevlithanlar Cemiyeti'nin hocaları da yarın, saat 12.30'da İstanbul'da Dolmabahçe Camii'nde, Atatürk için mevlit okuyacak. 
     
     BAŞKENT'TE ANMA ETKİNLİKLERİ 
     Başkent'te, Büyük Önder Atatürk, ölümünün 65. yılında çeşitli etkinliklerle anılacak. 
     Açılış konuşmalarını Cumhurbaşkanı Ahmet Necdet Sezer ve Başbakan Recep Tayyip Erdoğan'ın yapacağı, ''Türkiye Cumhuriyeti'nin 80. Yılı ve Atatürk'' konulu açık oturum, yarın saat 10.00'da Türk Dil Kurumu Konferans Salonu'nda gerçekleştirilecek. 
     Ord. Prof. Dr. Sulhi Dönmezer, Emekli Korgeneral Suat İlhan, Prof. Dr. Utkan Kocatürk ve Doç Dr. Esin Dayı da açık oturuma konuşmacı olarak katılacaklar. 
     Dünya Atatürkçü Sivil Toplum Kuruluşları üyeleri, gaziler, sanatçılar, sporcular, engelliler, öğretim üyeleri ve emekli subayların da aralarında bulunduğu grup, yarın saat 11.30'da Anıtkabir'i ziyaret edecek. 
     Atatürk'ün 65. ölüm yıldönümü nedeniyle yarın Ankara'da, Atatürk'ü Anma Koşusu gerçekleştirilecek. Atletizm Federasyonu tarafından düzenlenen koşu, Atatürk Kültür Merkezi eski hipodrom alanında saat 09.30'da başlayacak. 
     Bilkent Senfoni Orkestrası, aynı gün Şef Gürer Aykal yönetiminde ''Atatürk'ü Anma Konseri'' verecek. Bilkent Konser Salonu'ndaki ücretsiz konsere katılmak isteyenlerin 290 17 75 numaralı telefonu arayarak rezervasyon yaptırmaları gerekiyor. Ayrıca, konseri dinlemek isteyenler için Tunus Caddesi, Sıhhiye Köprüsü üzeri ve Milli Kütüphane önünden saat 19.00'da ücretsiz servisler kaldırılacak. 
     TED Ankara Koleji Vakfı Okulları anasınıfı öğrencilerinin kendi fotoğraf makineleri ile çektikleri fotoğraflardan oluşan, ''Ata'ya Saygı'' sergisi, yarın kolejin İncek'teki kampusunda bulunan lise binasında Başkentlilerin beğenisine sunulacak. 
     Ankara Özel Tevfik Fikret Okulları da Büyük Atatürk'ün ölüm yıldönümünde, Cumhuriyet'in ilk yıllarından bugüne kadar gelen Cumhuriyet dönemi özel eserlerin sergileneceği ''Cumhuriyet Müzesi''ni açacak. 
     Vakıfbank, Atatürk'ü, ölümünün 65. yılında 2 ayrı etkinlikle anıyor. Etkinlikler, Vakıfbank Genel Müdürlüğü Konferans Salonu'nda düzenlenecek olan tarihçi-yazar İsmet Bozdağ ile yapılacak söyleşiyle başlayacak. 
     Daha sonra, yarın Vakıfbank Genel Müdürlüğü Fuayesi'nde, Atatürk'ün 400 fotoğrafının yer aldığı sergi Başkentlilerin ziyaretine açılacak. 
     
     İSTANBUL'DAKİ TÖREN VE ETKİNLİKLER 
     Ulu Önder Atatürk, ebediyete intikal edişinin 65. yıldönümü nedeniyle yarın İstanbul'da da törenlerle anılacak. 
     Atatürk'ün hayata gözlerini yumduğu Dolmabahçe Sarayı'nda yapılacak anma töreninde, ünlü piyanist-besteci Tuluyhan Uğurlu, ''Mustafa Kemal Atatürk ve Güneşin Askerleri'' adlı eserini ilk kez seslendirecek. 
     Edinilen bilgiye göre, TBMM Milli Saraylar Daire Başkanlığı, yarın Dolmabahçe Sarayı'nda gerçekleştirilecek Atatürk'ü anma törenine farklı bir anlam katmaya hazırlanıyor. 
     Piyanist-besteci Uğurlu, Saray'ın Medhal Salonu'nda, Atatürk için yazdığı ''Mustafa Kemal Atatürk ve Güneşin Askerleri'' adlı eseri, resmi tören öncesi ve sonrasında ziyaretçilere sunacak. 
     Konserine saat 08.30'da başlayacak olan Uğurlu, saat 09.05'te yapılacak saygı duruşu ve Atatürk'ün yaşamını yitirdiği odadaki resmi tören nedeniyle dinletisine ara verecek. 
     Törenin ardından, ziyaretçiler, konserin süreceği salondan geçerek ''Atatürk Odası''nı gezebilecek. Ayrıca, bahçede bulunan ziyaretçilere dev ekranlar yardımıyla konseri izleme imkanı sağlanacak. 
     Tuluyhan Uğurlu, konserini, yarın saat 20.30'da da, yabancı misyon temsilcileri, öğretim üyeleri, işadamları, gazete ve televizyonların genel yayın yönetmenlerinin de aralarında bulunduğu 200-300 kişilik davetli grubuna yineleyecek. 
     TBMM Milli Saraylar Daire Başkanlığı, havanın yağışlı olması ihtimaline karşı ziyaretçilerin sıraya girmelerini göz önüne alarak, töreni ve konseri izlemeleri için Dolmabahçe Sarayı'nın Sultankapısı'nın karşısına çadır kuracak. 
     Piyanist-besteci Tuluyhan Uğurlu, ''Mustafa Kemal Atatürk ve Güneşin Askerleri'' adlı eserini, Türkiye Cumhuriyeti'nin kuruluşunun 75. yılı kutlamalarının yapıldığı 1998 yılında yazdı. Albüm olarak da halkın beğenisine sunulan eserde, Uğurlu, Atatürk'ü ''Güneş'' olarak yorumluyor. 12 bölümden oluşan eserin dinletisi, 55 dakika sürüyor. 
     İstanbul Valiliği, Harp Akademileri Komutanlığı ve İstanbul Üniversitesi de, Ulu Önder Atatürk'ün ebediyete intikalinin 65. yıldönümü dolayısıyla yarın anma törenleri gerçekleştirecek. 
     Taksim Cumhuriyet ve Şişli Cumhuriyet Parkı Atatürk anıtlarındaki törenler saat 08.55'te, Şişli Atatürk İnkılap Müzesi ve Atatürk Kültür Merkezi'ndeki AKM törenler saat 09.30'da, Harp Akademileri Komutanlığı'ndaki ''Atatürk'ü Anma Günü'' etkinliği de saat 10.00'da başlayacak. 
     İstanbul Üniversitesi tarafından düzenlenen törende ilk olarak, saat 09.05'de üniversitenin Beyazıt Yerleşkesi'ndeki Atatürk Anıtı'na çelenk bırakılacak ve saygı duruşunda bulunulacak. Daha sonra Ord. Prof. Dr. Cemil Bilsel Konferans Salonu'nda yapılacak anma toplantısında, eski Genelkurmay Başkanı emekli orgeneral İsmail Hakkı Karadayı'ya ''Atatürk İlke ve Devrimleri Ödülü'' verilecek. 
     Mersin Devlet Opera ve Balesi MDOB , ''10 Kasım Atatürk'ü Anma Etkinlikleri'' kapsamında, ''Atatürk Aramızda'' konulu özel bir gösteri sunacak. 
     Yurdun diğer yerlerinde de Atatürk'ü anmak üzere birçok etkinlik gerçekleştirilecek. 
     
</TEXT>
</DOC>
