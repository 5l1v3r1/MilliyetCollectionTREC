<DOC>
<DOCNO> 183338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sondun03.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Filistin kabinesinde Hamas yandaşı da olacak 
</HEADLINE>
<TEXT>

     Yeni Filistin kabinesinde, Hamas örgütü yandaşı bir ismin de yer alacağı öne sürüldü. 
     Adı açıklanmayan bir Filistinli yetkili Reuters'a yaptığı açıklamada, yeni kabinenin Devlet Başkanı Yaser Arafat ve Başbakanlık görevi verilen Ahmed Kurey tarafından birlikte atanacağını kaydetti. 
     Yetkili, yeni kabinede ABD yanlısı bir ismin de olacağını, hükümetin, gelecek hafta kurulacağını belirtti. 
     Arafat liderliğindeki El Fetih örgütünün Merkez Komitesi, 23 kişiden oluşacak yeni kabinenin 15 üyesini belirlemek üzere bugün toplanmıştı. 
     El Fetih temsilcilerinden Abbas Zeki de bugün daha erken saatlerde yaptığı açıklamada, ''Hamas'ı, hükümete katılması için ikna etmeye çalışıyoruz'' dedi. 
     Kabineye girecek Hamas yandaşı kişinin, Gazze'de hekimlik yapan Musa Zabut'un olması olasılığı bulunuyor. Zabut, Kurey'in kendisine bakanlık önerdiğini, Hamas'ın da, bu görevi üstlenmesine karşı çıkmadığını söyledi. Zabut'un Hamas'ın yanı sıra İslami Cihad örgütü ile de bağlantıları olduğu belirtiliyor. 
     
</TEXT>
</DOC>
