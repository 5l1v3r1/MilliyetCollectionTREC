<DOC>
<DOCNO> 165879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sonspo17.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Okan Koç Tribünleri ayağa kaldıracağım... 
</HEADLINE>
<TEXT>

     Beşiktaş'ın Gençlerbirliği'nden transfer ettiği Okan Koç, her zaman Beşiktaşlı olduğunu söyledi. 
     ''www.bjkhaber.com'' adresli internet sitesine konuk yazar olarak katılan Okan Koç, ''Ben gerçekten Beşiktaşlıyım'' dedi. 
     Okan, siyah-beyazlı takıma olaylı bir biçimde geçtiğini hatırlatarak, şunları kaydetti 
     ''İlk başta Galatasaray'a söz vermiştim. Profesyoneldim, ancak hiçbir zaman bu takıma gitmek istememiştim. Bunun nedeni ise Beşiktaşlı oluşumdu. Her futbolcu transfer olduğunda 'Ben küçükken bu takımı tutardım. Kanımı akıtsanız forma giydiğim takımın rengi akar' şeklinde sahte ve inandırıcı olmayan ifadeler kullanır, ancak benimkisi gerçekten böyle. Ben gerçek bir Beşiktaşlı'yım. Ben birara Beşiktaş'ın hiçbir maçını kaçırmaz ve bu takım için ağlardım. Beni tanıyanlar bilirler, Beşiktaş'ın 3-0'lık Barcelona ve diğer Avrupa kupası maçlarına gitmişimdir. Hatta şu anda Beşiktaş'ta yöneticilik yapan Hüseyin Mican ile Avrupa Şampiyonlar Ligi'ndeki Barcelona maçına birlikte gittik'' diye konuştu. 
     Hedeflerinin büyük olduğunu kaydeden Okan, sözlerini şöyle sürdürdü 
     ''İlk önce Beşiktaş'ta devamlı forma giymek, goller atmak ve tribünleri ayağa kaldırmak istiyorum. İlk attığım golden sonra Türkiye'nin en büyük taraftar topluluğu olan Çarşı Grubu'nun bulunduğu kapalı tribüne koşacağım ve onlarla kucaklaşacağım. Ben onları çok seviyorum, onların da beni seveceğine inanıyorum. Beşiktaş'ta şampiyon olmak, Avrupa'da ise final heyecanını yaşamak istiyorum. Bunlar hayal değil, ancak yapılması zor olaylar. İyi bir hava yakalanırsa neden olmasın. Herkes terinin son damlasına kadar mücadele ederse, Avrupa Şampiyonlar Ligi finalini zorlarız.'' A Milli Takım ile birlikte 6. FIFA Konfedarasyon Kupası'nda yer almayı çok istediğini, ancak transferi nedeniyle bunun gerçekleşmediğini kaydeden siyah-beyazlı futbolcu, ''Ancak kalbim onlarla birlikte. En büyük hedeflerimden biri de A Milli Takım'da banko forma giymek. İnanıyorum ki milli takımın değişmezleri arasındaki yerimi alacağım'' dedi. 
     Okan Koç, Beşiktaş'a geldiği için asla şımarmayacağını söyledi. Gece yaşamının hiçbir biçimde olmayacağını vurgulayan Okan, ''Beni kimse barlarda, diskolarda görmeyecek'' diye konuştu. 
     
</TEXT>
</DOC>
