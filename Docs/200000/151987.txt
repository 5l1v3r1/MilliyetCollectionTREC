<DOC>
<DOCNO> 151987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/spor/aspo.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
BİR DEVİN UYANIŞI 3-1 
</HEADLINE>
<TEXT>

Türk futbolunun dördüncü büyüğü Trabzonspor, uzun süren suskunluğuna son verdi, finalde Gençlerbirliği'ni sahadan sildi, müzesini Türkiye Kupası ile süsledi 
90 dakika      CEMAL ERSEN 

     Ligde hedefsiz kalan Trabzonspor'un tüm benliğiyle kupaya konsantre olması, onu istemesi ve elde edebilmek için futbol adına herşeyi ortaya koyması Karadeniz temsilcisine yıllar sonra artık unutmak üzere olduğu bir mutluluğu tattırdı. 
     İki kulvarda birden şampiyonluk hedefleyen, lig ve kupadaki performansıyla kağıt üzerinde favori gibi gözüken Gençlerbirliği, beklenenin aksine bu kez omuzlarına binen ağırlığı taşıyamadı. Sezon başından beri izlediğimiz en kötü futbolunu sergileyen, çok kez aciz durumlara düşen Kırmızı - Siyahlılar tarihi bir finalde, tarihi bir yenilgi ile sahadan ayrılmadılar ise bunun tek gerekçesi inanılmaz kurtarışlar yapan kaleci Gökhan'dı. 
     Daha 9. dakikada Trabzonspor'u 1 - 0 öne geçiren Mehmet Yılmaz'ın muhteşem volesi sanki maçın kaderini işaret eder gibiydi. 
     Nitekim 31. dakikada bu kez sahneye çıkan Gökdeniz'in şov yaparcasına ağları havalandırışı "adeta havaya giren" Gençlerbirliği'nin "fiyakasını" bozdu. 
     32. dakikada Okan'ın ortaladığı topa dokunan Bülent'in ofsayt gerekçesiyle golü iptal edildi. 
     45. dakikada ise ceza alanı içindeki karambolde Veysel vurdu, savunmadan döndü. Bülent denedi olmadı. Ahmet Hassan topu iğne deliğinden geçirdi ve Başkent ekibini umutlandırdı 2 - 1. 
     Renkli geçeceği düşünülen ikinci yarıda stadı dolduranları şaşırtan yine Gençlerbirliği oldu. Trabzonspor'un kaçırmaktan, Gökhan'ın kurtarmaktan, bizim yazmaktan bıktığımız Gökdeniz, Mehmet Yılmaz, Aureilo ile kaçan sayısız gol pozisyonu Trabzonspor'un sahada ne kadar ezici bir üstünlük kurduğunun göstergesiydi. 
     71. dakikada sahneye çıkan gecenin ve maçın yıldızı Gökdeniz, Bordo - Mavili ekibin altıncı kez kazandığı Türkiye Kupası'na imzasını kazıdı 3 - 1 
     Çok daha renkli ve zevkli geçmesi beklenen, ancak futbol kalitesi vasatta kalan kupa finalinde en büyük alkışı yüzlerce kilometre kat ederek tribünleri dolduran iki takım taraftarları haketti. 
     
     Maçın hakemi 
     Tek hata 
     MUSTAFA Çulcu genelde iyi bir maç yönetti. Faul pozisyonlarını hep yakından izledi, bu nedenle de kararlarını doğru verdi. Gençlerbirliği'nin sayılmayan golündeki ofsayt kararı, yardımcısının da büyük katkısıyla, doğruydu. Ancak Deniz'in vurduğu topta Erdinç'in eline çarpan topa penaltı verilebilirdi. Kartlarını da yerinde kullandı. 
     
170'er bin dolar      MAÇIN yayın hakkını alan TRT her iki kulübe de 170'er bin dolar, federasyona da 34 bin dolar para ödedi. Hasılat ise kazanan takıma yüzde 60, kaybedene yüzde 40 olarak paylaştırıldı. 
     


SPOR 


























</TEXT>
</DOC>
