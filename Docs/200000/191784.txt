<DOC>
<DOCNO> 191784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sondun07.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
''Yakalanmadan eşini aldatmanın'' sırları .. 
</HEADLINE>
<TEXT>

     ABD'de evli çiftlere eşlerine yakalanmadan nasıl evlilik dışı ilişki kurabileceklerini öğreten internet sitesi büyük ilgi görüyor. 
     Kendisini Doug Mitchell olarak tanıtan tartışmalı sitenin sahibi, üyelerinin yarıdan fazlasını kendisine partner arayan ya da kocalarına yakalanmadan nasıl aldatacakları konusunda tavsiye isteyen kadınların oluşturduğunu belirtirken, evlilik ve aile uzmanları web sitesine büyük tepki gösteriyor. 
     Uzman Glenn Stanton, internet sitesinin insanlara evliliklerini nasıl yıkacakları ve eşlerini nasıl aldatacakları konusunda ''yardımcı'' olduğunu belirterek, ''Bu hiçbir zaman kabul edilemez'' dedi. 
     ''www.philanderers.com'' adresindeki sitenin sahibi Mitchell ise eleştirilere karşın 2 binden fazla aktif üyesinin bulunduğunu ve her gün 80 bin kişinin siteyi ziyaret ettiğini belirtiyor. 
     ''Evliliğinin üzerinden 5 yıl geçtikten ve 2 çocuk babası olduktan sonra evlilik dışı bir ilişkiye girdiğini ve suçluluk duygusuyla baş edebilmek için çevreden tavsiye istemeye başladığını'' anlatan Mitchell, ancak çevresindekilerin eşinin de tanıdığı insanlar olması üzerine yanıtı internette aradığını ve bir web sitesi kurduğunu ifade etti. 
     Mitchell, ardından insanların bu konuyla ilgili duygularını e-mail ile anlattıklarını ve evlilik dışı ilişkilerini nasıl gizlediklerini açıklamaya başladıklarını kaydetti. 
     Eşlerine yakalanmadan evlilik dışı ilişki kurma konusunda bilgi almak, bir partner bulmak ve sohbet etmek isteyenlerin ilgi gösterdiği site, evlilik uzmanlarının büyük tepkisini çekerken, üye sayısını da her geçen gün arttırıyor. 
     Web sitesinin Kanada ve İngiltere'de de ilgiyle karşılandığı belirtiliyor. 
     
</TEXT>
</DOC>
