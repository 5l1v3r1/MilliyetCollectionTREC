<DOC>
<DOCNO> 183420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sonspo07.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ''en iyi başlangıç'' rekoru peşinde... 
</HEADLINE>
<TEXT>

     Birinci Süper Futbol Ligi'nin son şampiyonu Beşiktaş, yarınki maçta İstanbulspor'u da yenmesi durumunda, lig kariyerindeki sezon başında üst üste galip gelme rekorunu kıracak. 
     2003-2004 sezonundaki ilk 5 maçını da kazanan siyah-beyazlılar, 1994-95 sezonunda elde ettiği başarıyı tekrarladı. 
     1994-95 sezonunda, kariyerinin ''sezona en iyi giriş'' rekorunu kıran siyah-beyazlılar, geçen hafta Malatyaspor ile oynadığı bu sezonun 5. maçından da galibiyetle ayrılarak rekorunu egale etti. 
     Beşiktaş, sezonun ilk 5 maçında Samsunspor'u 3-1, Bursaspor'u 1-0, Ankaragücü'nü 3-0, Denizlispor'u 3-2, Malatyaspor'u da 3-1 yendi. 
     ''Kara Kartallar'', 46. sezonunu geçiren ligde daha önce en iyi startı, yine üst üste 5 maç kazanarak vermişti. 1994-95 sezonunda ilk 5 maçında Denizlispor'u 3-1, Kocaelispor'u 7-1, Vanspor'u 2-0, Adana Demirspor'u 3-0, Trabzonspor'u da 2-0 yenmeyi başaran Beşiktaş, 6. haftada İstanbul'da Bursaspor'a 2-1 yenilerek, seriye son vermişti. 
     
     REKOR FENERBAHÇE'DE 

     Bu sezon 46 yaşına giren lig tarihinde sezon başında üst üste galip gelme rekoru ise Fenerbahçe'ye ait bulunuyor. 
     Sarı-lacivertliler, 1964-65 sezonunda, ligin ilk 7 maçını kazanarak, henüz ulaşılamayan bir başarıya imza attı. 
     
</TEXT>
</DOC>
