<DOC>
<DOCNO> 169716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/yazar/bila.html </URL>
<DATE> 2003/07/16/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Çuval, kelepçe ve açıklama 
</HEADLINE>
<TEXT>

     Doğrusu açıklama, Türk kamuoyunun beklentilerini karşılamaktan uzak. 
     ABD olayı üzüntü verici bulduğunu ifade ile yetiniyor. Türk tarafı da aynı üzüntü içinde olduğunu beyan ediyor. 
     ABD'nin özür dilemesi söz konusu olmadığı gibi Türk subaylarının gözaltına alınmaları kararına ilişkin bir yanlışlık iması da yok. ABD tarafı, gözaltı kararının doğruluğunu, yanlışlığını tartışmıyor, sadece alınış sırasındaki muameleye ilişkin Türk tarafının kaygısını not etmekle yetiniyor. 
     Ayrıca, Türk askerlerinin faaliyetleriyle ilgili kendi kaygılarını da Türk tarafına not ettiriyor. 
     Ortak açıklama karşılıklı "not etme"yi aşmıyor. 
     Açıklamaya göre müttefikler arasında vuku bulan bu olayı ve Türk askerlerinin gözaltında maruz kaldıkları muameleyi üzüntü ile karşılamışlar 
     Yani muameleyi yapan da muameleye maruz kalan da eşit biçimde üzgün 
     Bu açıklama, Türk subaylarının başına çuval geçirilmesini, ellerine, ayaklarına kelepçe takılmasını, kaburgalarının kırılmasını açıklamadığı gibi bu onur kırıcı davranış nedeniyle ABD tarafına en küçük bir kusur imasında dahi bulunmuyor. 
     Varılan sonuç bu ise ABD askerlerinin Türk subaylarına yaptığı çuval ve kelepçe muamelesinin yanlarına kar kaldığını söylemek abartı olmaz. 
     Bu tür olayların tekrarlanmaması için gereken önlemlerin alınacağının ifade edilmesine dayanarak, "ABD, Kuzey Irak'ta Türk askeri varlığını kabul etmiş oldu" demek ve sevinmek, kendini kandırmaktan öteye bir anlam taşımaz. 
     Türk askerinin Kuzey Irak'taki varlığı yeni olmadığı gibi nedeni de bellidir. Başına çuval, ellerine kelepçe geçirilen askeri varlık, 2002 Mart ayından bu yana ABD özel kuvvetleriyle birlikte çalışan varlıktır. 
     ABD'nin şimdi bu varlığı garipsemesi düşünülemez. 
     Bu coğrafyada ABD'nin Irak Savaşı'ında kaybettiğinden binlerce kat fazla can kaybetmiş olan Türkiye'nin, ulusal güvenliğine yönelik tehditler karşısında, askeri varlığını üçüncü bir ülke iznine bağlaması da düşünülemez, düşünülmemelidir. 
     Eğer düşünülürse çuval kafandan çıkmaz.. 
     
     

</TEXT>
</DOC>
