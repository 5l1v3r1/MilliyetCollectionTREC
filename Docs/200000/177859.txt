<DOC>
<DOCNO> 177859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sontur07.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Evinde 150 bin kitaplık özel kütüphane kurdu... 
</HEADLINE>
<TEXT>

     Manisa'nın Alaşehir İlçesi'nde terzilik yapan Ahmet Necati Derin, evinde oluşturduğu kütüphanesini, ilçe sakinlerinin hizmetine sundu. 
     Derin, mesleğinin terzilik olduğunu, özel merakı nedeniyle evinde yaklaşık 150 bin kitap ve bir o kadar da dergiyle oluşturduğu kitaplığı, kitapseverlerin kullanımına açtığını belirtti. 65 yaşındaki Ahmet Necati Derin, kitapları çok sevdiğini dile getirerek, yıllardır biriktirdiği kitaplarla, evinin bir odasını kütüphaneye dönüştürdüğünü kaydetti. 
     Milli Eğitim Müdürlüğü'nden, evinde özel kütüphane hizmeti vermek için gerekli izinleri de aldığını belirten Derin, şunları söyledi 
     ''Evimin bir odasını kütüphane haline getirdim ve kitapseverlerin buradan rahatça yararlanabilmesi için kütüphane haline getirdiğim odadan, dışarıya kapı açtım. Kütüphanem, resmi kayıtlı bir özel kütüphane. Buradan herkes istediği gibi yararlanabiliyor. 
     En büyük sıkıntım, alınan kitapların geri getirilmemesi. Son çare olarak, kitap alanların nüfus cüzdanlarını aldım. Ancak buna rağmen bazı kişiler çok değerli bazı kitaplarımı geri getirmediler. Kitabı geri getirmeyen kişi, nüfus cüzdanını yeniliyor, kitabı getirmiyor. Çünkü kitap daha değerli. Tanımadığım ve güvenmediğim kişilere kitap vermiyorum. Bu kişiler, kütüphanede istediği kadar okuyabiliyor.'' Ödünç verdiği kitaplar karşılığında ücret almadığını belirten Derin, ''Bu işin ticaretinde değilim. Kitaplarımı satmıyorum, kullanım karşılığında herhangi bir ücret de almıyorum. Bu bir kitap sevgisi'' diye konuştu. 
     
</TEXT>
</DOC>
