<DOC>
<DOCNO> 180610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur59.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan'ın ümidi 'Ey adalet' yerine 'e-adalet'... 
</HEADLINE>
<TEXT>

     Adalet Bakanı Cemil Çiçek, toplumun 'ey adalet'ten, 'e-adalet'e doğru bir süratli değişimi yaşayacağını ümit ettiğini söyledi. 
     Çiçek, Türkiye Bilişim Derneği'nin 20. Ulusal Bilişim Kurultayı kapsamında düzenlenen ''e-Adalet'' toplantısında yaptığı konuşmada, bilgi ve teknolojilerin giderek artan kullanımının ve internetin gelişiminin, kişi ve devletlere güçlü yeni imkanlar sunduğunu belirtti. 
     Bilgi teknolojilerinin kullanım ve uygulamalarını düzenleyen ve destekleyen devletlerin, katma değeri yüksek, uluslararası alanda rekabet edebilir bir ekonomik altyapıya sahip olarak, yeni küresel ekonomide yerlerini aldığını anlatan Çiçek, internetin, yaşamın tüm boyutlarını kapsayacak şekilde yönetim, üretim, ticaret, eğlenme ve öğrenme biçimlerini köklü olarak değiştirdiğini vurguladı. 
     İnternetin, elektronik imza, elektronik sözleşme, elektronik verinin paylaşımı, sanal suçlar, fikri haklar ve kişisel verilerin korunması gibi pek çok konuda sorunları da beraberinde getirdiğini ifade eden Cemil Çiçek, dünyanın bu sorunların üzerine dikkatli, temkinli ve katılımcı bir şekilde gittiğini ifade etti. 
     Çiçek, ''Bizim de internetle ilgili değişiklikleri temkinli adımlarla izlememiz ve yasakçı bir zihniyetten çok, bu ortamı vatandaşlarımız ve devletimiz yararına nasıl kullanabileceğimizi bulmamız gerekiyor'' dedi. 
     
     ELEKTRONİK İMZA TASARISI 

     Cemil Çiçek, Hükümet olarak bu alandaki çalışmalara önem verdiklerini ve önlerini açacak olan Elektronik İmza Tasarısı'nın TBMM'ye sevk edildiğini bildirerek, ''Bu tasarının Ekim ayı içinde çıkacağını düşünüyorum'' diye konuştu. 
     Elektronik devletin, internet üzerinden kamu hizmetlerine erişim ve kullanımı teşvik ederek bilgi tabanlı bir kamu yönetimi oluşturmayı hedeflediğini dile getiren Çiçek, e-devletin, kamunun bilgi çağı gereklerine uygun dönüşümünü sağlayarak, bürokratik işlemlerin azaltılmasını, hizmetlerin daha ucuz, hızlı ve kaliteli verilebilmesine katkı sağlayacağını vurguladı. 
     Adalet Bakanı Çiçek, ''Böylece devlet, kişiler ve işletmeler verimlilik ve ekonomik büyümenin artırılmasına katkıda bulunacak, modern toplum nizamının en çok sıkıntısını çektiği zaman problemi çözülecek. Daha şeffaf ve etkileşime açık bir devlet, demokratik katılımı da artıracak'' dedi. 
     
     ULUSAL YARGI AĞI PROJESİ 

     Adalet Bakanı Cemil Çiçek, yargı yetkisini Türk Milleti adına kullanan mahkemelerin, daha adil ve daha seri karar verebilmeleri, vatandaşlar tarafından hak arama özgürlüğü ve adil yargılanma haklarının en iyi ve yüksek düzeyde kullanılabilmesi için reform niteliğinde çalışmalar yapılması gerektiğini kaydetti. 
     Çiçek, AB'ye girme sürecinde, üzerinde durulan konuların başında gelen Anayasa'daki hukuk devleti ilkesinin tam olarak hayata geçirilmesinin zorunlu olduğunu, etkin, şeffaf ve demokratik bir şekilde adalet dağıtımının hızlandırılması gerektiğini söyledi. 
     Adalet hizmetlerinin süratle, etkin bir şekilde gerçekleştirilmesi ve çağın teknolojik imkanlarından yararlanılması amacıyla yürürlüğe konulacak olan Ulusal Yargı Ağı Projesi'nin, tüm mahkemeleri kendi aralarında, yüksek mahkemelerle, kamu kurum ve kuruluşlarıyla bağlayacağını anlatan Çiçek, projenin ikinci aşamasına gelindiğini bildirdi. 
     Bu konuda hiçbir para problemleri olmadığını vurgulayan Çiçek, ''Ben istedim ki 2003 yılı içinde bunu bitirelim. Ancak yapılan sözleşme ve işlemlerin karmaşıklığı nedeniyle, arzumuz ve yeterli imkanımız bulunmasına karşın bu projenin 2004 Haziranı'nın sonunda tümüyle tamamlanması söz konusu olacaktır'' dedi. 
     Çiçek, kalite ve verimlilik konularına da dikkati çekerek, ''Adalet hizmetlerini kalite ve verimlilik açısından değerlendirdiğimizde ciddi sıkıntılarımız vardır. Kamuoyunun da önemli şikayetleri vardır. Ümit ediyorum ki bu toplum, 'ey adalet'ten, 'e-adalet'e doğru bir süratli değişimi yaşayacaktır'' diye konuştu. 
     Donanımla ilgili olarak ikinci aşamaya gelindiğini ve açılan ihalenin sonuçlandığını bildiren Çiçek, ''13 milyon dolarlık bir ihalenin, bu toplantıya gelmeden evvel gerçekleşmiş olmasıyla işin sonuna geldiğimizi düşünüyorum'' dedi. 
     
</TEXT>
</DOC>
