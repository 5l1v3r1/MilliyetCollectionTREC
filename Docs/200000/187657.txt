<DOC>
<DOCNO> 187657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/siyaset/siy06.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara Gelin, görüşelim 
</HEADLINE>
<TEXT>

   ABD Büyükelçisi Edelman ile bir araya gelen Dışişleri Müsteşarı Ziyal, Amerikan tarafını görüşmelere davet etti. Heyetlararası müzakereler hafta başında... 
   UTKU ÇAKIRÖZER Ankara 

   
   Hükümetin Irak'a asker gönderme konusunda TBMM'den yetki almasından sonra Türkiye ile ABD arasındaki müzakereler dün resmen başladı. ABD Büyükelçisi Eric Edelman ile bir araya gelen Dışişleri Müsteşarı Uğur Ziyal, Amerikan tarafını görüşmelere davet etti. Edelman ile Ziyal arasında yapılacak ikinci görüşmeden sonra asker ve sivillerden oluşan heyetlerarası müzakereler hafta başında başlayacak. 
   Türkiye ile ABD arasındaki ilk resmi görüşme dün Dışişleri Bakanlığı'nda gerçekleşti. 45 dakika süren görüşmede Edelman, ABD yönetiminin TBMM kararı konusundaki memnuniyetini aktardı ve Türk askerlerinin kısa süre içinde Irak'a gelmesini beklediklerini belirtti. Türkiye'nin Irak'ın bir an önce istikrara kavuşmasına katkıda bulunmaya hazır olduğu mesajını veren Ziyal, Ankara'nın birliklerin Irak'a gidişinin hukuki altyapısını sağlayacak müzakerelere hazır olduğu mesajını verdi. 
   Görüşmede Türk birliklerinin görev alacağı sektör, bu bölgeye konuşlanacak asker sayısı, askeri masrafların kim tarafından karşılanacağı ve Türk askerinin angajman kuralları ve buna bağlı olarak lojistik sevkıyatın nasıl ve hangi yollardan yapılacağının bir mutabakat metni ile karara bağlanması konusunda görüş birliğine varıldı. Edelman'ın Ziyal'le yapacağı ikinci görüşmenin ardından iki tarafın askeri ve diplomatik yetkililerinin yer alacağı heyetler arasındaki görüşmelerin başlaması bekleniyor. 
   
</TEXT>
</DOC>
