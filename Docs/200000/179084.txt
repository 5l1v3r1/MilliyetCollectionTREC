<DOC>
<DOCNO> 179084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/siyaset/siy12.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sendikayı AB kurtardı 
</HEADLINE>
<TEXT>

   Yargı, 1999'da kurulan ve 53 şubesiyle 6500 üyesi bulunan Türk Emekli - Sen'in kapatılma istemini AB kriterlerini gerekçe göstererek reddetti 
      GÖKÇER TAHİNCİOĞLU Ankara 

   
   Yargı, Ankara Valiliği'nin mevzuatta yeri olmadığı gerekçesiyle Türk Emekli -Sen'in kapatılması talebini Avrupa İnsan Hakları Sözleşmesi AİHS ve Kopenhag Kriterleri'ni gerekçe göstererek reddetti. Kopenhag Kriterleri'ne imza atan bir ülkede sendika kurma hakkının engellenemeyeceği vurgulanan kararla Adalet Bakanı Cemil Çiçek'in sıkça dile getirdiği "uluslararası sözleşmelere uygun karar verilmesi" talebi de yerine getirilmiş oldu. 
   
   6500 üyesi var 
   Ankara Valiliği, bir süre önce 1999'da kurulan ve 53 şubesiyle 6500 üyesi bulunan Türk Emekli - Sen'in, emeklilerin sendika kurma hakkı olmadığı gerekçesiyle kapatılması gerektiğini belirterek Ankara Başsavcılığı'na başvurdu. 
   Soruşturma başlatan savcılığın savunmasını aldığı sendika başkanı Hulusi Güneş de dilekçesinde Kamu Görevlileri Sendikaları Kanunu'nun 5. Maddesi'nde emeklilerin hizmet kolları arasında sayılmadığını ancak Anayasa, yasa ve özellikle milletlerarası sözleşmelerde emeklilerin de sendika kurma ve faaliyette bulunmalarına izin verildiğini kaydetti. Güneş, Türkiye'nin 1950'de altına imza attığı AİHS'in 11. maddesinde de, "Herkes barışçı amaçlarla toplantılar yapmak, dernek kurmak, ayrıca çıkarlarını korumak için sendikalar kurmak haklarına sahiptir" ifadelerinin yer aldığını anımsattı. 
   
   Çağdaş yorum 
   Savcı Kürşat Kayral da yürüttüğü soruşturma sonunda takipsizlik kararı verdi. Kararda, Türkiye'nin AİHS ve Kopenhag Kriterleri'ne imza attığını anımsatan Kayral, şunları kaydetti 
   "Demokrasiyi, hukukun üstünlüğünü ve insan haklarını AB'ye aday ülkelerin önkoşul ölçütlüğü olarak belirlemiş bu kriterler Türkiye açısından AB'ye adaylığın resmen ilan edildiği Helsinki Zirvesi'nden itibaren güncellik kazanmıştır. Bu hedefler Türkiye'nin ana hedefleri arasında yer almaktadır. Ulusal hukukun bir sendikaya katılma hakkını garanti altına alması veya koruması gerekir. İnsanlar, seçtikleri sendikaya katılabilmede tamamen serbest olmalıdır." 
   
</TEXT>
</DOC>
