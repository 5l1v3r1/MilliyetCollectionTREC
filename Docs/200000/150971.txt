<DOC>
<DOCNO> 150971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/sondun21.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis Çözüme olumlu koşullarda ulaşabiliriz... 
</HEADLINE>
<TEXT>

     AB Dönem Başkanı Yunanistan'ın Başbakanı Kostas Simitis, ''Kıbrıs'ta çözüm için daha olumlu koşulların oluşması gerektiğini'' söyledi. 
     Simitis, Rum yönetimi lideri Tasos Papadopulos ile görüştükten sonra gazetecilere yaptığı açıklamada, Kıbrıs sorununun çözümünde Annan planının müzakere temeli oluşturabileceğini, ancak bu konuda daha olumlu koşulların oluşturulabilmesi için planda bazı değişikliklerin yapılmasının da mümkün olduğunu belirtti. 
     Yapılacak müzakerelerde adanın tümünün AB'ye uyum sağlayabilmesi için AB müktesebatının uyumu yönünde de bazı düzeltmeler yapılmasının gündeme gelebileceğini ifade eden Simitis, ''Çünkü AB içinde, AB ilkelerine uyum sağlayamayan bir sistem çalışamaz'' dedi. 
     Bu arada, Rum yönetiminin AB'ye uyum konusunda ekonomik bir paket üzerinde çalıştığını da ifade eden Simitis, ''bu paketin, Türk toplumunun AB imkanlarından faydalanmalarına yönelik olduğunu'' söyledi. 
     Yunan-Rum tarafının Annan'a yeni bir girişim başlatması için talepte bulunmayacağını belirten Simitis, önümüzdeki dönemde Türkiye ile KKTC'nin üzerindeki çözüm baskısının artacağını kaydetti. 
     Sorular üzerine, Rum kesiminin AB üyeliğinin 1960 anlaşmasına aykırı olmadığını savunan Simitis, ''Burada illegal olan üyelik değil, mevcut durumdur'' dedi. 
     Aynı soruları yanıtlayan Papadopulos da, ''AB'nin üç kez Türk tarafının bu iddiasını incelediğini, hukuki ve siyasi açıdan reddettiğini'' söyledi. 
     Simitis, toplumlararası görüşmelerin devamına ilişkin bir soruyu da, '' Sayın Denktaş Annan planını anahtar olarak kabul etmediği takdirde, Kıbrıslı Türkler kalkınmanın nimetlerinden ve AB'ye girmenin getirdiği refahtan yararlanamayacak'' diye yanıtladı. 
     Basın toplantısını, KKTC'den yaklaşık 50 Türk gazeteci de izledi. 
     Simitis, Rum kesiminin parlamentosunda yapacağı konuşmanın ardından bazı Kıbrıslı Rum ve Türk siyasi parti temsilcileriyle bir araya gelecek, akşam saatlerinde de Atina'ya dönecek. 
     





</TEXT>
</DOC>
