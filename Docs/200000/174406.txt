<DOC>
<DOCNO> 174406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/spor/spo02.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
4 - 4 - 2 
</HEADLINE>
<TEXT>

   Daum, İstanbulspor maçında Van Hooijdonk ile Tuncay'ı forvette, Serhat'ı ise sağ kanatta oynatmayı planlıyor 
      YALÇIN TÜRK 

   
   Fener'e yeni çehre 
   LORANT döneminde 3 - 1 - 4 - 2, Oğuz Çetin ile 4 - 1 - 2 - 2 sistemini deneyen Fenerbahçe, yeni sezonda farklı bir anlayışla sahne alacak. Teknik Direktör Daum'un, Sarı - Lacivertli takımı 4 - 4 - 2 oyun düzeniyle sahaya süreceği öğrenildi. Alman teknik adamın, banko isimlerin yerlerinde de bir dizi değişiklikler yapmayı planladığı vurgulandı. 
   
   Tuncay hücum gücü 
   DAUM'UN İstanbulspor karşısında forveti Van Hooijdonk ve Tuncay'dan oluşturacağı, affedilmesini çok istediği Serhat'ı ise sağ kanatta değerlendireceği bildirildi. Alman hocanın bir başka sürprizi ise İranlı yeni transferi Vahedi olacak. Lisansın yetişmesi durumunda tecrübeli oyuncu, sol kanatta ilk on birde oynama şansı bulacak. 
   
   Rebrov beklemede Kalmak istiyor    ALİCAN ESENCİ 

   DAUM'UN yeni sezon kadrosunda düşünmediği Ukraynalı Rebrov'un Türkiye'de kalmaya sıcak baktığı açıklandı. Fenerbahçe'nin büyük bir kulüp olduğunu dile getiren yıldız futbolcunun menajeri Sandor Varga, gelen tekliflere net bir yanıt vermediklerini söyledi. Varga, "Stuttgart, Bolton ve Fulham'dan ciddi öneriler aldık. Şimdi de Leeds ve Charlton oyuncumuzu istiyor" dedi. 
   
   Tottenham pazarlığı 
   VARGA, teklif yapan kulüplerin Rebrov'un bonservisini elinde bulunduran Tottenham ile pazarlıklara başladığını da bildirdi. Fenerbahçe'nin kendileri için olumsuz bir karar vermesi durumunda oyuncularının etkilenmeyeceğini iddia eden Varga, "İngiltere'de de bizi iyi bir ortam bekliyor. Fenerbahçe ile sözleşmemiz var. Bu yüzden kalmak da cazip" diye konuştu. 
   
   Biletler satışta    FENERBAHÇE'NİN ilk kez taraftarlarıyla buluşacağı İstanbulspor maçının biletleri satışa çıktı. VIP tribününün 75, sarı, lacivert ve numaralı tribünlerin 50'şer, maraton üst tribününün 40 milyon, kale arkalarındaki Migros ve Telsim tribünlerinin ise 12 milyon 500 bin liradan satıldığı öğrenildi. İstanbulspor taraftarının ise 50 milyon liralık tribüne girebileceği açıklandı. 
   
   
</TEXT>
</DOC>
