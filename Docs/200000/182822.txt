<DOC>
<DOCNO> 182822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/yasam/yas03.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç aylık maaşa karşı 3 can aldı 
</HEADLINE>
<TEXT>

   Japonya'da üç aylık maaşını vermeyen eski işyerini basan bir kişi, isteği reddedilince ortalığı cehenneme çevirdi 
      DIŞ HABERLER SERVİSİ 
   
   Japonya'nın Nagoya kentinde, üç aylık maaşını vermediği gerekçesiyle eski çalıştığı şirketi basan ve iş arkadaşlarını rehin alan saldırgan, yerlere gazyağı dökerek binayı havaya uçurdu. 
   Meydana gelen patlama ve ardından çıkan yangında üç kişi öldü, 34 kişi yaralandı. Japonya'nın batısındaki Nagoya'daki olayda 52 yaşındaki saldırganın, Keikyubin adlı firmayı elinde bir bıçak, bir ok ve yayla bastığı ve patronu ile yedi iş arkadaşını da rehin aldığı açıklandı. 
   Üç saat süren rehine eylemi sırasında, üç aylık maaşının ödenmesini isteyen saldırgan, bu istek yerine getirilmeyince, etrafa yanında getirdiği gazyağını döktü ve polisin müdahale etmesi halinde, binayı havaya uçurmakla tehdit etti. 
   
   7 rehineyi bıraktı 
   Büyük paniğe neden olan ve Japon televizyonlarında naklen yayınlanan olayda, bu tehdidin ardından meydana gelen patlamada, saldırganın yanı sıra ofis müdürü ve bir polis hayatını kaybetti. Yetkililer, eylemcinin patlamadan önce yedi rehineyi serbest bırakmasının, daha fazla can kaybını önlediğini belirttiler. 
   
   
</TEXT>
</DOC>
