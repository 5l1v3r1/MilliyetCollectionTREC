<DOC>
<DOCNO> 198401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/soneko10.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan Birsen İMKB'nin başka borsaya satılması stratejik bir karar 
</HEADLINE>
<TEXT>

     İMKB Başkanı Osman Birsen, Borsa'nın özelleştirilmesine sadece gelir açısından bakmamak gerektiğini belirterek, ''Dünyanın en büyük borsalarının bile piyasa değerlerine bakıldığı zaman, İMKB'nin özelleştirilmesinden öyle gelir amaçlı bir sonuç çıkmasını beklemek doğru olmaz'' dedi. 
     Birsen, özelleştirmede danışman firma seçimiyle ilgili sürecin devam ettiğini, danışman firmanın seçiminden sonra gerçekleştirilecek hızlı bir çalışmayla, hangi takvim içinde özelleştirmenin hayata geçirileceği konusunda bir rapor hazırlanacağını kaydetti. 
     Söz konusu rapor üzerinde tartışılarak, Sermaye Piyasası Kurulu SPK ve hükümetin diyalog içinde bir karar alacağına işaret eden Birsen, şöyle devam etti 
     ''Bu çalışmalar bir şekilde sonuçlandırılacaktır. Ancak özelleştirmeye, sadece sağlanacak gelir açısından bakmamak lazım. Özelleştirmenin kendi mantığı içinde getireceği bir sonuç var mıdır ona bakmak lazım. O itibarla zaten İMKB'den gelir amaçlı birşey beklendiğini zannetmiyorum. Dünyanın en büyük borsalarının bile piyasa değerlerine bakıldığı zaman, İMKB'nin özelleştirilmesinden öyle gelir amaçlı bir sonuç çıkmasını beklemek doğru olmaz. Tabii ki muhakkak bir değeri var. Ama kimsenin, şu anda gerçekleştirilen çok büyük özelleştirmelerdeki gibi bir bekleyiş içinde olduğunu zannetmiyorum.'' Osman Birsen, daha önce belli dönemlerde yüksek faizlerden kaynaklanan yüksek gelirin yarattığı fazla kaynak birikimi olduğunu ve bunu Hazine'ye naklettiklerini anımsatarak, geçici gelirin gitmesiyle bundan sonra normal gelirleri ve giderlerini mukayese eden yapı içinde hayata geçirilecek uzman çalışmasıyla bir değerlemenin söz konusu olacağını söyledi. 
     
     ''YABANCI BORSALAR İLGİ GÖSTERİYOR'' 
     İMKB'nin özelleştirilmesi konusunda ne fazla ne de düşük bir bekleyiş içine girilmemesi gerektiğini dile getiren Birsen, özelleştirmenin gerçekçi bir tarzda ve üçüncü bir göz tarafından ortaya konacak veriler ışığında yapılacağını kaydetti. 
     Birsen, Borsa'nın özelleştirilmesine hem komşu hem de uzak ülkelerdeki yabancı borsaların ilgi gösterdiğine işaret ederek, ''İMKB'nin başka bir borsayla birleşmesi veya başka bir borsaya satılması stratejik bir karardır. SPK veya hükümet buna açık olacak mıdır bu daha sonra belli olacak. O konuda bizim şu anda bir öngörümüz olamaz'' diye konuştu. 
     İMKB'nin, kuruluşundan bugüne kadar çok ciddi gelişme gösterdiğini vurgulayan Birsen, ''Şu andaki Borsa'yı başarılı olarak tescil etmeye mecburuz. Buna göre de özelleştirilecek Borsa'nın başarılı olmasını beklemek hakkımız. Zaman kaybedecek bir hata yapmamamız gerekir'' dedi. 
     Osman Birsen, özelleştirme programına alınan kuruluşlar için verilen tekliflerin beklentilerin altında olması nedeniyle yaşanan tartışmalara ilişkin olarak da, her özelleştirmeyle ilgili olumlu ya da olumsuz birtakım değerlendirmeler yapılabildiğini ifade ederek, tekliflerin gelmesinin hemen ardından kesin değerlendirmeler yapılmasının doğru olmadığını söyledi. 
     Türkiye'de konjonktür ve mali piyasaların hızla yön değiştirebildiğine işaret eden Birsen, ''Özelleştirme yapılırken bunları da dikkate almak ve zamanlamayı ona göre yapmak suretiyle maksimum sonucu elde etmeye gayret etmek lazım. Özelleştirme hiç tartışılmasın, herşey olduğu gibi kabul edilsin demiyorum ama tartışma bizi hayal kırıklığına, başarısızlık yönünde bir tescile götürmesin'' şeklinde konuştu. 
     
</TEXT>
</DOC>
