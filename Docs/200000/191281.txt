<DOC>
<DOCNO> 191281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/guncel/gun01.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli bir savcının itirafı... 
</HEADLINE>
<TEXT>
   'Bizde soruşturmayı polis yürütüyor' 
   Garih cinayetinin savcısı Hasan Yılmaz, "İstanbul'da tahkikatın yüzde 99'u polisin eline kalmış. Türkiye'de soruşturmayı savcı değil polis yürütüyor" diyor 
      Şükran Özçakmak 
   
   Uzeyir Garih cinayetiyle ilgili Mossad'dan Bulgar mafyasına kadar çeşitli komplo teorileri üretildi. Olayı soruşturan Eyüp Cumhuriyet Savcısı Hasan Yılmaz, üretilen onca senaryoya rağmen baştan beri cinayetin sıradan olduğu yönündeki fikrini değiştirmedi. Yargıtay, cinayeti Yener Yermez'in işlediğine dair mahkemenin verdiği kararı onadığında o artık 657 sayılı Devlet Memurları Kanunu'na tabi olmayan emekli bir savcıydı. Yılmaz, 25 Ağustos 2001'de işlenen cinayet sonrasını şöyle anlattı 
   Çeşitli telefonlar geliyordu PKK, İBDA - C, Mossad öldürttü gibi . Emniyet, siyasi olduğu yönünde soruşturmayı başlattı. Bulgar Ekonomi Bakanı, cinayet öncesi Garih'le görüştü diye cinayeti uluslararası bile yaptılar. Öğrendik ki Garih, Kars Ermeni sınırının açılması için ABD'ye gidip girişimde bulunmuş. Amacı, ticaret yoluyla Ermeni ve Karslı vatandaşların kucaklaşmasını sağlamaktı. Bunu söylesek belki de Ermenilerle aramızı açacak senaryolar üretilirdi.Biz savcılık görevimizi taşrada yapıyoruz. Tahkikatın hemen hepsini kendimiz yürütüyoruz. İstanbul'daki tahkikatın hemen hemen yüzde 99'u polisin eline kalmış. Savcı hangi olaya yetişsin ki. Duruşmaya da çıktığımız için dosya incelemek zorundayız. Enteresan bir durum var. Olaya savcı yerine Emniyet el koyuyor ama savcıya bilgi vermiyor.Hırsızlık amacıyla işlenmiş bir cinayet gibi görünüyordu. Cep telefonuna bakındık, yoktu. Cüzdanı ise arka cebindeydi. Garih olduğunu cüzdanındaki kimliğinden öğrendik. Kahveden örtü istedik. İki şeker çuvalı ile bir masa örtüsü geldi. Ambulans doktordan önce geldi ve cesedi kaldırdık. O sıra polisler kanlı çuvalı unutmuş. Sonra da basında üzerinde Allah yazılı kanlı çuval senaryosu uyduruldu. 
   
</TEXT>
</DOC>
