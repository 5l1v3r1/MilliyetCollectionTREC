<DOC>
<DOCNO> 155151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sonspo30.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor'un ligde kalma hesapları... 
</HEADLINE>
<TEXT>

     Elazığspor Kulübü Başkanı Baki Aydın, pazar günü kendi sahasında karşılaşacakları Bursaspor maçını kazanmak için ellerinden geleni yapacaklarını belirterek, ''Bursaspor maçında küçük bir hakem hatasıyla karşılaşırsak, büyük olaylar olur'' dedi. 
     Aydın, düzenlediği basın toplantısında, bugüne kadar birçok hakem hatasıyla karşılaştıklarını ifade ederek, hakemlerin bu hataları bilinçli yaptığına inanmadığını bildirdi. Bursaspor karşılaşmasının takım için çok önemli olduğunu kaydeden Aydın, bugüne kadar taraftarın yaşanan hatalara karşı yönetime çok sabırlı davrandığını, ancak bundan sonra meydana gelebilecek bir hatada ise taraftarın sabır göstermeyeceğini ve bir infialin doğabileceğini söyledi. Aydın, şöyle konuştu 
     ''Hakem hatasına kurban gitmek istemiyoruz. Bu karşılaşma bizim için çok önemli. Bu maçı alarak yolumuza devam etmek istiyoruz. Bursaspor maçında küçük bir hakem hatasıyla karşılaşırsak, büyük olaylar olur. Bu maçı bileğimizin gücüyle almak istiyoruz. Ligde kalmak için şansımızı kaybetmiş değiliz. Bunun için çok iyi oynamamız gerekiyor, yapacağımız küçük bir hata elimizdeki şansımızı kaybetmemize neden olur.'' Takımın Bursaspor maçının hazırlıklarını günde çift idman yaparak sürdürdüğünü ifade eden Aydın, Roberto ve Erhan Namlı'nın sakatlıklarının devam ettiğini söyledi. 
     Elazığspor'un zor bir dönemece girdiğini ve bu zor dönemeçte tüm şehrin takıma destek olması gerektiğini anlatan Aydın, siyasilerin, taraftarın, işadamlarının takıma her türlü desteği vermesini beklediklerini sözlerine ekledi 
     
</TEXT>
</DOC>
