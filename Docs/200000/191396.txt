<DOC>
<DOCNO> 191396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/soneko15.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'tan nakit para çıkışına getirilen sınırlama kaldırıldı... 
</HEADLINE>
<TEXT>

     Irak'tan, Türkiye'ye girişlerde getirilen 10 bin dolar sınırının kaldırıldığı öğrenildi. 
     Etsun Şirketi'nin Genel Müdür Yardımcısı Ümit Sönmez İnanç, Irak'ta iş yaptıkları kişilerin dün itibariyle 10 bin dolarlık sınırlamanın kalkarak eski normal duruma dönüldüğünü ifade ettiklerini söyledi. 
     Devlet Bakanı Kürşad Tüzmen de Habur'un Irak tarafındaki Halilibrahim sınır kapısında, Türkiye'ye girişlerde getirilen 10 bin dolar sınırının kaldırıldığına ve eski sisteme dönüldüğüne ilişkin bilgiler aldıklarını belirterek, alınan kararın zaten yanlış bir karar olduğunun altını çizdi. Bakan Tüzmen, şunları söyledi 
     ''Alınan karar zaten yanlış bir karardı. Çünkü Irak'ta para transferi yapacak bankacılık sistemi yok. İhracatçılarımız Irak'ta sattıkları malların parasını yanlarında getiriyorlardı. 
     Bunu engellemek Irak ile ticareti engellemek anlamına geliyordu. Biz bu konuda, gerek Washington'da, gerek Birleşmiş Milletler'de BM , gerekse Irak Geçici Yönetimi nezdinde girişimlerde bulunmuştuk. 
     Konuyu yakından takip ediyorduk. Nitekim şimdi iş adamlarımızdan aldığımız bilgiler olumlu. Yanlıştan dönülmesi memnuniyet verici. Umarız, yine bu tür olaylarla karşılaşmayız.'' Irak geçici yönetiminin ülkeden döviz çıkışını 10 bin dolar ile sınırlandırmasından önceki eski sistemde, sınır kapılarında sadece para deklare ediliyordu. 
     
</TEXT>
</DOC>
