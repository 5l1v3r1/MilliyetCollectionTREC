<DOC>
<DOCNO> 196558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sondun32.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen "Kıbrıs'ta çözümsüzlük Türkiye'nin işini zorlaştırıyor" 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, Kıbrıs'ta çözümsüzlüğün Türkiye'nin AB ile tam üyelik müzakerelerine başlamasını zorlaştırdığını söyledi. 
     KKTC'de muhalefetteki Cumhuriyetçi Türk Partisi lideri Mehmet Ali Talat, Çözüm ve Avrupa Birliği Partisi lideri Ali Erel ve Barış ve Demokrasi Hareketi lideri Mustafa Akıncı, Avrupa Parlamentosu'nda yaptıkları temaslar çerçevesinde Verheugen ile görüştüler. 
     Görüşmeden sonra gazetecilerin sorularını yanıtlayan Verheugen, KKTC Cumhurbaşkanı Rauf Denktaş'ın hem Kısrıslı Türklere, hem de Türkiye'ye zarar verdiğini iddia etti. 
     KKTC'deki parti temsilcileriyle seçimler öncesinde son gelişmeler ve AB ilişkilerini ele aldıklarını kaydeden Verheugen, siyasi parti temsilcilerinin Avrupa Parlamentosu'na davet edilmelerini memnuniyetle karşıladıklarını söyledi. Verheugen, AB Komisyonu'nun Kıbrıslı Türkler için hazırladığı yardım programını ve güven artıcı önlemleri gözden geçirdiklerini, bu konuda siyasi parti temilcilerinin görüşlerini dinlediğini belirtti. 
     Verheugen, KKTC'deki seçimlerin demokratik ve adil olmasını arzu ettiklerini belirtti ve ''Bu konuda bazı endişeler taşıyoruz'' diye konuştu. 
     KKTC'deki siyasi parti liderleri, Avrupa Parlamentosu Başkanı Pat Cox ve diğer siyasi grup temsilcileriyle de görüşmelerde bulundular. Liderler, dün Avrupa Parlamentosu'nda yapılan bir oturumda, BM Genel Sekreteri Kofi Annan'ın önerdiği planının desteklenmesi gerektiğini bildirmişlerdi. 
     Kıbrıs sorunun çözümünde Türkiye'nin önemli rol oynadığını belirten liderler, AB'nin Türkiye ile tam üyelik müzakerelerini başlatacağı mesajını açık bir biçimde vermesi gerektiğini vurgulamışlardı. 
     
</TEXT>
</DOC>
