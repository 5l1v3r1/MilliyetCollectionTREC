<DOC>
<DOCNO> 189735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sontur26.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye'de gazetecilik nereye gidiyor" 
</HEADLINE>
<TEXT>

     Çağdaş Gazeteciler Derneği ÇGD Genel Başkanı Doğan Tılıç, toplumun doğru haber alması konusunda, okur, izleyici ve dinleyicilerin demokratik tepki göstermesi gerektiğini söyledi. 
     ÇGD Akdeniz Şubesi tarafından Antalya Sanatçılar Derneği'nde ANSAN düzenlenen ''Türkiye'de Gazetecilik Nereye Gidiyor '' söyleşisine katılan ÇGD Genel Başkanı Tılıç, Türkiye'de 1980 öncesi ve sonrası yaşanan gazetecilik ve medyanın gelişimini anlattı. 
     Kökeni gazeteci olan ailelerin 1980 sonrası bu sektörden çekilmesiyle birlikte, ekonomide bir çok alanda faaliyette bulunan holdinglerin medyada yer aldığını belirten Tılıç, son dönemde, medyanın holdingleşme ve tekelleşmesiyle, hızlı şekilde güven kaybettiğini vurguladı. 
     Tılıç, şunları kaydetti. 
     ''Demokrasilerde iyi bilgilendirme olursa, toplumunda aldığı kararlar demokrasi adına, halk adına daha sağlıklı olur. Eğer doğru bilgilendirme olmuyorsa ortada ne medya, ne de demokrasi kalır. Medyanın durumu sadece Türkiye'de tartışılmıyor. Dünyanın her tarafından bu tartışmalar yapılıyor. Avrupa'da da Berlusconi ve Murdock'lar bulunuyor. Türkiye'de medya, devletle, iktidarla işi olan holdinglerin, işlerinin düzeltilmesinde ya da rakip holdinglere karşı bir silah olarak kullanılmaya başlandı.'' Medya çalışanlarına baskı yapıldığını, toplu işten çıkarılmalarla birlikte sendikasızlaştırıldığını ve örgütsüz hale getirildiğini öne süren Tılıç, son dönemde ise ''medyada sürgün'' olayına dikkat çekti. 
     Tılıç, ''Artık, iş öyle hale geldi ki, parlamento muhabirliği yapan gazeteci, Güney Doğu Anadolu'ya gönderiliyor. Baskıyla işten ayrılması sağlanarak tazminat ödenmemek isteniyor'' dedi. 
     Türkiye'de medyanın gazetecilik ve habercilik açısından çok ilginç duruma geldiğini savunan Tılıç, şöyle devam etti 
     ''Türk halkı, çeşitli konularda tepki gösteriyor. Bozuk süte ya da otomobilindeki veya başka bir mal alımında hizmette kusur ve bozukluk varsa tepki gösteriyor. Toplum haber alma ve doğru bilgilendirme konusunda da tepkisini dile getirmelidir. Okur, izleyici ve dinleyici demokratik tepkisini ortaya koyarak, gazetelere, televizyonlara, radyolara mektupla ya da başka yollardan demokratik tepkisini oluşturmalı. Gazeteler, televizyonlar gelen tepkiler üzerine düşünüyor ve etkileniyor. O zaman kendilerine çekidüzen veriyor. Türkiye'de halen medyayı İstanbul'dan ibaret görenler var. Bugün medya bilinçli olarak haber veriyorum diyerek boş ve hoş haberlerle, sansasyonel haberlerle, bazı haberleri toplumdan gizlemeye çalışıyor.'' Gazetecilerin içinde bulundukları durumdan kurtulmaları için çok güçlü bir örgütlenme içinde olmaları gerektiğini belirten Tılıç, ''İşte o zaman haberin namusunu da, haberin ilkelerini de korumuş oluruz'' diye konuştu. 
     
</TEXT>
</DOC>
