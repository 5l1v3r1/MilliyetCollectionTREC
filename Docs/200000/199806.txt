<DOC>
<DOCNO> 199806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sonspo21.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Lale Öztürk, Olimpiyatlar'da... 
</HEADLINE>
<TEXT>

     Yenimahalle Belediyesi Kulübü sporcularından milli atlet Lale Öztürk'ün, İtalya'daki Uluslararası Milano Maratonu'nda 7. sırada yer alarak olimpiyat barajını geçtiği ve Atina Olimpiyatları'na katılma hakkı elde ettiği bildirildi. 
     Belediyeden yapılan açıklamaya göre Lale Öztürk'ün Uluslararası Milano Maratonu'nda Kenya, Portekiz ve Avusturya gibi birçok ülkenin ünlü atletlerinin arasında 7. olup barajı geçmesi ve gelecek yıl Atina'da yapılacak olimpiyatlara maratonda katılma hakkı elde etmesi, kulübünde büyük sevinç yarattı. 
     Yenimahalle Belediye Başkanı Tuncay Alemdaroğlu, Lale Öztürk'ün Türkiye'yi olimpiyatlarda en iyi temsil edeceğine inandığını ve Yenimahalle Belediyesi olarak her zaman kendisinin yanında olacaklarını belirterek, ''Süreyya Ayhan'ın başarılarıyla atletizmde bir rüzgar başladı. Belediyemizin milli sporcusu Lale Öztürk de bu rüzgarı devam ettiriyor. Kendisine başarılar diliyor ve ülkemizi en iyi şekilde temsil edeceğine inanıyorum'' diye konuştu. 
     Lale Öztürk de yoğun bir çalışma programıyla olimpiyatlara hazırlanacağını ve Türkiye için elinden geleni yapacağını ifade ederek, amacının oyunlarda ilk 6'ya girmek olduğunu söyledi. 
     
</TEXT>
</DOC>
