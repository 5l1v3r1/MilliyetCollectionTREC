<DOC>
<DOCNO> 172374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sonspo16.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'a İlhan Mansız müjdesi... Ameliyata gerek yok 
</HEADLINE>
<TEXT>

     Beşiktaş'a, dizindeki sakatlığı nedeniyle uzun süredir İtalya'da tedavisini sürdüren ve ameliyat olması gündemde olan İlhan Mansız'dan müjdeli haber geldi. 
     Beşiktaş Kulübü İletişim ve Sağlık Komitesi Başkanı Prof. Dr. Mete Düren, İlhan Mansız'a yapılan tedavilerin çok olumlu geçtiğini belirterek, ''İlhan'da herhangi bir kıkırdak problemi yok. Ameliyat olmasına gerek olmadığına da karar verildi. 3 haftalık bir tedavinin ardından İlhan, 24 veya 25 Ağustos'ta İstanbul'a gelerek takımla birlikte çalışmalara katılabilecek. 3 haftalık tedavi sonunda da tıbbi herhangi bir sorunu kalmayacak'' diye konuştu. 
     İlhan Mansız'ın, teknik direktör Mircea Lucescu'dan izin alarak, çocuğunun doğumu için 3 günlüğüne Almanya'ya gittiğini hatırlatan Düren, milli futbolcunun 3 Ağustos'da İtalya'nın Bologna kentine geçerek, tedavisine kaldığı yerden devam edeceğini kaydetti. 
     Siyah-beyazlılar böylece, en az ligin ilk 3 haftasında ve Şampiyonlar Ligi'nin ilk maçlarında İlhan Mansız'dan yararlanamayacak. Bu durumda siyah beyazlıların yeni bir forvet transferinin gündeme gelmesi bekleniyor. 

     
</TEXT>
</DOC>
