<DOC>
<DOCNO> 184939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/yazar/akyol.html </URL>
<DATE> 2003/09/27/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Bir radyum söndü 
</HEADLINE>
<TEXT>

   
   EDWARD Said'in ölümünden bahsediyorum... Ziya Gökalp öldüğünde Yahya Kemal "radyum gibi bir beyin söndü" diye yazmıştı. 
   Edward Said de tartışmasız son otuz yılın dünya çapında en etkili entelektüellerinden biriydi. 
   1978'de yayımlanan "Orientalism" adlı muhteşem kitabı, "Batı"nın "Doğu" kültür ve medeniyetine bakışındaki önyargıları, haksız aşağılamaları eleştiriyordu. 
   O günden beri "orientalizm" sözü, insanlığın hem düşünce hayatında, hem sosyal ve edebi bilimlerde kullanılan bir 'terim' oldu "Batı"nın "Doğu"ya bakışındaki çarpıklığı anlatan bir terim... 
   Dahası bu terim gösterdi ki, "öteki kültür"e sırf kendi önyargılarımızla bakmak, realiteyi tanımada büyük yanılmalara yol açar 
   
   EDWARD Said 1935'te Kudüs'te doğmuş, Filistinli bir Hıristiyan Arap'tır. Özgeçmişlerinde "Filistinli Amerikalı" olarak belirtiliyor. 
   "Orientalism" adlı kitabı 1978'den beri dünyanın gündemindedir. 
   Bu kitapta Said, Batı'daki 'doğubilim'in Doğu kültürünü "egzotik, gelenekçi, şehvet düşkünü, fanatik" olarak nitelediğini, bu şekilde Batı zihninde Doğu hakkında "önyargıya dayalı bir fantezi" oluştuğunu ortaya koyar. 
   Bizim 'ilerici'lerimizin Osmanlı'ya bakışında da bu "orientalist" fantezilerin etkisi büyüktür. 
   Said'in Batı zihnine yönelttiği eleştiri büyük ölçüde etkili olmuştur. 
   Campus Watch adlı internet sitesinin editörü Jonathan C. Harris, Said'in "saplantılı şekilde İsrail düşmanı" ve "radikal solcu" olduğunu, tezlerinin Radikal İslamcı görüşleri güçlendirdiğini söylüyor. Bununla birlikte Said'in "Orientalism" adlı kitabının "zamanımızın en etkili entelektüel anıtlarından biri" olarak nitelendiğini yazıyor. 
   
   SAİD gerçekten radikaldi, hatta iki yıl önce Filistinlilerin İsrail askerlerine karşı taşlı eylemine katılmıştı. Bir profesör bunu yapar mı 
   Said'in hocalık yaptığı Cornelle Üniversitesi bir bildiri yayınlayarak, "akademik özgürlük" kavramına sahip çıkmış ve Said profesörlüğüne devam etmiştir 
   Amerika'da, İsrail düşmanı, Radikal İslamcı görüşlerin işine yarayan tezlere sahip bir profesör Susturmadılar, hatta Columbia Üniversitesi, "Orientalism" kitabının yayımlanışının 25. yıldönümü için kutlama töreni yaptı 
   Bizde olsaydı 
   Batı ve Amerikan zihniyeti niye bu kadar hoşgörülü Çünkü "farklı fikirler"in karmaşık ve değişken realiteyi tanımada farklı açılardan bakma ve gelişme imkanı sağladığını biliyorlar. 
   Bizdeki YÖK kavgalarını eleştiren, Bilkent Üniversitesi öğretim üyesi Levent Korkut diyor ki 
   "Bir toplumun gelişmesinde rol oynayan bazı temel nitelikler vardır Karşılıklı güven, sağduyuya kulak verme, farklı görüşlerden faydalanma, eleştiriye açık olma..." Zaman, 26 Eylül 2003 
   Edward Said'in siyasi radikalizmini ben de yanlış buluyordum ama tüm insanlığın entelektüel hazinesine "orientalism" eleştirisi gibi anıtsal bir kavramı kazandıran bu beynin taşkınlıklarını elbette 'katlanabilir' buluyordum. 
   
      
   
</TEXT>
</DOC>
