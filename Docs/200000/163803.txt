<DOC>
<DOCNO> 163803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/guncel/gun01.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerin tercihi magazin 
</HEADLINE>
<TEXT>

Selçuk Üniversitesi'nde yapılan araştırmaya göre gençler, medyada çıkan magazin haberlerini, sanat, bilim ve ekonomi haberlerinden çok daha ilgi çekici buluyor... 
     Üniversite öğrencileri üzerinde yapılan bir araştırma, gençlerin günlük hayatta en fazla tercih ettiği medya aracını televizyon olarak belirlerken, magazin haberlerine ilginin bilim ve sanat içerikli haberlere göre daha fazla olduğunu saptadı. Selçuk Üniversitesi İletişim Fakültesi'nden Dr. Zülfikar Damlapınar, 626 üniversite öğrencisi üzerinde "Üniversiteli Gençlik ve Medya" konulu bir araştırma yaptı. Araştırmada öğrencilerin yüzde 51.1'i medyanın dördüncü güç olduğunu kabul ederken, yüzde 38.3'ü birinci güç olduğu yargısına olumlu görüş bildirdi. Üniversiteli gençlerin günlük hayatta yüzde 55.9 oranıyla en çok tercih ettiği medya aracı olan televizyonu, yüzde 24.6 ile gazete, yüzde 6.4 ile yüz yüze iletişim, yüzde 6.2 ile radyo, yüzde 5.8'le de internet ve diğerleri izledi. 
     
     SPORLA MAGAZİNİN ORANI AYNI 
     Gençler, medyayı kullanma nedenlerinde yüzde 75.6'yla "haber ve bilgi" almayı gösterirken, medyadan en çok yüzde 46.2 ile siyasi konularda haber ve bilgi aldıklarını ifade etti. Bunu yüzde 14.7 ile magazin izlerken, en az sanat yüzde 5.1 ve bilim haberlerinin yüzde 4.8 tercih edildiği ortaya çıktı. Gençlerin diğer tercihleri arasında, ekonomi yüzde 11.2, spor yüzde 14.7 ve diğer haberler yüzde 3.3 oranında yer aldı. 
     En çok interneti kullananların yüzde 72.2'sini erkekler, yüzde 27.8'ini kızlar oluştururken, akademik alanlara göre değerlendirmelerde ilginç sonuçlara ulaşıldı. İnterneti tercih eden fen bilimleri öğrencilerinin oranı yüzde 36.1'de kalırken, bu oran sosyal bilimler öğrencilerinde yüzde 63.9 olarak belirlendi. 
     

</TEXT>
</DOC>
