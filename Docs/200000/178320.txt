<DOC>
<DOCNO> 178320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/ekonomi/eko13.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaç fiyatı, 'maliyete' göre' belirlenecek 
</HEADLINE>
<TEXT>

   ANKARA Milliyet 
   
   İlaç fiyatlarını, üç aylık toptan eşya fiyat endeksine TEFE göre belirleyen Sağlık Bakanlığı, fiyatları 'girdi fiyatlarına göre belirleme' uygulamasına geçiyor. 
   Geçen dokuz ayda ilaç fiyatlarına yalnızca yüzde 7 zam yapıldığını kaydeden Sağlık Bakanı Recep Akdağ, "İlaç fiyatlarının TEFE'ye ve TÜFE'ye endekslenmesi aslında çok doğru bir uygulama değil. Önemli olan ilaç fiyatlarındaki girdiler olmalıdır. Bu şekilde yeni bir düzenleme içine girdik" dedi. 
   Bilindiği gibi ilaç üreticileri, 'girdilerinin döviz cinsinden olduğu ve TEFE'ye göre zamların maliyetleri karşılayamadığını' savunuyordu. Fiyatların, girdilere göre hesaplanmasının 'daha sık zam'mı gündeme getirebileceği belirtiliyor. Eczacılar Birliği Başkanı Mehmet Domaç, "Uygulamanın halka yansıması nasıl olur, uygulama gösterir. Eğer girdilerdeki artış enflasyon üstünde ise, artışı yüksek olur. Girdi maliyetlerindeki artış zam sıklığını belirleyebilir. Ama girdilerde düşüş olursa fiyat da düşebilir" dedi. 
   
   
</TEXT>
</DOC>
