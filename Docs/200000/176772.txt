<DOC>
<DOCNO> 176772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sonspo19.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Patrick Konyaspor'a imza attı... 
</HEADLINE>
<TEXT>

     Konyaspor, prensip anlaşmasına vardığı Brezilya'nın Anatolinia takımında oynayan Patrick ile 3 yıllık sözleşme imzaladı. 
     Kulüp başkanı Mehmet Köseoğlu, kulüp binasında düzenlediği basın toplantısında, sorun yaşanan mevkileri güçlendirmek için yoğun çaba harcadıklarını bildirdi. 
     Brezilya'nın Anatolinia takımında oynayan Patrick'i uzun süreden beri izlediklerini belirten Köseoğlu, ''Patrick, kendisini 3 yıllığına yeşil-beyazlı yapan sözleşmeyi imzaladı. Sol kanatta oldukça etkili olan Patrick ile takım daha da güçlenecek'' dedi. 
     Köseoğlu, Avrupa'nın önemli takımlarının da istediği Patrick'i, hızlı hareket etmeleri sonucu Konyaspor'a kazandırdıklarını ifade ederek, Avrupa'nın büyük kulüplerine adını duyurmayı başaran Patrick'in gelecek yıllarda kulübe önemli miktarda gelir de sağlayacağını söyledi. 
     Öte yandan, sezon öncesi satışa sunulan kombine biletlerin üzerlerine yapıştırılan barkodlar nedeniyle Trabzonspor maçına girişte sıkıntı yaşandığını vurgulayan Köseoğlu, ''Biletlerin tümünü, 20 Ağustos Çarşamba gününden itibaren kulüp binasındaki muhasebe servisinde yenileriyle değiştireceğiz. Yenilediğimiz biletlerle, karşılaşılan sorunlar ortadan kalkacak'' diye konuştu. 
     Köseoğlu, kendilerinden kombine bilet talebinde bulunan taraftar grupları için de bin adet kale arkası kombine bilet hazırladıklarını, biletlerin de kısa süre içinde 30 milyon liradan satışa çıkarılacağını sözlerine ekledi. 
     
</TEXT>
</DOC>
