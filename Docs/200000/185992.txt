<DOC>
<DOCNO> 185992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/soneko08.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tansaş'a İngiliz ortak... 
</HEADLINE>
<TEXT>

     Doğuş Holding, İngiliz MCAP Global Finance Limited ile Tansaş'ta ortaklığa gidiyor. 
     Tansaş Perakende Mağazacılık Ticaret A.Ş.'den Borsa'ya gönderilen açıklamaya göre, şirketin ana hissedarı Doğuş Holding ile İngiltere'de yerleşik MCAP Global Finance Limited arasında varılan mutabakat çerçevesinde, MCAP'ın Tansaş'ın sermayesine doğrudan katılmak suretiyle 30 milyon dolar tutarında yatırım yapılmasına karar verildi. 
     Sermaye artırımı, mevcut hissedarların yeni pay alma haklarının kısıtlanması ve çıkarılacak hisselerin tamamının B grubu olarak ihraç edilerek MCAP'a tahsis edilmesi suretiyle gerçekleştirilecek. 
     MCAP sermaye artırımına primli fiyattan iştirak edecek. Sermayeye iştirak fiyatı, artan sermayeyi temsil eden hisse senetlerinin Kurul kaydına alınarak satışına ilişkin Kurul izninin verilmesini takiben İMKB Toptan Satışlar Pazarı'nda gerçekleştirilecek satış tarihinden itibaren geriye yönelik 8 iş gününün ikinci seans kapanış fiyatları ortalamasına yüzde 20 eklenmesi suretiyle belirlenecek. 
     Bu kapsamda Tansaş'ın dün yapılan Yönetim Kurulu toplantısında, kayıtlı sermaye tavanının 300 trilyon liradan 400 trilyon liraya çıkarılmasına ve bununla ilgili ana sözleşmenin ilgili maddesinin tadiline karar verildi. 
     Sermaye artışına ve hisse senetlerinin Kurul kaydına alınmasına ilişkin gerekli izinleri almak üzere SPK'ya başvurulacak. 
     Sermaye artışının tamamlanmasını takiben MCAP, Tansaş sermayesini temsil eden hisse senetlerinin yaklaşık yüzde 10'una sahip olacak. Doğuş Grubu Tansaş sermaye yapısında hakim hissedar olarak kalmaya devam edecek. 
     
</TEXT>
</DOC>
