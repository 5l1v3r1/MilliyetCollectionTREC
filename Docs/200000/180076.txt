<DOC>
<DOCNO> 180076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur12.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmde yeni alternatif pazar Ortadoğu... 
</HEADLINE>
<TEXT>

     Akdeniz Turistik Otelciler Birliği AKTOB Başkanı Osman Ayık, Ortadoğu'nun turizm için alternatif bir pazar olduğunu, turizmcilerin bu pazara da yoğunlaşması gerektiğini söyledi. 
     Suriye'nin başkenti Şam'da yapılan turizm fuarına katılan AKTOB Başkanı Osman Ayık, fuarda Türkiye'ye ve Antalya'ya büyük bir ilgi olduğunu, 17 milyon nüfusa sahip Suriye halkının seyahati çok sevdiğini, gitmek istedikleri ülkelerin başında da Türkiye'nin geldiğini belirtti. 
     Suriye'de, Osmanlı döneminden kalma 400 eser bulunduğuna da dikkati çeken Osman Ayık, ''Suriye ile tarihsel bir bağımız var. Bu tarihsel gerçek ortadan kaldırılamaz. Halklar arasında sevgi bağı bulunmakta. İyi bir çalışma yapılırsa Suriyeli turistleri Antalya'ya çekebiliriz'' dedi. 
     
     BÜYÜK POTANSİYEL 
     Suriye, Ürdün ve Lübnan'da çok büyük bir turizm potansiyeli olduğuna işaret eden Ayık, şunları söyledi 
     ''Türkiye için şu anda en büyük pazar Almanya ve Rusya'dır. Ortadoğu bu pazara alternatiftir. Ortadoğu'da iyi bir çalışma yapıldığı takdirde, sadece Antalya'ya 5 yıl içinde bu bölgeden gelen turist sayısı 2 milyonu aşabilir. Şu anda Antalya-Şam arasında haftada bir charter seferi var. Bu sayı gelecek yıl haftada 4 veya 5'e çıkabilir. Ürdün ve Lübnan'da da durum aynıdır. Antalya-Şam arası uçakla bir saattir. Ürdün ve Lübnan ile mesafe de hemen hemen aynıdır. Çok yakınız. Bu bir avantajdır. Ortadoğu'da, özellikle İstanbul'a büyük ilgi var. İstanbul onlar için çok önemli. Ancak Antalya da dikkatlerini çekiyor. Kısa zamanda bu ilgi daha da artacak.'' Suriye ile ilişkilerin gelişmeye başladığını anlatan Ayık, bu yıl sonuna kadar Suriye Turizm Bakanı ve diğer üst düzey yetkilileri Antalya'ya davet edeceklerini, bu kişilerin Antalya'ya gelmesiyle Antalya ile Suriye arasında turizm hareketliliğinin artacağını kaydetti. 
     Son yıllarda Ürdün'ün çok zenginleştiğine de işaret eden Ayık, Lübnan'ın eski günlerine dönmeye başladığını, Suriye'nin ise güçlendiğini, tatile aç olan bu ülke vatandaşlarının dünya turizminde bir marka olan Antalya'ya geleceklerine inandıklarını sözlerine ekledi. 
     
</TEXT>
</DOC>
