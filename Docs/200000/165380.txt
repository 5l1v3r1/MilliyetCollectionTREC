<DOC>
<DOCNO> 165380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/soneko27.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındırlık Bakanı 3. köprü, diğer iki köprünün arasında olmayacak 
</HEADLINE>
<TEXT>

     Bayındırlık ve İskan Bakanı Zeki Ergezen, Kamu İhale Yasası'nda değişiklik öngören yasa tasarısının Başbakanlığa gönderildiğini söyledi. 
     Ergezen, Türkiye Müteahhitler Birliği tarafından düzenlenen ''2003 Yılında İnşaat Sektöründe İç ve Dış Yatırım Olanakları'' panelinin çıkışında gazetecilerin Kamu İhale Yasası'nde değişiklik öngören yasa tasarısı ile ilgili sorusu üzerine, tasarının Dünya Bankası ile mutabak sağlanarak hazırlandığını kaydetti. 
     Bakan Ergezen, değişiklik tasarısının Meclis'ten erken çıkarılması için gayret sarfedildiğini bildirdi. 
     Emanet usulu ihale konusundaki bir soruya da Ergezen ''Emanet konusu gündeme gelmedi. Sağlanamadı'' diye cevap verdi. 
     3. Boğaz Köprüsü ile ilgili bir soru üzerine hükümetin öncelikleri arasında tüp geçidin bulunduğunu, muhtemelen 2004 yılında da yapımına başlanacağını ifade eden Ergezen, ''Şu an İstanbul trafiği dikkate alındığında buna bir çözüm bulunması gerektiği düşünüldüğünde ilk akla gelen Bogaz Köprüsü'dür'' dedi. 
     3. köprü ile ilgili çalışmaların sonuçlanmadığını, herşeyin proje aşamasında olduğunu belirten Ergezen, şöyle devam etti 
     ''3. Bogaz Köprüsü'nün yeri şu an belli değil. Ancak kesinlikle mevcut iki köprünün arasında olmayacak. Ama bir takım alternatifler var. Amaç İstanbul'un trafik yükünü hafifletmek, çözmek.'' 
     
     SADECE SİYASETÇİ DEĞİL, TÜCCAR ANLAYIŞI DA VAR 

     Bakan Ergezen, Türkiye Müteahhitler Birliği tarafından düzenlenen ''2003 Yılında İnşaat Sektöründe İç ve Dış Yatırım Olanakları'' panelindeki konuşmasında, inşaat sektörünün ulaşımın, tarımın, sanayinin, eğitimin, sağlığın ve benzer diğer hizmetlerin altyapısını oluşturan önemli bir sektör olduğunu kaydetti. 
     Müteahhitlerimizin çalıştığını gördüğünü kaydeden Ergezen, ''karşınızda, sizin kalkınma hızındaki koşmanızı verimli hale getirecek bir hükümet var'' dedi. 
     Ekonomik büyümeyi sağlamada inşaat sektörünün önemine işaret eden Ergezen, ancak sektörün gayri safi milli hasıla GSMH içindeki payının 1990 yılından itibaren küçüldüğünü kaydetti. Bu konuda tedbir almak gerektiğinin altını çizen Bayındırlık ve İskan Bakanı, hükümetin 15 bin kilometrelik duble yol ile 1-1.5 milyon adet konut hedefinin temelinde de bunun yattığını anlattı. 
     İnşaat sektörünün ekonomideki dalgalanmaları diğer sektörlerden daha şiddetle yaşadığını ifade eden Ergezen, sektörün gerilemesinin Türkiye'deki işsizliğin en önemli sebeplerinden birisi olduğunu vurguladı. 
     Ergezen, inşaat sektörünün 1999 yılında milli gelire olan katma değerinin 10.4 milyar dolar olduğunu, bu rakamın inşaat malzemeleri de dahil edildiğinde 20 milyar dolara kadar çıktığını belirtti. 
     Elastiki bir talep yapısına sahip inşaat sektörünün ciddi bir talep daralmasıyla karşı karşıya bulunduğunu da kaydeden Ergezen, 1993 yılında 95 bin 852 müstakil konut için yapı kullanım izni alınırken, 2000 yılında bu sayının 86 bin 279'a gerilediğini söyledi. 
     ''Bu konuda önümüzün açık olduğunu görüyorum'' diyen Ergezen, ''karşınızdaki hükümet, sadece bir siyasetçi gibi değil, aynı zamanda tüccar anlayışıyla hareket ediyor'' dedi. 
     
</TEXT>
</DOC>
