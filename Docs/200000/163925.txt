<DOC>
<DOCNO> 163925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/soneko23.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındırlık Bakanı ''IMF'nin önünde diz çöküyoruz'' 
</HEADLINE>
<TEXT>

     Bayındırlık ve İskan Bakanı Zeki Ergezen, IMF ile ilişkilerden yakınarak, "Bu yıl 72.2 milyar dolar borç ödemekle mükellefiz. Dışarıdan borç alarak ihtiyaçlar karşılanıyor. Onun için IMF, Dünya Bankası karşısında diz çöküyorsunuz, durum bu'' diye konuştu. 
     Bakan Ergezen, Türkkonut 18. Olağan Genel Kurulu'nun açılışında yaptığı konuşmada, ülke ekonomisinin lokomotifi olan inşaat sektörünün en önemli ayaklarından birinin konut sektörü olduğunu söyledi. 
     Hükümetin bu sektöre önem vermesi gerektiğini belirten Bakan Ergezen, ''Burada Özal'ı rahmetle anıyorum. Geleceği gören gözü kara bir başbakandı, önümüzü açtı. Ama ilk 4 seneden bahsediyorum'' dedi. 
     Ergezen, ''Ekonomik kaynakların iyi kullanılması bizim için çok önemli. Bu yıl 72.2 milyar dolar borç ödemekle mükellefiz. Dışarıdan borç alarak ihtiyaçlar karşılanıyor. Onun için IMF, Dünya Bankası karşısında diz çöküyorsunuz, durum bu'' diye konuştu. 
     Bakan Ergezen, herkesin hesabını iyi yapması gerektiğini, koltukların kimseye kalmadığını ifade ederek, bürokratların ''olmazlarla'' vatandaşı gönderme devrinin kapandığını da bildirdi. 
     Bu arada, 9. Cumhurbaşkanı Süleyman Demirel ise programda olmasına rağmen toplantıya katılmadı. 

     
</TEXT>
</DOC>
