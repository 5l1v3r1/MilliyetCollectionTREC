<DOC>
<DOCNO> 196618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sonspo03.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Stielice 'saygısızlıkla karşılaştık' dedi, saygısızlık yaptı... 
</HEADLINE>
<TEXT>

     Almanya Ümit Milli Takımı Teknik Direktörü Ulrich Stielice, düzenlediği basın toplantısında, maçtan önce ve sonra saygısızlıkla karşılaştıklarını öne sürdü. 
     Alman teknik adam, maç öncesi milli marşlarını bile ıslıklar ve protestolar nedeniyle söyleyemediklerini ifade ederek, ''İki milyon Türk'e iş veren bir ülkenin insanı olarak, milli marşımıza saygı gösterilmemesini yadırgadım'' dedi. 
     Maçtan sonra futbolcularının güvenlik elemanlarından dayak yediğini de iddia eden Stielice, ''Bunu dünyanın hiçbir yerinde görmedim'' diye konuştu. 
     Karşılaşmada Türkiye'nin kendilerinden daha iyi oynadığını anlatan Alman çalıştırıcı, ''Golün 93. dakikada gelmesi Türkiye için gerçekten üzüntü verici. Ben yine de takımımın mücadelesinden memnunum. Şans bizim yanımızdaydı, kazandık. Ayrıca fair-play olarak da biz galip geldik'' açıklamasını yaptı. 
     Türk basın mensuplarının, Alman teknik adama ''İki milyon Türk'e iş veren bir ülke olduğunuzu söylüyorsunuz ve fair-play'den söz ediyorsunuz. Bu durumun sporla ne ilişkisi olabilir '' diye sorması üzerine de Stielice ''Ben sadece görevlileri suçluyorum. Ayrıca milli marş sırasında ıslıklanmamızı kastediyorum. Benim de Almanya'da birçok Türk dostum var. Böyle iyi ilişkisi olan 2 ülke olunca, milli marşımızın da saygıyla dinlenmesini beklerdim'' yanıtını verdi. 
     Basın mensuplarının, 93. dakikadaki golden sonra Alman futbolcuların abartılı ve tribünlere yönelik sevinç gösterilerini hatırlatması üzerine de Stielice, ''90 dakika baskı altında oynadık. Kalecimize sürekli yabancı maddeler atıldı. Bu şartlar altında golün sevincini yaşamak bence normaldi'' dedi. 
     -ÇETİNER'DEN STİELİCE'YE TEPKİ- Ümit Milli Futbol Takımı Teknik Direktörü Raşit Çetiner, basın toplantısı sırasında gazetecilerin, Stielice'nin açıklamalarını anlatmaları üzerine, ''Stielice sporculukla ilgilensin. Antrenör gibi değil, politikacı gibi konuşmuş'' dedi. 
     Milli marşlara saygı duyulmasını da istediklerini kaydeden Çetiner, ''Kendi marşımıza nasıl saygı duyuyorsak, rakibin ulusal marşına da saygı duymalıyız'' diye konuştu. 
     
     ULUSOY ''TERBİYESİZLİK VE AHLAKSIZLIK YAPMIŞ'' 
     Futbol Federasyonu Başkanı Haluk Ulusoy da Stielice'nin açıklamalarını ''Terbiyesizlik ve ahlaksızlık yapmış'' diye yorumladı. 
     2 milyon Türk vatandaşının, Almanya'nın bugünlere gelmesinde büyük emeği bulunduğunu kaydeden Ulusoy, ''Stielice kendisine yakışmayan, çirkin bir açıklama yapmış. Maç sonrası hareketleri de oldukça çirkindi. Gizli kalmış duygularını açığa çıkardığını sanıyorum'' dedi. 
     
</TEXT>
</DOC>
