<DOC>
<DOCNO> 187239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sondun26.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin'deki liselere prezervatif otomatı konacak .. 
</HEADLINE>
<TEXT>

     Almanya'nın başkenti Berlin'deki liselerde hem erkek, hem de kız tuvaletlerine ilk kez prezervatif otomatları konulacak. 
     Charlottenburg-Wilmersdorf semtleri okul yönetimi sorumlusu Reinhard Naumann, otomat üreticileri için ihale hazırladıklarını belirterek, ''Charlottenburg-Wilmersdorf semtlerindeki tüm okullardaki tuvaletlere prezervatif otomatları koyacağız. Gençler birkaç aya kadar otomatlardan kendilerine prezervatif alabilirler'' dedi. 
     Birlik 90 Yeşiller Partisi'nin Berlin Eyalet Meclis Grubu Başkan Yardımcısı Andreas Koska, özellikle genç kızların prezervatif bulmakta zorlandıklarını ifade ederek, ''Barlarda prezervatifleri sadece erkekler tuvaletinde bulabiliyorsunuz. Şimdi okullarda tüm tuvaletlere konulacak otomatlarla herkes prezervatif alabilecek'' diye konuştu. 
     Berlin Eyaleti Ebeveynler Komisyonu Başkanı Andre Schindler de ''Çocuklarımız için bu gerekli mi bilmiyorum, ancak bu uygulamaya karşı da değiliz'' dedi. 
     Okul idaresinin bu kararına tepki gösteren Berlin Başpiskoposluğu sözcüsü Stefan Förner ise kararın yanlış bir sinyal olduğunu savunarak, ''Öğrenciler cinsellik konusunda aydınlatılacakları yerde, daha da fazla cinsel tatmin baskısı altına girecekler'' şeklinde görüş belirtti. 
     
</TEXT>
</DOC>
