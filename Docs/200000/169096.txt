<DOC>
<DOCNO> 169096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sondun09.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika, Savaş Suçları Yasası'nı değiştiriyor... 
</HEADLINE>
<TEXT>

     Belçika Başbakanı Guy Verhofstadt, yeni hükümetinin, ABD ile ülkesi arasında gerginliğe yol açan, savaş suçları yasasını değiştirmeye karar verdiğini bildirdi. 
     Verhofstadt, sosyalist ve liberal partilerden oluşan yeni koalisyon hükümetinin kurulmasından sonra düzenlediği basın toplantısında, dünyanın herhangi bir yerinde işlenen insanlığa karşı suçlar ve savaş suçlarıyla ilgili olarak Belçika mahkemelerinde dava açılmasına olanak sağlayan yasanın, suiistimal edilmesinin engellenmesi amacıyla, değiştirilmesine karar verildiğini kaydetti. 
     Belçika Başbakanı, ''Bu sorunu kesinlikle çözdüğümüzü düşünüyorum'' dedi. 
     Belçika'da yürürlükteki savaş suçları yasasına dayanılarak, ABD Başkanı George Bush, İngiltere Başbakanı Tony Blair ve İsrail Başbakanı Ariel Şaron aleyhine davalar açılmıştı. 
     Yasada yapılacak değişiklikle, Belçika mahkemelerinde açılacak davalarda, kurbanın ya da zanlının Belçika vatandaşı olması ya da bu ülkede oturması gibi sınırlamalara gidileceği ve bu unsurların bulunmadığı, halihazırda açılmış davaların da düşeceği belirtildi. 
     Yürürlükteki yasa yüzünden özellikle ABD ile baş gösteren gerginlik sonucu, Brüksel'deki NATO karargahının, Washington'un talepleri doğrultusunda başka bir ülkeye taşınması olasılığı gündeme gelmişti. 

     
</TEXT>
</DOC>
