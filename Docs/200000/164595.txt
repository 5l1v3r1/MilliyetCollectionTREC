<DOC>
<DOCNO> 164595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/soneko08.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF temsilcisinden hükümete destek geldi... 
</HEADLINE>
<TEXT>

     Uluslararası Para Fonu IMF Türkiye Daimi Temsilcisi Odd Per Brekk, Türkiye ekonomisinde son bir yılda olumlu gelişmeler ve değişiklikler kaydedildiğini belirterek, ''IMF'nin Türkiye'den yeni bir beklentisi bulunmamaktadır. Şu anki program, sürdürülebilir bir ekonomi için yeterlidir'' dedi. 
     TEBİAT tarafından düzenlenen 5. Ekonomi Zirvesi'nde konuşan Brekk, Türkiye'nin Avrupa Birliği AB yolunda olumlu mesafeler katettiğini, yabancı yatırımcıların Türkiye'ye olan istek ve iştahının arttığını söyledi. Bu olumlu gelişmeler yanında Irak savaşı ile birlikte turizmde bazı sıkıntılar yaşandığını, ihracatta da istenilen ölçüde artış kaydedilemediğini kaydeden Brekk, ancak temel ekonomik gereklilikler konusunda önemli bir sapma olmadığını ifade etti. IMF'nin beklentilerinde bir değişiklik olmadığını anlatan Brekk, sürdürülebilir bir ekonomik kalkınma için sağlam bir bütçe politikası uygulanması gerektiğini söyledi. 
     Hükümetin çalışmalarını başarılı şekilde sürdürdüğüne değinen Brekk, borç ödemeleri ve yolsuzluklarla mücadele konusunda hükümetin önemli kararlar aldığını ve bu kararları başarıyla uyguladığını kaydetti. Brekk, eğitim ve sağlık gibi sosyal hizmetlerin herkese eşit şekilde sağlanmasına yönelik çalışmalar yapılması, vergi yükünün de toplumun her kesimine eşit şekilde dağıtılması gerektiğini vurguladı. 
     Türkiye'nin borç yükünün ağır, vadelerin ise kısa olduğunu hatırlatan Brekk, buna rağmen başta enflasyonla mücadele olmak üzere, önemli gelişmeler yaşandığını belirtti. Merkez Bankası'nın bağımsızlığının tam olarak sağlanması ve sağlıklı ve politik etkilerden uzak bir özel bankacılık sisteminin tesis edilmesi gerektiğine işaret eden Brekk, yatırımlarının öncüsünün ise özel sektör olması gerektiğini bildirdi. 
     Türkiye'nin bugünkü ekonomik politikaları 3 Kasım'dan önce uygulamaya başladığını hatıratan Brekk, seçimlere kadar programın başarılı bir şekilde yürütüldüğünü, yeni hükümetin ise bir süre düşündükten sonra yeni bir reform paketiyle birlikte programı uygulamaya koyduğunu bildirdi. 
     
     HÜKÜMETİN BENİMSEDİĞİ BİR EKONOMİK PROGRAM 
     Hükümetin kendisinin benimsediği bir ekonomik program uygulamak istediğini, dışardan empoze edildiği izlenimi olmayan bir ekonomik programın başarılı olacağını anlattı. IMF'nin de bunu istediğini söyleyen Brekk, başka ülkelerde de dışarıdan empoze edildiği izlenimi bulunmayan ekonomik politikaların daha çok başarılı olduğunun bir çok kez denendiğini bildirdi. Hükümetin borç ve faiz ödemelerinde GSMH'nin yüzde 6.5'i oranında ödeme planladığını faiz dışı fazla ve bu hedefe yönelik bir bütçe kabul ettiğini kaydeden Brekk, şöyle devam etti 
     ''Verilen gayri resmi bağımsızlıkla Merkez Bankası, enflasyonu düşürmekte başarılı olmuştur. Yüzde 35 enlasyon hedefinin altına da inilmiştir ve böylece Merkez Bankası inandırıcılık sağlamıştır. BDDK da bir operasyon gerçekleştirerek, özel bankacılığı sağlam bir zemine oturtmaya başlamıştır. Özelleştirme için yasal temel oluşturulmuştur. Yatırımların önündeki engeller kaldırılmış, yabancı yatırımcının önü açılmıştır. Türkiye ekonomisi, son bir yılda beklentilerin de üzerinde yüzde 8 bir büyüme sağlamıştır. Hükümetin hedef olarak önüne koyduğu yüzde 5'lik bir büyüme rakamı da gerçekleşebilir görülmektedir. Bu yıl için hedeflenen yüzde 20 enflasyon rakamı da mümkündür. Enflasyon, gelecek bir kaç yıl içinde tek haneli rakamlara düşebilir.'' 
     
     ''TÜRK EKONOMİSİ GÜÇLENDİ'' 
     Brekk, Türk ekonomisinin son derece güçlendiğini, hükümetin borç politikalarının da daha az kırılgan hale geldiğini de belirterek, daha sağlam bir bankacılık sistemi ve Merkez Bankası'nın kredibilitesinin artmasıyla herşeyin daha da iyi olacağını söyledi. Özelleştirme konusuna daha çok dikkat edilmesini isteyen Brekk, hükümetin özelleştirme çalışmalarını canlandırmasını da memnuniyetle izlediğini ifade etti. 
     BDDK'nın bağımsızlığının korunmasının çok önemli olduğunun da altını çizen Brekk, sözlerini şöyle tamamladı 
     ''Hedeflere ulaşılması için daha çok çaba gösterilmesi gerekiyor. Ekonominin başarısı ve Türk insanının daha müreffeh bir şekilde yaşaması için çalışmaya mecburuz. IMF'nin Türkiye'den yeni bir beklentisi bulunmamaktadır. Şu anki program sürdürülebilir bir ekonomi için yeterlidir. IMF, hükümetin uyguladığı ekonomik programı desteklemektedir. IMF'nın desteklediği program, dördüncü değerlendirmenin tamamlanmasının ardından devreye girecek ve 700 milyon dolar kredi serbest bırakılacak.'' 
     
</TEXT>
</DOC>
