<DOC>
<DOCNO> 192703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/sonspo12.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat'lı Real Sociedad, Rüştü'nün takımı Barcelona karşısında 
</HEADLINE>
<TEXT>

     İspanya Birinci Futbol Ligi'nin La Liga 10. haftasında Nihat Kahveci'nin formasını giydiği Real Sociedad, Rüştü Reçber'in takımı FC Barcelona ile yarın akşam karşı karşıya gelecek. 
     FC Barcelona maçına mutlak galibiyet için çıkacak olan Real Sociedad, geçen perşembe akşamı deplasmanda Atletico Madrid'e 4-0 yenilmenin üzüntüsünü taraftarlarına unutturmak istiyor. 
     San Sebastian'daki Anoeta Stadı'nda son 28 maçtır yenilgi almayan Bask bölgesi takımı, Katalan takımı karşısında da bu serisini sürdürüp aynı zamanda Avrupa Şampiyonlar Ligi'nde gelecek hafta yapacağı FC Juventus maçına moralli çıkmayı hedefliyor. 
     Ligde dengesiz sonuçlar alan FC Barcelona ise, bu sezon deplasmanda yaptığı 4 maçın 3'ünden galibiyet, 1'inden beraberlikle ayrılma başarısını gösterdi. Ligde 10. hafta öncesinde FC Barcelona 15 puanla 5., Real Sociedad ise 12 puanla 10. sırada yer alırken, karşılaşma TSİ 20.00'da başlayacak. 
     Öte yandan Bask bölgesinin gazeteleri, Nihat'ın Müslüman olduğundan dolayı Ramazan ayında oruç tuttuğunu, kulüp doktorunun da Türk futbolcu için özel mönü hazırladığını yazdı. ''Takımda futbolcu orucuna alışık değiliz'' diyen kulüp doktorlarının Nihat için hazırladıkları, günde 2 öğünlük özel mönüde oldukça fazla protein bulunduğu belirtildi. 
     
</TEXT>
</DOC>
