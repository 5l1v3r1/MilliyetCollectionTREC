<DOC>
<DOCNO> 172975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sondun23.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kelly soruşturmasında Blair'in de ifadesi istenecek.. 
</HEADLINE>
<TEXT>

     İngiltere'de Savunma Bakanlığı bilim adamlarından Dr. David Kelly'nin trajik ölümünün ardından açılan soruşturmayı yürüten Lord Hutton, Başbakan Tony Blair'den ifade vermesini isteyecek. 
     Hutton, Blair'den, Irak'taki silahlarla ilgili hükümet bilgilerinin basına Kelly tarafından yansıtıldığına dair kanıt isteyeceğini söyledi. 
     Hutton, Blair'in yanı sıra, Savunma Bakanı Geoff Hoon ve Blair'in iletişim danışmanı Alastair Campbell'ın ifadelerine başvuracağını belirtti. 
     Basının, soruşturma sürecini yakından takip edebileceğini kaydeden Hutton, gelişmelerin internet aracılığıyla da duyurulacağını ifade etti. 
     Kitle imha silahları uzmanı İngiliz bilim adamı David Kelly, köklü devlet organı İngiliz Yayın Kurumu BBC'nin, Tony Blair hükümetinin ABD'nin yanında Irak'a askeri saldırı düzenlemek için devrik Devlet Başkanı Saddam Hüseyin'in kitle imha silahları programını abarttığı yönünde ortaya koyduğu iddianın kaynaklarından biriydi. 
     Kelly'nin cesedi, 18 Temmuz'da Oxfordshire'daki evinin yakınında ormanda, bileği kesilmiş durumda bulunmuştu. Polis, ilk açıklamada, durumun intihara benzediğini bildirmişti. 
     Kelly, ölmeden önce, BBC'deki yaşamsal Irak iddiasının ''ana kaynağı'' olmadığını belirtiyordu. 
     Kelly, İngiliz hükümetinin Irak'a saldırması için hukuksal temel olmaksızın harekete geçtiği yönünde başka bilimsel kaynakların da bulunduğunu ima etmiş oluyordu. 
     Tony Blair ve hükümeti, Irak'ın olası nükleer, biyolojik, kimyasal silah programlarıyla ilgili raporların ''savaş gerekçesi olması için'' abartılmış olabileceğini kesin olarak reddetmişti. 
     
</TEXT>
</DOC>
