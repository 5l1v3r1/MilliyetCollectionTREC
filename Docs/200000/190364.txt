<DOC>
<DOCNO> 190364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun04.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
''Güvenlik duvarı''na BM dur dedi 
</HEADLINE>
<TEXT>

     BM Genel Kurulu, Filistin'in, İsrail işgali altındaki toprakları da içerecek şekilde bir güvenlik duvarı inşa etmesinin uluslararası hukuk kurallarına aykırı olduğunu öngören ve inşaatın durdurulmasını isteyen bir karar tasarısını kabul etti. 
     Tasarı üzerinde genel kurulda yapılan oylamada 144 ülke 'evet', 4 ülke 'hayır', 12 ülke ise 'çekinser' oy kullandı. 
     Türkiye tasarıya 'evet' oyu verirken, 'hayır' diyenlerden ikisini ABD ve İsrail oluşturdu. 
     İsrail temsilcisi Dan Gillerman, oylamadan sonra, öteki konuşmacıların açıklamalarını dinlemeden salonu terk etti. 
     Gillerman, oylamadan önce yaptığı konuşmada ise ''Filistin temsilcisinin BM Genel Kurulu'nu komik duruma düşürdüğünü'' iddia etti. 
     Arap ülkeleri, dün, BM Genel Kurulu'na bir karar tasarısı sunarak, İsrail'in inşa etmekte olduğu güvenlik duvarının uluslararası hukukun ihlali olduğunu ifade etmişlerdi. Arap ülkelerinin bu yoldan, ABD'nin geçen hafta Güvenlik Konseyi'nde aynı karar konusunda kullandığı vetonun taraflı olduğunu kanıtlamaya çalıştıkları da öne sürülmüştü. 
     İsrail, söz konusu duvarı, intihar saldırılarının önüne geçmek amacıyla inşa ettiğini savunuyor. Filistinliler ise kendilerine ait topraklar içersinde inşa edilen duvarın, Filistin devletinin kurulmasını engellemeyi amaçlayan ve toprak gaspını öngören bir taktik olarak nitelendiriyorlar. 
     Genel Kurul kararlarının Güvenlik Konseyi kararları gibi yaptırım gücü bulunmuyor ve kararlar sadece uluslararası toplumun görüşünü yansıtmakla kalıyor. 
     
     İSRAİL ISRARLI 

     İsrail, BM kararına rağmen, Batı Şeria'daki güvenlik duvarının inşasını sürdüreceğini bildirdi. 
     Başbakan Yardımcısı Ehud Olmert, İsrail radyosuna yaptığı açıklamada, duvarın inşasının süreceğini ve vatandaşlarının güvenliğini düşünmeye devam edeceklerini söyledi. 
     Olmert, İsrail'in, duvarın intihar bombacılarının önüne geçmek için inşasının gerektiğine yönelik tutumunda değişiklik olmadığını da belirtti. 
     BM Genel Kurulu, Filistin'in İsrail işgali altındaki topraklarını da kapsayacak şekilde güvenlik duvarı inşa etmesinin uluslararası hukuk kurallarına aykırı olduğunu öngören ve inşaatın durdurulmasını isteyen bir karar tasarısını dün kabul etmişti. 
     
</TEXT>
</DOC>
