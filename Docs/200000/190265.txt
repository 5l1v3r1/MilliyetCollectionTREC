<DOC>
<DOCNO> 190265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sontur40.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Nüfus Kanunu'nda değişiklik kabul edildi... 
</HEADLINE>
<TEXT>

     Yer değiştirmelerde nüfus kayıtlarının taşınması zorunluluğunun kaldırılmasını düzenleyen yasa tasarısı, TBMM Genel Kurulu'nda kabul edildi. 
     Yasa, 1587 Sayılı Nüfus Kanunu'nun, kişi ve ailelerin yeni yerleştikleri yere iki ay içinde nüfus kayıtlarını nakletmesini zorunlu kılan maddesini yürürlükten kaldırıyor. 
     Yasa, nüfus kütüklerinin yapısını bozan, mükerrer kayıt oluşmasına ve aile esasının bozulmasına neden olan yer değiştirme işleminin kaldırılmasını da amaçlıyor. 
     Böylece, yer değiştirme işlemleri nedeniyle meydana gelen emek ve zaman kaybının ortadan kaldırılarak, milli ekonomiye getirdiği yükün hafifletilmesi hedefleniyor. 
     Yasa'nın kabul edilmesinden sonra gündemdeki uluslararası anlaşma ve sözleşmelerin görüşmelerine geçildi. Ancak Dışişleri Komisyonu temsilcisi Salon'da bulunmadığı için görüşmelere başlanamadı. 
     Bunun üzerine TBMM Başkanvekili İsmail Alptekin, yarın saat 15.00'de toplanmak üzere birleşimi kapattı. 
     
</TEXT>
</DOC>
