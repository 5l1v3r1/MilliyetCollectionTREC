<DOC>
<DOCNO> 175532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sontur09.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet'ten "tribünlerdeki küfre" hutbe... 
</HEADLINE>
<TEXT>

     Diyanet İşleri Başkanlığı, bazı spor karşılaşmalarında özellikle futbol maçlarında "taraftarların toplu şekilde birbirlerine sövmelerinin ne dini açıdan ne de insani açıdan mazur görülemeyeceğini" hutbeyle sporseverlere anlatacak Diyanet İşleri Başkanlığı'nın hazırladığı "Söz Söyleme Sorumluluğu" konulu hutbede, insanı insan yapan ve öteki canlılardan ayıran özelliklerin başında konuşma yeteneğinin geldiği vurgulanarak, "Böylesine kıymetli bir yetenekle donatılan insana elbette bazı sorumluluklar düşmektedir. Kuranıkerim ve hadisi şerifler bu sorumluluklarımızı bize tek tek hatırlatmaktadır. İnsanların söz söyleme hakkını ve hürriyetini elinden almak ne kadar yanlış ise insanın bu hakkını yerli yerinde kullanmaması da o kadar yanlış bir davranıştır" deniliyor. 
     Bir kimsenin başkalarına kötü söz söylemesinin, hangi sebeple olursa olsun sövmesinin çok çirkin bir davranış olduğuna dikkat çekilen hutbede, "insana sövmenin, insan onuruna indirilebilecek en ağır darbe" olduğu anlatılıyor. 
     Hutbede, küfrün İslam dinine yakışacak bir davranış ve özellikle futbol maçlarındaki taraftarların birbirlerine sövmelerinin de dinen doğru olmadığına dikkat çekilerek, "Ne yazık ki toplumumuzda sık sık gözlemlediğimiz bu durum, sportif faaliyetin amaç ve ruhuna da aykırı düşmektedir. Peygamberimiz, 'bir Müslüman'a sövmek, fasıklıktır' diyerek bu davranışın ne kadar çirkin ve dinin temel ilkelerine ne kadar aykırı olduğunu dile getirmiştir" denildi. 
     
</TEXT>
</DOC>
