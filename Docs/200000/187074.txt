<DOC>
<DOCNO> 187074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sonspo21.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'nin Ankara Büyükelçisi Dostluk kazansın... 
</HEADLINE>
<TEXT>

     İngiltere'nin Ankara Büyükelçisi Peter Westmacott, Türkiye ile İngiltere arasında 11 Ekim Cumartesi akşamı yapılacak maçın dostça geçmesini dilediğini belirterek, ''Geçmişte gerginlik yaşandı. Umarım hiçbir tansiyon yükselmesi olmaz ve herkes güzel bir maç izler'' dedi. 
     BTSO'da düzenlenen ''Britanya ve Bursa Yatırım ve Ticaret Günü'' toplantısına katılmak üzere Bursa'ya gelen Westmacott, geçmişte yaşanan sorunlar nedeniyle futbol konusunda her iki ülke arasında sıkıntılar yaşandığını ifade ederek, maçın saha dışında olay çıkmadan güzel bir şekilde sonuçlanması dileğinde bulundu. 
     UEFA Kupası'nda oynanan Gençlerbirliği ve Blackburn Rovers karşılaşması öncesi, her iki takım taraftarlarının dostluk maçı oynadığını anımsatan Westmacott, ''Bu maçta yaratılan atmosfer, çok iyiydi. Milli maçta da, dostluğun kazanmasını istiyorum'' diye konuştu. 
     Westmacott, maçla ilgili tahmin yapma konusunda pek başarılı olmadığını, ancak İngiltere Milli Takımı'nın sahadan galibiyetle ayrılacağını düşündüğünü dile getirerek, şunları söyledi 
     ''Gerçeği söylemek gerekirse, bu maçta İngiltere'yi tutuyorum. Ama, Dünya Kupası'nda Türkiye'yi desteklemiştim. Geçmişte gerginlik yaşandı. Umarım hiçbir tansiyon yükselmesi olmaz ve herkes güzel bir maç izler. Bütün dikkatlerin saha içindeki futbola yoğunlaşmasını ve İngiltere'nin kazanmasını istiyorum.'' 
     
</TEXT>
</DOC>
