<DOC>
<DOCNO> 176153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sonspo14.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaleci Recep'e güvenoyu... 
</HEADLINE>
<TEXT>

     Fenerbahçe'nin Trabzonspor'u deplasmanda 1-0 yendiği maçta sarı-lacivertlilerin genç kalecisi Recep Biler, performansıyla ön plana çıktı. 
     Ligin ilk haftasında İstanbulspor maçında hatalı goller yiyen Alman kaleci Robert Enke'nin gönderilmesi ve Volkan'ın da sakat olması nedeniyle dünkü maçta kaleyi geçen Recep, yaptığı kurtarışlarla ilerisi için umut verdi ve Fenerbahçe camiasından güvenoyu aldı. 
     Fenerbahçe'nin eski kaleci antrenörü Nurettin Yıldız, Recep'in 3 yıl önce sarı-lacivertli kulübe geldiğinde top tutmasını bilmediğini savunarak, ''3 yıl çok iyi çalıştı. Fizik olarak zayıf, ama Rüştü gibi çok çabuk bir kaleci. Fenerbahçe iyi bir kaleci kazandı. Onda çok büyük emeğim var. Kendisiyle gurur duyuyorum'' dedi. 
     Yıldız, Recep'in tecrübesiz olduğunu, maçlara psikolojik olarak çok iyi hazırlanması gerektiğini ifade ederek, şöyle konuştu 
     ''Dünkü maçta kendisine öyle ahım şahım bir top gelmedi, ama pozisyonlarda çok iyiydi. Recep'in yan topları da iyidir, sadece biraz daha tecrübe kazanması lazım. En önemli özelliği çabukluğu ve çalışmayı sevmesi. İyi çalıştırılmazsa performansı yükselmez. İyi çalışırsa, 10 sene kaleyi korur. Bence Recep ve Volkan ile devam edilmeli. Ancak 3. kaleci Bekir pek verimli olmadığı için başka bir kaleci transfer edilebilir.'' 
     
     ÇETİNER ''ÜLKE FUTBOLU İÇİN KAZANÇTIR'' 
     Ümit Milli Futbol Takımı Teknik Direktörü Raşit Çetiner ise Recep'in dünkü maçta kendisine verilen şansı iyi değerlendirdiğini kaydetti. 
     Çetiner, Recep, Volkan, Ramazan ve Tamer gibi ümit milli kalecileri ülke futboluna uzun yıllar hizmet edecek kaleciler olarak gördüklerini anlatarak, ''Recep, Genç Milli Takım'da da oynadı. Dünkü maçta kendisini gayet iyi buldum. Türk futbolu için bir kazançtır. Zaten Recep ve Volkan gibi kalecilerin uzun yıllar ülke futboluna hizmet edeceği şeklinde beklentilerimiz var. Bu çocuklara şans geldiği zaman nasıl oynadıkları görüldü. Bundan sonra da oynarlarsa çok daha çabuk bir yere gelirler. Oynamazlarsa sıkıntı başlar'' diye konuştu. 
     
     RECEP'İN FENERBAHÇE KARNESİ 
     2000-2001 sezonunda Yeni Turgutluspor'dan Fenerbahçe'ye transfer edilen ve PAF takımının kalesini koruyan Recep, geçen sezonun sonunda A takımda da forma giymeye başladı. 
     Fenerbahçe'de ilk resmi maçında 29 Kasım 2000'de Türkiye Kupası 3. tur maçında Siirt Jet-Pa Spor karşısında son 16 dakika Rüştü'nün yerine görev yapan ve 3 gol yiyen Recep, 5 lig maçında forma giydi. Genç kaleci, 2000-2001 sezonundan itibaren sarı-lacivertli kulüpte toplam 9 hazırlık maçında oynadı. 
     
</TEXT>
</DOC>
