<DOC>
<DOCNO> 172561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/soneko27.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan işsizlik sorununu çözdü 
</HEADLINE>
<TEXT>

     Başbakan Recep Tayyip Erdoğan, sermaye düşmanlığına, sermayenin karşısına dikilmeye bu hükümetin asla izin vermeyeceğini söyledi. 
     Erdoğan, İktisadi Kalkınma Vakfı İKV 40. Olağan Genel Kurulu toplantısında yaptığı konuşmada, Türkiye'nin her geçen gün istikrar zeminine oturmaya devam ettiğini, bunun 3 Kasım öncesi ve sonrası Türkiye'nin durumu olarak değerlendirilmesi gerektiğini söyledi. 
     ''Atalarımızın güzel bir ifadesi var hafıza-i beşer nisyan ile malüldür'' diyen Erdoğan, insanoğlunun kendisine hatırlatılmadığı takdirde geçmişi çok çabuk unuttuğunu ifade etti. 
     Başbakan Erdoğan, şöyle devam etti 
     ''Gerçi bu sıkıntıları, ızdırabı çekenler, içinde yaşayanlar hatta yıllarca beraber sanayide, ekonomide, ticari hayatta bulunan siz değerli dostlarım, birçok arkadaşınızı bu hayatta, belki bu hayatta beraber yürürken kaybettiniz. Belki onlar bu yolda düştüler, kimileri iflas etti, kimileri o psikolojik yıkımların olduğu dönemlerde intihara teşebbüs etti. Kimileri tamamen isyan sergiledi ve bu hayattan koptu. Bugünlerden şimdi farklı bir zemine, farklı bir zamana ulaştık ve yarınlara artık umutla, güvenle bakıyoruz. Son açıklanan rakamları da hep birlikte izliyoruz. Umutluyuz, inanıyoruz ki, yarınlar bugünden daha iyi olacak, çünkü bugün dünden daha iyi. Bunu da Anadolu'nun gittiğim değişik yerlerinde çok açık, net görmekteyim.'' 
     
     HERBİRİNİZ BİRER KİŞİ ALSANIZ İŞSİZLİK ÇÖZÜLÜR 

     Başbakan Erdoğan, Türkiye'deki işsizlik sorununa da değindiği konuşmasında, esnaf ve sanatkarlar odasıyla birlikte Türkiye Odalar ve Borsalar Birliği'nin TOBB toplam üyesinin 5 milyonu bulduğunu hatırlatarak, şöyle konuştu 
     ''Madem bu kadar esnaf, bu kadar oda üyesi var, herbiriniz yanınıza birer kişi alsanız, o zaman resmi işsiz çözümünü halletmiş oluyoruz. 5 milyon bir anda çözülüyor. Gelin bunu beraber halledelim. Tasarılarda vesairede bazı adımlar biz de atarız. Niye Biz devlet millet kaynaşmasını hep birlikte yapacağız. Biz sivil toplum örgütlerimizi bizim dışımızda görmüyoruz. Kaldı ki TOBB ve onunla birlikte bulunan kuruluşlar olarak sizler eli taşın altında olanlar olmak durumundasınız. Niye Çünkü bu ülkede ekonomi zaafa uğrarsa ilk darbeyi yiyecek olan sizler olacaksınız. Ama ayağa da kalkarsak bu işte ilk ayağa kalkacak olanlar sizler olacaksınız. Hep beraber kalkacağız. Biz istiyoruz ki ülkemizde bizim bir işadamımız, sanayicimiz, tüccarımız ne olursa olsun, ne kadar güçlü olursa biz onunla o kadar iftihar ederiz.'' Recep Tayyip Erdoğan'ın bu konuşması salonda alkışlarla karşılandı. 
     
     HÜKÜMET SERMAYE DÜŞMANI OLMAYACAK... 

     Erdoğan, sermaye düşmanlığına bu hükümetin asla izin vermeyeceğini ifade ederek, konuşmasına şöyle devam etti 
     ''Çünkü bu ülkemizin kazanması demektir. Asla sermaye düşmanlığına, asla sermayenin karşısına dikilmeye veya ona estek köstek olmaya bu hükümet müsaade etmez. Baştan beri biz bu anlayışla yürüyoruz. Çünkü bunun edebiyatını çok yaptılar. Dün seyrettiyseniz, izlediyseniz, mesela gece 3'e kadar ben televizyonu izledim Meclis'ten ayrıldıktan sonra. Niye Bakayım Meclis'teki arkadaşlarım hala ne yapıyor, işi takip ediyor mu etmiyor mu Niye Şu kambiyo rejimini halledelim. Bu hassasiyetleri biz sadece bunun için gösteriyoruz. '' Başbakan Erdoğan'ın sermaye düşmanlığına izin vermeyeceklerine ilişkin sözleri de salondan alkış aldı. 
     
</TEXT>
</DOC>
