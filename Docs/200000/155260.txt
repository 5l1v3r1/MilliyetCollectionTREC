<DOC>
<DOCNO> 155260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/yasam/yas05.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine kapkaç terörü 
</HEADLINE>
<TEXT>

Büyük şehirlerde tinerciden kaçan kapkaççıya yakalanıyor. İstanbul'da bu kez Fatma Aydın, çantasını kaptırmamak için direnince bıçaklandı 
     MUSTAFA KURTARAN İstanbul 

     İstanbul'da terör estiren ve bir türlü önü alınamayan kapkaççıların son kurbanı Gaziosmanpaşa'da bir konfeksiyon atölyesinde çalışan 43 yaşındaki Fatma Aydın oldu. 
     Aydın, çantasını almak isteyen iki kapkaççıya direnince bıçakla yaralandı. İşe gitmek üzere dün sabah evinden çıkan Fatma Aydın, Şemsipaşa Mahallesi 31. Sokak'ta yürürken kapkaççıların hedefi oldu. Aydın, kendisini yerde sürükleyen iki kapkaççıya çantasını vermemek için direndi. 
     
     Jandarmaya bıçak çektiler 
     Bunun üzerine saldırganlar Aydın'ı sol karın boşluğundan bıçakladı. 
     Yere yığılan Aydın'ın yardımına, olay yerinden geçen iki jandarma eri koştu. Jandarmaları da bıçakla tehdit eden iki kapkaççı, çantayı bırakarak kaçtı. Çevredeki vatandaşlarla da kovalamaca yaşayan kapkaççılar, ara sokaklara girerek izini kaybettirdi. 
     Özel Duygu Hastanesi'ne kaldırılan Fatma Aydın, şunları söyledi "Çantada önemli bir şey yoktu. Panik halinde kendimi korumaya çalıştım. Jandarma erleri olmasaydı canımdan olacaktım." 
     

</TEXT>
</DOC>
