<DOC>
<DOCNO> 182888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sondun36.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kosova'da Türkiye'den öğretmen yardımına ihtiyaç var... 
</HEADLINE>
<TEXT>

     Kosova'da, Priştine Üniversitesi bünyesinde yer alan Prizren Eğitim Fakültesi bünyesinde Türkçe Bölümü açıldı. 
     Kosova Eğitim Bilim ve Kültür Bakanlığı ile Priştine Üniversitesi Senatosu'nun kararıyla açılan Prizren Eğitim Fakültesi Türkçe Bölümü'ne bu yıl 24 öğrencinin kabul edileceği kaydedildi. Bölüme giriş için dün yapılan sınava, 41 kişinin katıldığı ve aralarında lise eğitimini Arnavutça yapanların da bulunduğu belirtildi. 
     Kosova Türk Öğretmenler Derneği KTÖD Başkanı Fikrim Damga, A.A muhabirine yaptığı açıklamada, Kosova'daki Türkçe eğitimde kanayan yaralardan birinin sınıf öğretmenlerinin yetersizliği olduğunu vurgulayarak, Kosova Demokratik Türk Partisi KDTP ve KTÖD'nin olağanüstü çabaları sonucunda bu yıl böyle bir bölümün açılabildiğini kaydetti. 
     Damga, şu anda bölümün en acil ihtiyaçlarından birinin Matematik, Pedagoji ve İngilizce öğretim görevlileri olduğuna dikkati çekerek, Türkiye'deki ilgili makamlara bu konuda başvurduklarını belirtti. 
     KDTP Genel Başkanı Mahir Yağcılar da, bunun tarihsel önemi olduğunu bildirerek, Türkiye'nin ilgili kurumlarının bölümün yaşaması için destek sunmaları gerektiğini vurguladı. 
     Kosova'da, yaklaşık 30 yıl sonra Türkçe ilköğretimin öğretmen ihtiyacını karşılayacak bir kurumun yeniden açıldığına dikkat çekiliyor. 
     Eğitim Fakültesi'nde dersler 1 Ekim 2003 tarihinde başlayacak. 
     Eski Yugoslavya'da Türkçe eğitim verecek öğretmen ihtiyacını karşılamak amacıyla ilk olarak 1963 yılında Yüksek Pedagoji Bölümü açılmıştı. Bu bölüm 1975'te kapatılmıştı. 
     Öte yandan, Priştine Üniversitesi'nin Filoloji Bölümü bünyesinde 1983 yılından bu yana Türk Dili ve Edebiyatı Bölümü'nde dersler Türkçe yapılıyor. 
     
</TEXT>
</DOC>
