<DOC>
<DOCNO> 150578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/ekonomi/eko05a.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kipa'da şartlı evlilik 
</HEADLINE>
<TEXT>

İngiliz Tesco, Kipa'nın yüzde 84.3'lük hissesini 117.7 milyon dolar bedelle alacak. Ancak ön koşullar 120 günde tamamlanamazsa satış iptal olacak 
     EKONOMİ SERVİSİ 

     Kipa'nın A grubu hisselerinin yüzde 84.3'ünün İngiltere'nin en büyük süpermarket zinciri olan Tesco'ya satışı, bazı ön koşulların tamamlanmasıyla gerçekleşecek. Kipa'dan İMKB'ye gönderilen açıklamaya göre, önceki gün imzalanan anlaşma, Kipa'nın ihraç edilmiş toplam A grubu hisselerinin yüzde 84.3'üne tekabül eden hisselerin Tesco Plc tarafından satın alınmasını içeriyor. Bu anlaşmaya göre, Tesco Plc, devir işleminin tamamlanacağı tarihte toplam A grubu hisselerin yüzde 51.1'ini, müteakip üç yıl içinde ise yüzde 33.2'sini satın alacak. 
     
     117.7 milyon dolar 
     Taraflar, Kipa tarafından ihraç edilen A ve B grubu hisselerin tamamının oluşturduğu Kipa'nın toplam değerini 117 milyon 719 bin dolar olarak belirledi. Bu değere şirketin kapanış tarihi itibari ile sahip olacağı net nakit tutarı da eklenecek. Net nakit, şarta bağlı anlaşmada belirtilen ilkeler ışığında hesaplanacak, gerekli bedel değişiklikleri kapanış tarihinden kısa bir sonra gerçekleştirilecek. 
     Öte yandan Kipa hisse senetleri borsada değer kaybetmeye devam ediyor. 28 Mart'ta 8.550 lira olan Kipa hisseleri anlaşma beklentisiyle 16 Nisan'da 14.700 liraya yükseldi. Hisseler dün de yüzde 8.57 değer kaybederek 12.800 liraya indi. 
     
Dört aylık süre tanındı      Satış işlemi, gerekli izinlerin alınması ve Kipa'nın gayrimenkullerine ilişkin şartlar dahil olmak üzere, belirli bazı ön koşulların tamamlanması ile gerçekleşecek. Ön koşulların, taraflarca bir süre uzatımı konusunda karşılıklı mutabakata varılmadığı sürece anlaşmanın imzalanmasını takip eden 120 günlük süre içinde tamamlanması gerektiği vurgulanan açıklamada, ön koşulların bu süre içerisinde tamamlanamaması halinde anlaşmanın sona ereceği bildirildi. 
     


SİYASET 




























</TEXT>
</DOC>
