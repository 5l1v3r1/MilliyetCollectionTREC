<DOC>
<DOCNO> 170925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/soneko10.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Her büyük meyve hormonlu mu İşte yanıtlar... 
</HEADLINE>
<TEXT>

     Akdeniz Üniversitesi Ziraat Fakültesi Bahçe Bitkileri Uzmanı Prof. Dr. Lami Kaynak, sebze ve meyvenin hormonlu olup olmadığının, şekline bakarak anlaşılamayacağını belirterek, ''Büyük olan her meyve hormonlu değildir'' dedi. 
     Prof. Dr. Kaynak, hormonların sebze ve meyvelerin gelişim evrelerinde, ürünün miktarını artırıcı, gelişmeyi kontrol edici özellikleri nedeniyle kullanıldığına dikkati çekerek, ''Sebze ve meyveler cinslerine göre ayrılır ve kimi büyüktür, kimi de küçüktür. Bu nedenle, büyük olan her meyve ve sebze, hormonlu olacaktır diye birşey söz konusu olamaz'' diye konuştu. 
     Genellikle, serada yetişen meyve ve sebzelerde hormona ihtiyaç duyulduğunu kaydeden Prof. Dr. Kaynak, serada ısınma sorunu olduğu için bitkilerin soğuktan çabuk gelişemeyeceğini ve bu nedenle de büyümesinin yavaşlayacağını bildirdi. 
     Prof. Dr. Kaynak, bu bitkilerde hormon kullanılmasıyla bitkinin gelişmesinin sağlandığını vurguladı. 
     Bitkilerin içerisinde de doğal hormonlar bulunduğunu anlatan Prof. Dr. Kaynak, bu hormonların, güneşten ve sudan fazla etkilendikleri için ömürlerinin daha kısa olduğuna dikkati çekti ve bu nedenle sentetik hormonlara ihtiyaç duyulduğunu söyledi. 
     
     iNSAN VÜCUDUNA ZARARI 
     Hormonların yerinde, zamanında ve dozunda uygulanmasının çok önemli olduğunu vurgulayan Prof. Dr. Kaynak, şunları söyledi 
     ''Dozunda uygulanan hormonun vücuda etkisi yok denecek kadar azdır. Ancak, ürüne dozunda uygulanmayan hormonun hem bitkiye hem de bitkiyi tüketen kişiye zararı vardır. Fazla uygulanan hormon vücudun fonksiyonlarını bozar. Çünkü sentetik hormonlar vücutta kolay parçalanamaz böylece hücreler normal şeklinde çalışamaz.'' Yerinde, zamanında ve dozunda uygulanan hormonun zararlı olmadığına dikkat çeken Prof. Dr. Kaynak, ''Hormonu bilen kişiler kullanmalı ya da uzmanlardan hangi hormonun nerede kullanılacağına dair bilgi alınmalı. Yoksa kötü sonuçlar doğurabilir'' dedi. 
     
     HORMONLU ÜRÜNLER 
     Prof. Dr. Kaynak, patlıcan, çekirdeksiz üzüm, domates, enginar, kabak ve elma gibi ürünlerle, buğday, arpa, yulaf, çavdar, çeltik gibi ürünlerde hasadı kolaylaştırmak amacıyla hormon kullanıldığını kaydetti. 
     Sebze ve meyvenin hormonlu olup olmadığının, şekline bakarak anlaşılamayacağını, domatesin belirgin özelliğinin çekirdeği olduğunu söyleyen Prof. Dr. Kaynak, ''Çekirdeksiz ve içi boş domatese hormon uygulanmış demektir'' dedi. 
     Biber ve salatalıkta hormon kullanılmadığını anlatan Prof. Dr. Kaynak, ''Salatalıkta genetik olarak çekirdek bulunmamaktadır. İnsanlar bu yüzden salatalığın hormonlu olduğunu düşünüyorlar. Böyle bir şey söz konusu değil'' diye konuştu. 
     
</TEXT>
</DOC>
