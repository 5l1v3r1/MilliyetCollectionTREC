<DOC>
<DOCNO> 162381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/spor/spo15.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Bülent Akın yuvaya döndü      NECMİ KEPÇETUTAN 

     YILLAR önce Gençlerbirliği formasını giyen, daha sonra Denizlispor, Galatasaray ve son olarak Bolton Wanderers takımında oynayan Bülent Akın, dün Kırmızı - Siyahlılar ile iki yıllık sözleşme imzaladı. Lucescu'nun kendisini istediğini doğrulayan Bülent, "Koşullarda anlaşamadık" dedi. 
     
Filede ilk sınav      RUSYA Cumhurbaşkanı onuruna düzenlenen 1. Boris Yeltsin Bayanlar Voleybol Turnuvası'na katılan Milli Takımımız, bugün ilk maçına çıkıyor. Türkiye saatiyle 16.00'da ev sahibi Rusya ile karşılaşacak olan Ay - Yıldızlılar, yarın da ABD ile oynayacak. 
     
'Sporda AB'nin ilerisindeyiz'      DEVLET Bakanı ve Başbakan yardımcısı Mehmet Ali Şahin, sporda AB ülkelerini yakalayıp geçtiklerini ve AB standartlarının üstüne çıktıklarını söyledi. Avrupa Bölgeler Karate Şampiyonası'nda birinci olan erkek milli takımı ile ikinci olan bayan milli takımını kabul eden Şahin, "Karatecilerimizden bundan sonra dünya şampiyonluğu bekliyoruz" dedi. 
     
Dopingle savaş      DOPİNG konusunda son derece hassas davranan Futbol Federasyonu, geçen sezon liglerdeki 200 oyuncudan doping kontrolü için örnek alındığını, sadece iki futbolcuda uyarıcı madde saptandığı açıklandı. Uyarıcı madde kullanan Bandırmasporlu Hasan Zengin, 6 ay ceza alırken, doping kullandığı belirlenen Akçaabat Sebatsporlu Ragıp Başdağ ise PFDK'ya gönderildi. 
     
Altay'a ceza yağdı      PROFESYONEL Futbol Disiplin Kurulu, dün yaptığı toplantıda İstanbulspor - Altay maçında çıkan olaylardan dolayı Altay'ın kaleci antrenörü Erol Camkıran'a 8, antrenör Sedat Karabük'e de 3 ay hak mahrumiyeti cezası verdi. Ayrıca Altaylı Özgür, Ramazan ve Bülent'e 3'er, Yesir ile Oktay'a da 1'er maç ceza verildi. Göztepe - Fenerbahçe maçındaki olaylar nedeniyle Göztepe'nin sahası bir maç kapatıldı. Ayrıca Göztepe'ye 1.5 milyar, Fenerbahçe'ye de 750 milyon lira para cezası kesildi. 
     
Naili Moran start aldı      NAİLİ Moran Yaş Grupları Atletizm yarışmaları dün İstanbul'da başladı. Burhan Felek Spor Sitesi, Ekrem Koçak Atletizm Sahası'nda 11 kategoride gerçekleştirilen yarışlar 9 - 18 yaş gruplarında düzenlendi. 200 erkek, 192 bayan toplam 392 sporcunun katıldığı müsabakalar yarın sona erecek. 
     
Belözoğlu için takas iddiası      İTALYAN basını, Inter'in Emre Belözoğlu'nu takasta kullanacağını, Lazio'dan Stankoviç'i almak için milli futbolcumuzun gönderileceğini ileri sürdü. Tuttosport gazetesi, Mavi - Siyahlılar'ın Lazio'ya, 5 milyon Euro artı kiralık olarak Emre'yi vermeyi kabul ettiğini iddia etti. 
     
Anlamlı ziyaret      BASKETBOL Milli Takım teknik kadrosu ile Hidayet Türkoğlu ve Mehmet Okur iki yıl önce ağır bir ameliyat geçiren Tuna Huş'u ziyaret ettiler. Tuna Huş'un eşi Berrin Huş ziyaretin kendilerine moral verdiğini söyledi. 
     
Mario Jardel Ada yolunda      TOTTENHAM Hotspurs, Sporting Lizbon'dan ayrılma kararı alan Galatasaray'ın eski golcüsü Mario Jardel'in peşine düştü. İngiliz ekibinin, Brezilyalı yıldızı kadrosuna katmak için harekete geçtiği bildirildi. Tottenham, Jardel'i transfer ederse Sporting Lizbon'a 2.5 milyon dolar ödemek zorunda kalacak. 
     

</TEXT>
</DOC>
