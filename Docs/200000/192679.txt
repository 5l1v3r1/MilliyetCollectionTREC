<DOC>
<DOCNO> 192679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/soneko02.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK, Uzan'lara 1 ay süre tanıdı 
</HEADLINE>
<TEXT>

     Sermaye Piyasası Kurulu SPK , Kepez Elektrik T.A.Ş'den, hesap ve işlemlerindeki uygunsuzluklar ve mevzuata aykırılıklar dolayısıyla, 2001 ve 2002 yılına ait mali tablolarının geçmişe yönelik hesap tahakkuklarının yaptırılarak yeniden düzenlenmesini istedi. 
     SPK'nın bugün yayımlanan haftalık bülteninde, Kepez Elektrik'in, sermaye piyasası mevzuatına uymasıyla sorumlu ve görevli Yönetim Kurulu Üyesi Ufuk Uzunkaya hakkında, uygunsuzluklar nedeniyle işlem yapılması kararlaştırıldığı bildirilirken, diğer yöneticiler hakkında da 1 ay içinde usulsüzlüklerin giderilmemesi durumunda suç duyurusunda bulunulacağı bildirildi. 
     SPK'nın, 1 ay içinde uğranılan zararın tazmini sağlanmadığı takdirde Cumhuriyet Savcılığı'na suç duyurusunda bulunulmasına karar verdiği Kepez Elektrik yöneticileri arasında, Yönetim Kurulu Başkanı Hakan Uzan, yönetim kurulu üyeleri Muhammet Arıcı, Kayhan Anaral, Hüseyin Özel, Mustafa Akar, Murat Özen ve Mehmet Balık ile şirketin işlem ve kararlarına fiilen karar verdiği ya da onayladığı belirtilen Kemal Uzan da bulunuyor. SPK'nın Kepez Elektrik T.A.Ş.'de saptadığı uygunsuzlukların başında, Kepez Elektrik'in bankalarda açtığı vadeli hesaplardan elde edilen faiz gelirlerinin tahakkuk ettirilip mali tablolara yansıtmaksızın, fiilen elde edildiği tarihte gelir kaydedilerek yatırımcıları doğru bir şekilde ve zamanında bilgilendirmemek geliyor. 
     SPK bülteninde, denetimler sonucunda Kepez Elektrik'in grup şirketlerinden Asya Dahili Ticaret ve Müşavirlik Şirketi'ni, gerekli şartlara haiz olmadığı halde danışman şirket gibi gösterip kar aktarımı için paravan şirket olarak kullandığı da ifade ediliyor. 
     Bültende, Kepez Elektrik'in bu şekilde paravan olarak kullandığı Asya Dahili Ticaret Müşavirlik A.Ş'ye, emsallerine göre 9.732.603 milyon lira tutarında fazla ödeme yapıldığı belirterek, Kepez Elektrik Yönetim Kurulu Başkanı Hakan Uzan, Kemal Uzan ve adı geçen yönetim kurulu üyelerine, bu tutarın kanuni ticari faiziyle geri dönüşü için 1 ay süre verildiği belirtildi. 
     
</TEXT>
</DOC>
