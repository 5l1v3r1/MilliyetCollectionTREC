<DOC>
<DOCNO> 198143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sondun05.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak için yeni karara karşı... 
</HEADLINE>
<TEXT>

     Irak Geçici Hükümet Konseyi'nin GHK isteğine karşın, ABD'nin mart ayından önce Irak için yeni bir BM Güvenlik Konseyi kararı çıkarılmasına karşı olduğu ortaya çıktı. 
     Amerikalı diplomatik kaynaklar, masada Irak konusunda daha önce kabul edilen 3 Güvenlik Konseyi kararı bulunduğuna dikkat çektiler. 
     ABD ve İngiltere'nin yeni bir karar tasarısı hazırlığının bulunmadığını ifade eden kaynaklar, ayrıca Amerikan yönetiminin yeni bir karar tasarısına destek için Fransa, Rusya ve Almanya ile görüşmeler yapmaya da şu anda enerjisinin olmadığını kaydettiler. 
     İngiltere'nin ise bu yıl içinde Irak konusunda yeni bir BM kararı çıkartılmasına ABD gibi kesin karşı çıkmadığı belirtiliyor. 
     
     MEKTUP YANLIŞLIKLA GÖNDERİLDİ 
     Bu arada, Amerikalı yetkililere göre, GHK dönem başkanı Celal Talabani, Irak'taki Amerikalı yöneticilere, Güvenlik Konseyi'nden yeni bir karar çıkarılmasını isteyen mektubun yanlışlıkla gönderildiğini anlattı. 
     Talabani'nin Amerikalı yetkililere, mektubun yanlışlıkla taslak halinin gönderildiğini, asıl mektubun dilinin çok farklı olduğunu söylediği belirtildi. 
     Ancak, Konsey'deki diplomatlar, GHK tarafından gönderilen mektubun geri çekilmesi, yenisinin yayınlanması ya da değiştirilmesini beklemediklerini kaydettiler. 
     Aynı kaynaklar, ayrıca ABD liderliğindeki koalisyon ile Iraklılar arasında varılan, yönetimin devrine ilişkin takvim hakkındaki anlaşmada, BM'ye siyasi bir rol verilmediğini bildirdiler. 
     ABD'nin Irak'a müdahalesine karşı olan Rusya, Fransa ve Almanya, mektubu ve Washington'un yönetimin Iraklılara devrinin hızlandırılması kararını memnuniyetle karşılamışlardı. 
     Irak'ta ABD işgalinin haziran ayında sona ermesi için BM Güvenlik Konseyi'nin yeni bir karar tasarısı çıkarmasını isteyen GHK'nın dönem başkanı Talabani'nin Konsey'e gönderdiği mektupta yer alan takvimde, 24 üyeli GHK'nın 31 Mayıs 2004'e kadar ''geçici yasama kurulu'' oluşturması öngörülüyordu. 
     
     IRAK'IN DOSTLARI 
     Öte yandan, BM Genel Sekreteri Kofi Annan, Irak'ın geleceği konusunda istişarelerde bulunmak üzere aralarında Türkiye'nin de bulunduğu 16 ülkenin katılacağı bir toplantı düzenliyor. 
     New York'ta Pazartesi günü yapılacak toplantıya Irak'ın komşuları Türkiye, Suriye, Ürdün, İran, Suudi Arabistan, Kuveyt ve Mısır'ın yanı sıra Güvenlik Konseyi'nin 5 daimi üyesi ABD, Rusya, Çin, İngiltere ve Fransa ile seçimle gelen Almanya, İspanya, Şili, Angola ve Pakistan katılacak. 
     Kısaca ''Irak'ın Dostları'' adı verilen yeni grubun toplantısı büyükelçiler düzeyinde yapılacak. 
     
</TEXT>
</DOC>
