<DOC>
<DOCNO> 161471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/soneko19.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Üst Kurullar, Hükümet, IMF ve Dünya Bankası arasında sorun oldu 
</HEADLINE>
<TEXT>

     Üst Kurulların harcama ve denetimleri IMF, Dünya Bankası ve ekonomi yönetimi arasında sorun oldu. 
     Maliye Bakanlığı, Temmuz ayı sonuna kadar yasalaşması planlanan, IMF'ye de bu doğrultuda söz verilen Kamu Mali Yönetim Tasarısı üzerindeki çalışmalarını son aşamaya getirdi. 
     2002 yılında TBMM'ye sevkedilen, ancak kadük olan tasarıyı tekrar gözden geçiren ve bazı değişikliklere giden Maliye Bakanlığı, üst kurullara ilişkin düzenleme konusunda ise ilgili kesimlerle bir uzlaşma sağlayamadı. 
     Taslakta yeralan ve üst kurulların durumlarını düzenleyen madde konusunda, herkes farklı görüş öne sürüyor. 
     Ekonomi yönetiminin bir bölümü, üst kurulların ''ayrıcalıklı kurumlar olma özelliğine son verilmesini ve bu çerçevede diğer kamu kuruluşları gibi tamamen bütçe içine alınmasını'' istiyor. 
     Bu şekilde Üst Kurulların ''gelir ve harcamalarının da bütçe içine alınacağı ve bu kurulların da artık denetim dışı kalmayacağı'' görüşü savunuluyor. 
     Bazı bürokratlar ise üst kurulların ''daha özerk bir yapıda'' faaliyetlerini sürdürmesinden yana tavır sergiliyor. Üst kurullar ise mevcut statülerinin aynen korunması gerektiğini belirtiyor. 
     
     IMF VE DÜNYA BANKASI DA FARKLI GÖRÜŞTE 
     Bu arada IMF ve Dünya Bankası da, üst kurullar konusundaki taleplerini masaya getirdi. 
     Ankara'da yapılan son görüşmelerde IMF heyeti, üst kurulların ''idari ve mali özerkliklerine fazla dokunulmaması'' uyarısında bulundu. IMF yetkilileri, bu kurulların bütçeleri için Maliye, Hükümet ve Meclis'e bilgi vermesinin yeterli sayılmasını istedi. 
     IMF'ciler, harcama ve faaliyetlere ilişkin hazırlanan denetim raporlarının da ilgili makamlarla paylaşıldığına dikkat çekerek, bu şekilde hesap verilebilirlik şartının da yerine getirilmiş olacağını vurguladı. 
     Dünya Bankası ise IMF'ye göre daha daraltılmış bir model önerdi. Dünya Bankası, Üst Kurul bütçelerinin ''TBMM ve Sayıştay Bütçesi gibi doğrudan Meclis'e gönderilerek oylanması ve bu şekilde genel bütçe içinde yeralmasını'' teklif etti. 
     Maliye Bakanlığı yetkilileri, üst kurulların harcama ve denetimleri konusunda IMF ve Dünya Bankası ile son bir değerlendirme daha yapacak. Ardından konu ilgili kesimlerle bir kez daha tartışılacak ve kesinleştirilecek. 
     Üst Kurullara ilişkin düzenlemenin de yeralacağı Kamu Mali Yönetim Taslağı daha sonra Başbakanlığa sevkedilecek. 
     Kamu maliyesinde köklü değişiklikler içeren Kamu Mali Yönetim Kanun Taslağı 3 yıllık bütçelemeye geçilemesini, kamu kuruluşlarının yıla başlarken o sene yapacaklarına ilişkin stratejik plan hazırlamalarını ve tek tip muhasebe sisteminin devreye sokulmasını öngörüyor. 
     Bütçe dışı kalan kamu kuruluşlarının da bütçe içine alınarak hem mali birliğin sağlanmasını hem de denetim dışılığın önlenmesini amaçlayan düzenlemeyle, bütçe hazırlama dönemi de değiştiriliyor. 
     
</TEXT>
</DOC>
