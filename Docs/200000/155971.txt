<DOC>
<DOCNO> 155971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sondun27.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos KKTC'ye geçen turistlere yasaklama getireceğiz 
</HEADLINE>
<TEXT>

     Kıbrıs Rum yönetimi lideri Tasos Papadopulos, KKTC Bakanlar Kurulu'nun aldığı karar uyarınca 23 Nisan'da başlayan serbest geçişlerde, pasaportunu ibraz etmeyi reddedecek Rumların sayısı konusunda aldandıklarını ifade ederek, ''pasaport ibraz etmenin Rumların ödediği küçük bir bedel olduğunu'' söyledi. 
     Papadopulos, KKTC'ye geçen Rumlardan yalnız 50 Rum'un pasaport göstermeyi reddettiğini belirterek, ''Rumların KKTC'deki harcamalarından KKTC ekonomisinin düze çıkmayacağı gibi, Rum ekonomisinin de bundan etkilenmeyeceğini'' ifade etti. 
     Rum yönetimi lideri Papadopulos, Fileleftheros gazetesine verdiği demeçte, ''pasaport ibraz etmenin Rumların ödediği küçük bir bedel olduğunu'' söylerken, ''bu küçük bedele karşılık iki toplumun bir arada yaşayamayacağı şeklindeki Türk savının çürütüldüğünü'' iddia etti. 
     KKTC'ye geçen Rumlara yasaklama değil de telkinlerde bulunduklarını söyleyen Papadopulos, ''Turistler için yasaklama getirebiliriz ve getireceğiz'' dedi. 
     Papadopulos, ''Kıbrıs sorunu çözümü yönünde yapılacak girişimlerin, tarafların açıkladığı önlemler düzeyinde kalması halinde, bunun 'tehlikesinin' ne olacağının'' sorulması üzerine, şunları söyledi 
     ''İlk olarak yabancılarda, hatta halkımızda, çözümün bu olduğu görüntüsü yerleşecek. Bundan dolayı her fırsatta çözümün bu olmadığını söylüyoruz. ABD, İngiltere gibi önemli ülkeler ve BM'nin bunu söylemelerinden mutluyum. BM Genel Sekreteri'nin Kıbrıs Özel Temsilcisi Alvaro De Soto da son konuşmalarından birinde, bu önlemin Kıbrıs sorununun çözümü olmadığını söyledi.'' BM Genel Sekreteri Annan'ın yeni girişim üstlenmesinin, planın koşulsuz kabulü ve referandum tarihinin belirlenmesi ile mümkün olduğunun altını çizen Papadopulos, şöyle konuştu 
     ''Bu koşullar altında vakitsiz ve aceleci bir girişimin canlandırılmasının, bu girişimin yıpranması, güvenilirliğini ve inandırıcılığını kaybetmesi tehlikesi içerdiği yolunda birçok muhatabımızla yaptığımız konuşmalarda dile getirilen endişeleri paylaşıyoruz. Çünkü eğer Annan'a görüşmeleri yeniden başlatma çağrısı yaparsak muhtemelen hangi cevabı verecek Bunu reddedecek raporunda ve ondan sonraki demeçlerinde sürekli olarak tutumunu ortaya koyduğunu söyleyecek. Yani girişimin yeniden başlaması, planın koşulsuz olarak kabulü ve referandum tarihinin belirlenmesiyle mümkündür.'' 
     
     ''TÜRK TUTUMUNDA DEĞİŞİKLİK OLMAZSA ANNAN GİRİŞİM ÜSTLENMEZ'' 
     ''Türk tutumunda değişiklikle ilgili net belirtiler yer almazsa, perde gerisi bile olsa Türkiye'den bir çözüme hazır olduğuna dair güvenceler yoksa BM Genel Sekreteri'nin girişim üstleneceğini sanmıyorum'' diyen Papadopulos, BM Genel Sekreteri'nin girişim üstlense bile bundan sonuç alınamayacağını söyledi. 
     Papadopulos, Rum basınında yer alan Rum yönetimi ile Yunanistan arasında Kıbrıs konusunda ''görüş ayrılığı bulunduğu'' yönündeki haberleri de reddetti. 
     ''Kıbrıs sorununun çözümünün Annan planı yoluyla sağlanacağını'' ifade eden Papadopulos, ''Ortadaki soru şudur bu plan çözüm zeminini müzakere zemini mi Farklılığın ince bir çizgi olduğunu söyleyebilirsiniz ve aksini iddia etmem. Ancak görevimiz, bu farklılığı, diğerlerinin zihninde mümkün olduğunca net duruma getirmektir. Dolayısıyla bu planı reddettiğimizi gösteren herhangi bir şey yapma veya söylemeye hakkımız yoktur'' dedi. 
     Papadopulos, ''2004'e kadar ne bekliyorsunuz '' sorusuna şu yanıtı verdi 
     ''Ne beklediğimi söyleyemem, ancak ne yapacağımı söyleyebilirim. Bütün bu sürede Avrupa Birliği'nde Kıbrıs sorunuyla ilgilenen ve ilgilenmeyenlerin, Annan planı konusundaki görüşlerimizi bilmesine, yalnız bizim için değil, onlar için de hangi noktaların kabul edilmez olduğunu öğrenmelerine özen göstereceğim. Daha sonra BM'den, şimdiye kadar olumsuz olan, karşı tarafın görüşmelerin başlaması için tutum değiştirmeye hazır olup olmadığı konusunda nabzını yoklamasını isteyeceğiz. Denktaş orada olduğu sürece Kıbrıs sorunu çözümlenemez. Daima izlediği oyalama taktiğini izliyor.'' KKTC Cumhurbaşkanı Rauf Denktaş'ın, ''Ankara'yı etkileme gücüne sahip'' olduğunu ifade eden Papadopulos, ''Türkiye'nin Kıbrıs konusunda tutum değiştirmesi Mayıs'tan biraz önce veya 2004 Aralık ayı öncesi olabilir'' dedi. 
     
</TEXT>
</DOC>
