<DOC>
<DOCNO> 186430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sondun07.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO Savunma Bakanları ABD'de toplanıyor... 
</HEADLINE>
<TEXT>

     NATO'ya üye 19 ülkenin yanı sıra teşkilata katılmak üzere davet edilen 7 ülkenin savunma bakanları, 8-9 Ekim'de ABD'nin Colorado eyaletinde biraraya gelerek, Irak'taki gelişmeler ile kurulmasına karar verilen NATO Acil Mukabele Kuvveti'nin kullanım alanlarını görüşecek. 
     Toplantılarda Türkiye'yi, Milli Savunma Bakanı Vecdi Gönül temsil edecek. Toplantılarla ilgili olarak Pentagon'da düzenlenen brifingde Amerikalı savunma yetkilileri, NATO Acil Mukabele Kuvveti'nin kullanılabileceği çeşitli senaryoların tartışılacağını belirttiler. 
     Uzmanlar, bu senaryolar arasında, büyük boyutlu terörist bir saldırıya NATO'nun Acil Mukabele Kuvveti ile en kısa sürede ve etkili şekilde nasıl karşılık vereceği konusunun bulunduğunu kaydettiler. 
     Toplantının ana konusunu, NATO Acil Mukabele Kuvveti oluşturmakla birlikte, Irak'ta meydana gelen önemli gelişmeler de NATO savunma bakanları tarafından tartışılacak. İlk gün toplantıları, ABD'nin Ortabatı bölgesinde bulunan dağlık Colorado eyaletindeki Schriever hava üssünde yapılacak. NATO Acil Mukabele Kuvveti'nin kullanımının tartışılacağı 8 Ekim'deki toplantıya davet edilmeyen Rusya Savunma Bakanı Sergey İvanov, bir gün sonra Colorado Springs kentindeki toplantıda yer alacak. İvanov ayrıca, ABD Savunma Bakanı Donald Rumsfeld ile de bir görüşme yapacak. 
     Amerikalı yetkililer, Pentagon'da düzenledikleri brifingde, Irak tartışmaları sırasında Rumsfeld'in, NATO'ya üye ülkelerden Irak'a asker ve para katkısı isteyip istemeyeceği konusunda yorum yapmaktan kaçındılar. Toplantıda, ABD adına Genelkurmay Başkanı Orgeneral Richard Myers da yer alacak. 
     NATO ülkeleri, yaklaşık 20 bin askerden oluşacak Acil Mukabele Kuvveti'nin kurulmasına geçen yıl karar vermişti. 
     
</TEXT>
</DOC>
