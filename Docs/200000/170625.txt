<DOC>
<DOCNO> 170625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/dunya/dun02.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a 'korucu' sistemi geliyor 
</HEADLINE>
<TEXT>

   Amerikan ordusu, 3 bin 500 Iraklıdan oluşan bir sivil milis gücü kurmaya hazırlanıyor. Silahlanan Iraklılar operasyonlara da katılacak 
      DIŞ HABERLER SERVİSİ 

   
   Irak'ta güvenliği sağlamakta zorlanan Amerikan ordusu, binlerce Iraklıyı eğitip silahlandırarak "korucu" sistemine benzer bir sivil milis gücü oluşturmaya hazırlanıyor. ABD'nin planına göre, silahlandırılan Iraklılar Amerikan ve İngiliz askerleriyle birlikte, direniş odaklarına karşı düzenlenen operasyonlara da katılacak. 
   Irak'ta görev yapan Amerikan askerlerine karşı direnişin ve saldırıların artması, ABD ordusunu yeni çözüm arayışına yönlendiriyor. ABD'nin yeni planına göre, her birinde 350 Iraklının görev yaptığı 10 tabur oluşturulacak. Her tabur, bir Amerikan birliği ya da alayı tarafından eğitilecek ve bu birimlerin yanında görev yapacak. 
   ABD'nin yeni Merkez Kuvvetler Komutanı Orgeneral John Abizaid, Washington Post gazetesine yaptığı açıklamada, profesyonel Irak ordusunun kurulmasının yıllar alacağını, geçiş döneminde koalisyon güçleriyle birlikte hareket edecek sivil savunma gücüne ihtiyaç duyduklarını söyledi. "Deli Arap" lakaplı Abizaid, bu sivil gücün zamanı geldiğinde yalnız başına hareket edebileceğini de ifade etti. Iraklılardan kurulacak sivil milis gücü oluşturma planı, ABD'nin, savaş sonrası Irak'ta güvenlik ve düzen sağlama sorununu yeni bir yaklaşımla çözümlemeye hazırlandığı şeklinde yorumlanıyor. Geçici Hükümet Konseyi üyeleri de plana sıcak bakıyor. 
   
</TEXT>
</DOC>
