<DOC>
<DOCNO> 168794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sontur01.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hkümet işçi ücretlerine birinci 6 ay yüzde 5 zam önerdi 
</HEADLINE>
<TEXT>

     Hükümet, kamu toplu iş sözleşmeleriyle ilgili olarak Türk-İş'e, birinci 6 ay için yüzde 5, ikinci 6 ay için yüzde 9, üçüncü ve dördüncü 6 aylar için ise yüzde 5'er oranında zam önerdi. 
     Alınan bilgiye göre, hükümetin önerisiyle üçüncü ve dördüncü 6 aylardaki enflasyon yüzde 5'i aşarsa aşan kısmın yüzde 80'i işçi ücretlerine yansıtılacak. 
     Başbakan Recep Tayyip Erdoğan ile Devlet Bakanı ve Başbakan Yardımcısı Mehmet Ali Şahin, kamu toplu iş sözleşmeleriyle ilgili olarak Türk-İş Yönetim Kurulu üyeleriyle bir araya geldi. 
     Yaklaşık 5 saat süren toplantının ardından gazetecilere açıklamalarda bulunan Türk-İş Genel Başkanı Salih Kılıç, bugün yapılan görüşmeler sonucunda yeni bir aşamaya gelindiğini bildirdi. 
     Kılıç, toplu iş sözleşmelerinin henüz bağıtlanabilecek bir noktaya gelmediğini belirterek, Başbakan Erdoğan'ın yurtdışına gideceğini, yurtdışı dönüşünden sonra Türk-İş Başkanlar Kurulu'nda aldıkları kararlar sonucunda önümüzdeki günlerde tekrar hükümetle bir araya gelerek, sonuç almaya çalışacaklarını kaydetti. 
     Kılıç, bir soru üzerine, hükümetin önerisini Türk-İş Başkanlar Kurulu'nda değerlendirdikten sonra bir karar vereceklerini belirtti. 
     Salih Kılıç, ''Çok değişik teklifler var ama bunlar hesap işi. O hesabın sonuçları hedeflediğimiz noktaları yakalama noktasında olursa o zaman açıklarız'' dedi. 
     Bu arada, Türk-İş Başkanlar Kurulu'nun Pazartesi günü toplanarak, hükümetin önerisini değerlendireceği bildirildi. 
     Alınan bilgiye göre, kamu toplu iş sözleşmelerinin bağıtlanması durumunda özelleştirme sonucu işini yitiren işsizlerin diğer kamu kuruluşlarına yerleştirilmeleri, bundan sonra özelleştirme mağdurlarının yaratılmaması, 400 milyon liranın altında olan ücretlerin 400 milyon liraya çıkartılması ve kamuda zorunlu emeklilik uygulamasından vazgeçilmesi ilkeleri benimsendi. 
     Birinci ve ikinci 6 aylar için hükümetin önerdiği zammın yıllık yüzde 14.44 düzeyinde ve ücretlerde ise 70 milyon lira artış sağlayacağı bildirildi. 
     
</TEXT>
</DOC>
