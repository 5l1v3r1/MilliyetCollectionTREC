<DOC>
<DOCNO> 194374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sondun13.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Srebrenitsa katliamından kurtulanlardan BM ve Hollanda'ya dava 
</HEADLINE>
<TEXT>

     Avrupa'da İkinci Dünya Savaşı'ndan beri en büyük katliam olarak tarihe geçen Srebrenitsa kıyımından kurtulanlar, BM ve Hollanda aleyhinde dava açmaya hazırlanıyor. 
     Srebrenitsa katliamından kurtulanların ve katliamda ölenlerin ailelerinin kurduğu derneğin avukatlarından Semir Guzin, AFP'ye yaptığı açıklamada, davanın 3-4 ay içinde açılacağını belirtti. 
     Guzin, ''3-4 ay içinde, katliam kurbanlarının korumada görevlerini yerine getirmedikleri, uluslararası yasaları ve insan haklarını ihlal ettikleri gerekçesiyle, BM ve Hollanda aleyhinde dava açacağız'' dedi. 
     Yaklaşık 8 bin kişiyi temsil eden dernek, her iki davada yaklaşık 513'er milyon euro tazminat isteyecek. 
     Guzin'e göre, Hollanda'ya karşı dava için Lahey'deki bir mahkemeye, BM'ye karşı dava açılması için de bir Amerikan mahkemesine başvurulacak. 
     Sırp General Ratko Mladiç'in komutasındaki Sırp güçlerinin 1995 Temmuz ayında Srebrenitsa'ya saldırması sonucu 7 binden fazla Boşnak öldürülmüştü. 
     Hollanda'da geçen yıl Nisan ayında yayımlanan resmi bir raporda, katliamdan hükümet ve askeri yetkililerin sorumlu tutulması üzerine, Wim Kok başkanlığındaki hükümet istifa etmişti. 
     Hollandalı BM askerleri ülkelerinde, Bosnalı Sırplar karşısında etkisiz kalmak, hatta halkın sınıflandırılmasında işbirliği yapmak ve katliam kanıtlarını yok etmekle suçlanmıştı. 
     
</TEXT>
</DOC>
