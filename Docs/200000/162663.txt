<DOC>
<DOCNO> 162663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sondun21.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da grevler hükümeti sarsıyor 
</HEADLINE>
<TEXT>

     Fransa'da emeklilik reformuna ilişkin kamu çalışanlarının başlattığı grevler, sağcı hükümeti sarsmaya başladı. 
     Le Point dergisi tarafından Ipsos kamuoyu araştırma merkezine yaptırılan ankete göre, geçen yıl yapılan genel seçimlerden bu yana ilk kez, Başbakan Jean-Pierre Raffarin'ın halk desteği yüzde 50'nin altına indi. 
     Kamuoyu araştırmasına göre, Raffarin'ın arkasındaki halk desteği son bir ayda yüzde 52'den yüzde 46'ya düştü. 
     Araştırmaya göre, Chirac'ın halk desteği ise yüzde 68'den yüzde 61'e geriledi. 
     Sağcı hükümetin getirdiği yasa tasarısı, kamu çalışanlarının, emeklilik hakkı alabilmesi için çalışmaları gereken sürenin 37.5 yıldan 40 yıla çıkmasını öngörüyor. 
     Mecliste önceki gün tartışılmaya başlanan yasa tasarısı, iki hafta sonra oylanacak. Emeklilik reformuna karşı çıkan muhalefet partileri, yasa tasarısının değişmesi için 8500 değişiklik önergesi sundular. 
     
</TEXT>
</DOC>
