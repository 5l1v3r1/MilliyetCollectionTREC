<DOC>
<DOCNO> 182362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/spor/spo02.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatura ağır 
</HEADLINE>
<TEXT>

   Fenerbahçe'nin sahası en az bir maç kapanacak... Tuncay, bu haftaki derbide formasını giyemeyecek 
      CEMAL ERSEN 

   
   Seyircisiz olabilir 
   FENERBAHÇE'NİN sahası, hakem Selçuk Dereli'nin yaptırdığı 3 ve 4 nolu anonslar nedeniyle bir maç kapanacak. 47. dakikada sahaya atılan davul tokmağı, su sişesi, şemsiye, telefon şarjı gibi maddeler yüzünden yapılan 3. anonsa rağmen eylemin sürmesi, 4. anonsu getirdi. Fenenbahçe, hakem Selçuk Dereli, gözlemci Taner Yalçındağ ve 4. hakem Hamza Mısır'ın raporları doğrultusunda bugün PFDK'ya sevk edilecek. 
   
   Serhat da raporda 
   OLAYLAR sırasında taraftarı yatıştırmak isteyen Serhat'ın başına isabet eden tehlikeli madde de. gözlemci ve hakem raporlarına geçti. Bu eylemin Fenerbahçe'ye verilecek cezayı ağırlaştırabileceği bildirilirken, hakem Dereli'nin yardımcılarını yanına çağırıp, maçı yaklaşık 5 dakika durdurması gözlemci Taner Yalçındağ tarafından kayda geçirildi. Ayrıca olayların yatıştırılması için sürekli anons yapılması da raporlara yazıldı. 
   
   İlginç rastlantı 
   DERELİ'NİN bu sezon yönettiği üç maçtan ikisinde olay çıkması ve ev sahibi takımların sahalarının kapanması ilginç rastlantı oldu. Denizli - Beşiktaş maçında sahaya atılan tehlikeli maddeler nedeniyle yapılan aynı anonslar ev sahibinin sahasının 1 maç kapanmasına neden olmuştu. PFDK, Fenerbahçe'ye 2.5 milyar lira da para cezası verecek ve saha kapama cezası ise Gençlerbirliği maçında uygulanacak. 
   
   
</TEXT>
</DOC>
