<DOC>
<DOCNO> 192609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/spor/bbas.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada tek galibiyet 
</HEADLINE>
<TEXT>

   Beşiktaş'ın Müslüman ABD'lisi Khalid El Amin, ligde istatistiklerin zirvesine kuruldu. Oruç tutan, namazından geri kalmayan biyonik bücür, Türkiye'ye alıştığını söyledi 
      ÖZEL RÖPORTAJ GÖKHAN TÜRE 

   
   1.79 m. boyu var 
   BEŞİKTAŞ basketbol takımının Birleşik Amerikalı guardı Khalid El Amin, 1.79'luk boyuna rağmen ligin ilk üç haftasında istatistiklerin zirvesine kamp kurarken, ilginç kişiliğiyle de ön plana çıktı. Siyah - Beyazlı takımın, sayı krallığında ikinci, asist ve top çalmada birinci, en değerli oyuncu sıralamasında da ikinci durumdaki "biyonik bücürü", ramazanda oruç tutuyor, namazından da geri kalmıyor. 
   
   'Kalite düşük değil' 
   FRANSA ve İsrail'de de forma giyen El Amin, Türkiye'de basketbolun iddia edildiği kadar düşük kalitede olmadığını, İstanbul'a ve Beşiktaş'a kısa sürede alıştığını vurguladı. ABD'li oyuncu, "Beşiktaş'ın bu sene hedef büyüttüğünü ve ligde daha iyi yerlere gelmeyi amaçladığını biliyorum. Arkadaşlarımla birlikte Beşiktaş'ın başarısı için çabalıyorum. Hedefimiz, ligde gidebildiğimiz kadar yukarıya tırmanabilmek" diye konuştu. 
   
   Tek derdi okul 
   NBA'DE forma giyen Mehmet Okur ve Hidayet'i yakından takip ettiğini belirten El Amin, daha önce Türkiye'de forma giyen Steven Rogers, David Rivers ve Rashard Griffith'in çok iyi arkadaşları olduğunu da ifade etti ve şunları söyledi "Türkiye'ye gelmemde onların referansı da rol oynadı. Güzel bir ülke. güzel bir şehirdeyim. Beşiktaş'ı tercih ettiğim için mutluyum. Tek problemim çocuklarıma henüz okul bulamamış olmam". 
   
   Tanrı güç veriyor    18 yaşında evlenen ve üç çocuk sahibi olan 24 yaşındaki Müslüman oyun kurucu, oruç tutuyor olmasına karşın aynı saate rastlayan antrenmanlarını aksatmıyor. Bazen su bile içmeden antrenmana çıkmasını, "Tanrı bana o gücü veriyor" diye açıklayan El Amin, "Türkiye'ye gelmeden önce internetten baktığımda camilerin bu kadar çok olmasına hayret etmiştim. Ama geldikten sonra insanların ne kadar modern olduklarını görünce Avrupalılar'ın haksızlık ettiğini anladım" dedi. 
   
   Potada ziyafet    Efes - Ülker kapışıyor 
   BASKETBOL Ligi'nde şampiyonluğun iki güçlü adayı Efes Pilsen ile Ülkerspor, sezonun ilk dev sınavını bugün verecekler. Türk basketboluna damgasını vuran iki kulüp, Abdi İpekçi Salonu'nda 16.30'da kozlarını paylaşacaklar. Geçtiğimiz yılın finalinde karşılaşan iki takımdan Efes Pilsen, Cumhurbaşkanlığı Kupası'nda yenildiği rakibine ligde üstünlük sağlamaya çalışacak. 
   
   Diğer maçlar 
   Süleyman Seba Salonu 
   16.00 Beşiktaş - Aras İTÜ 
   Ankara Atatürk Salonu 
   16.30 B.Kolej - Galatasaray 
   Bursa Atatürk Salonu 
   17.00 O.Renault - Tuborg 
   
   
</TEXT>
</DOC>
