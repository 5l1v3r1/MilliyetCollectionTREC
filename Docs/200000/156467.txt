<DOC>
<DOCNO> 156467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sontur21.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dayaktan kurtulmak için atladı, düştüğü yerde de dövüldü 
</HEADLINE>
<TEXT>

     Antalya'da, 27 yaşındaki Emine Alparslan, pişirdiği kuru fasulyeyi beğenmeyen kocası Vedat Alparslan'ın dayağından kurtulabilmek için ikinci katta bulunan evlerinin penceresinden atladı. Vicdansız koca, aşağı inip yerde yaralı olarak kıvranan karısını dövmeye devam etti. 
     Güzelbağ Mahallesi'nde meydana gelen olayda, evli ve 3 çocuk annesi Emine Alparslan, sokaklarda kağıt toplayarak geçimini sağlayan kocası Vedat Alparslan için kuru fasulye pişirdi. Öğle yemeği için eve gelen Vedat Alparslan, kuru fasulyeyi beğenmeyip, 'tadı yok' diyerek, eşini çocuklarının önünde dövmeye başladı. Genç kadın, eşinin elinden kurtulabilmek için ikinci kattaki evlerinin penceresinden atladı. Sinirini alamayan vicdansız koca, bu kez sokağa inerek, yerde acı içinde kıvranan yaralı eşini tekmeleyerek sürüklemeye başladı. Genç kadının çığlıkları ve yalvarışları üzerine mahalle halkı, Vedat Alparslan'a müdahale etti. Emine Alparslan'ı kocasının elinden kurtaran mahalleli, ambülans çağırdı. Antalya Devlet Hastanesi'ne kaldırılan genç kadının vücudunda ezilme ve yaralar olduğu belirlendi. Emine Alparslan iç kanama endişesiyle yataklı tedaviye alındı. 
     
     SÜREKLİ DÖVER 
     Kocasının sudan sebeplerle kendisini sürekli dövdüğünü belirten Emine Alparslan, "Sürekli beni döver. Her şeyi bahane ederdi. Pişirdiğim kuru fasulye yemeğini beğenmediği için dövdü. Bana Bu yemeğin tadı yok diyerek tekme tokat saldırdı. Korkudan pencereden atladım'' dedi. Annesinin pencereden atlamasına şahit olan 3 yaşındaki küçük Mustafa, olayın şokunu üzerinden atamadı. 
     Olay yerine gelen polis, komşuları tarafından kaçması önlenen Vedat Alparslan'ı gözaltına aldı. 
     
</TEXT>
</DOC>
