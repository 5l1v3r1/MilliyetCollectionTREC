<DOC>
<DOCNO> 178946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/soneko18.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da bilişim fırtınası esecek... 
</HEADLINE>
<TEXT>

     CeBIT Eurasia Bilişim Fuarı ve Bilişim Zirvesi'03, 1 Eylül'de açılış töreni ile İstanbul'da başlıyor. 
     Organizasyon, çeşitli forum ve etkinliklere ev sahipliği yapacak. 
     TÜYAP Beylikdüzü Fuar ve Kongre Merkezi'nde 2-7 Eylül'da yapılacak CeBIT Eurasia Bilişim Fuarı'nda şehiriçi ulaşım İstanbul'un 6 merkezi noktasından kalkacak İETT otobüsleri ile gerçekleştirilecek. 
     Ulusoy da, İstanbul dışından fuara gelenlere Merter'deki terminalinden hareket edecek otobüs ve özel ulaşım araçlarıyla hizmet verecek. 
     Türkiye Bilişim Haftası kapsamında düzenlenen Bilişim Kurultayı, 2-5 Eylül tarihleri arasında Harbiye Askeri Müze'de gerçekleştirilecek. 
     Bilişim Zirvesi 2003 kapsamında, Türkiye Bilişim Vakfı TBV lider yapımcılığında ve Koç Sistem'in ana sponsorluğunda 2 Eylül Salı günü düzenlenecek ''Türkiye'nin e-dönüşümü'' başlıklı forumda Türkiye'nin e-dönüşümüyle ilgili kamusal yapılanma konusu ele alınacak. 
     Zirve kapsamında, 2-3 Eylül tarihlerinde ''Sınırsız İletişimin Gücü'' ana temasıyla ''İletişimde Sektörel Fırsatlar ve Hizmetler'' ile ''2004 Yeni Telekom Düzeni'' başlıklı alt konuları kapsayan Telekom Forumu yapılacak. 
     ''Geleceğin Satış Kanalları'' başlıklı forum, 5 Eylül günü düzenlenecek. Forumda, satış kanallarının 1990 sonrası değişimi incelenecek. 
     CeBIT kapsamında yer alacak dört tematik bölümden biri olan ''Gelecek Parkı'', 12 büyük üniversitenin 135 projesini, Anadolu'dan gelen 45 bin işadamının da içinde bulunduğu 160 bin ziyaretçiyle buluşturacak. 
     Bilişim Zirvesi '03 kapsamında 2 Eylül'de düzenlenecek ''Bilişim Alanında Telif Hakları'' başlıklı forumda, elektronik ortamdaki eserlerin izinsiz kopyalanması sorunu katılımcılarca tartışılacak. 
     Microsoft Türkiye, Bilişim Zirvesi kapsamında dijital bölünme, E-iş günü, BT vizyon konulu toplantılara evsahipliği yapacak. 
     Microsoft, Türkiye'nin 32 ilini dolaşan Bilişim Kervanı ile Taksim'de kullanıcılarla buluşacak. 
     Türkiye Bilişim Vakfı öncülüğünde düzenlenen ''Geleceği Yönlendirenlerin Yarışı'' forumunda, bilgisayar mühendisliği öğrencileri projelerini sergileme imkanı bulacaklar. 
     Ödüle değer görülen projeler, Bilişim Zirvesi sırasında gerçekleştirilecek törende açıklanacak. 
     Bilişim Zirvesi kapsamında 4 Eylül Perşembe günü yapılacak olan ve telekom sektöründe özelleştirmenin ele alınacağı ''Geri Sayım 2004'' konulu forumun sponsorluğunu, Sabancı Telekom üstlendi. 
     Pargem, Bilişim Zirvesi'03'te ''Cisco IP Telephony Teknolojisi ve Yönetilen İletişim Hizmetleri'' ve ''Yeni İletişim Teknolojilerinin Şirketlere Sağladığı Fırsatlar'' başlığıyla 2 seminer verecek. 
     
     TANITIMLAR 
     Bilişim, medya, danışmanlık ve eğitim sektörlerinde faaliyet gösteren 1.000'den fazla firmanın yer aldığı Dubai Serbest Bölgesi de, CeBIT Fuarı sırasında katılımcılara tanıtılacak. 
     Telekomünikasyon sektöründe faaliyet gösteren Karel, fuarda GSM terminalleri ve DS200 serisi santrallerini sergileyecek. 
     Samsung, kameralı ve MMS'li 8 yeni cep telefonu modeli, yeni plazma TV serisi ve lazer yazıcılarını, CeBIT Fuarı'nda ziyaretçilerle buluşturacak. 
     Philips, Bilişim Fuarı'nda LCD monitörler, değişik kullanım ihtiyaçlarına yönelik projektörler, PC çevre birimi ürünleri, Philips TV ve audio teknolojisi ile yeni model cep telefonlarını tanıtacak. 
     
</TEXT>
</DOC>
