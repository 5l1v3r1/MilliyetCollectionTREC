<DOC>
<DOCNO> 169092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sondun05.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İranlı yapışık ikizlerin doğum günü "Umut Günü" olarak kutlanacak 
</HEADLINE>
<TEXT>

     Singapur'da ameliyat sırasında ölen, başlarından yapışık İranlı ikizler Lale ve Ladan Bicani, İran'ın güneyindeki Fars eyaletinin Firuzabad kentine bağlı Lohrasb köyünde dün son yolculuğuna uğurlandı. 
     İkizlerin cenazesine katılmak için, otomobil, otobüs ya da motosikletle gelen yaklaşık 20 bin kişi, köyün girişinde görülmedik bir izdihama yol açtı ve çiçeklerle kaplanmış 2 Kılızay ambulansının yer aldığı kortej ilerlemekte güçlük çekti. 
     Yol kenarına ikizleri son yolculuklarında yalnız bırakmak istemeyen İranlılar sıralanırken, ikizlerin doğduğu kerpiçten küçük köy evinin duvarlarında Farsça ve İngilizce taziye yazıları dikkat çekti. 
     İkizlerden önce Lale, 20 dakika sonra da Ladan defnedildi. 
     İran Cumhurbaşkanı Muhammed Hatemi'nin danışmanlarından Rahim Ebadi, ikizlerin doğum gününü ''umut günü'' ilan ederken, ''Lale ve Ladan'ın hatırısına bu gün, karşılaştıkları güçlükleri ve kötülükleri cesurca göğüslemeyi kabul eden bütün gençlerin umut günü olsun'' dedi. 
     İranlılar, bütün hayati risklere rağmen ameliyat olma kararından vazgeçmeyen ikizlerin cenaze törenini radyo ve televizyondan izledi. 
     Singapur'daki Raffles Hospital'da ameliyata alınan ikizler, aşırı kan kaybı yüzünden 90 dakika arayla hayata veda etmişti. 
     
</TEXT>
</DOC>
