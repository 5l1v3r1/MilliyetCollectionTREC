<DOC>
<DOCNO> 183645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/dunya/dun01.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçici Hükümet Konseyi'ne ilk saldırı 
</HEADLINE>
<TEXT>
   Iraklı kadın bakan vuruldu 
      DIŞ HABERLER SERVİSİ 

   
   Irak'ta ABD denetiminde kurulan Geçici Hükümet Konseyi'nin kadın üyesi Akila El Haşimi dün başkent Bağdat'ın batısındaki evinin önünde uğradığı silahlı saldırıdan ağır yaralı kurtuldu. Hükümet Konseyi'nin bir üyesine yönelik olarak gerçekleştirilen ilk suikast girişiminde, içinde bulunduğu araca bir kamyonetten ateş açılması sonucu midesinden, omuzundan ve bacağından vurulan El Haşimi'nin hayati tehlikeyi atlattığı belirtildi. 
   İçinde altı kişi olan bir kamyonetten atılan RPG'nin, El Haşimi'nin aracını ıskalaması üzerine kalaşnikovların kullanıldığı saldırıyla ilgisi olduğu düşünülen iki kişi yakalandı. 
   Devrik Irak lideri Saddam Hüseyin döneminde Dışişleri Bakanlığı'nın uluslararası ilişkilerden sorumlu bölümünde görev yapan Şii El Haşimi, uzun süre eski başbakan yardımcısı Tarık Aziz ile çalışmıştı. Saddam Hüseyin'in devrilmesinden sonra da Dışişleri Bakanlığı'nın izleme komitesi üyesi olarak görev alan El Haşimi, daha sonra temmuz ayında kurulan geçici hükümet konseyine üye atanmıştı. 
   Fransız edebiyatı doktorasına sahip El Haşimi, temmuz ayında BM'ye giden ilk heyette yer almıştı. El Haşimi'nin Irak konusuyla BM'de yapılacak müzakerelere katılmak üzere bu hafta New York'a gitmesi bekleniyordu. 
   ABD'nin Irak'taki en üst düzey yetkilisi olan Paul Bremer, El Haşimi'ye yönelik saldırıyı kınadı. Bremer, "Bu çirkin saldırı yalnızca yaralananlara değil tüm Irak halkına yapılmıştır" dedi. 
   Saldırıda, El Haşimi ile aynı araçta bulunan iki kardeşi ile birlikte dört kişi yaralandı. 
   
   
</TEXT>
</DOC>
