<DOC>
<DOCNO> 180381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/ekonomi/eko01.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ne yani, Uzanlar da kurullara mı girecek ' 
</HEADLINE>
<TEXT>

   İlgili kurula sektörün en büyük şirketinin üye vermesini de içeren taslak, 'El konulan bir şirket ve banka da kurul üyesi olabilir' diye eleştirildi 
      AHMET ERHAN ÇELİK ANKARA 
   
   Başbakanlık özerk - bağımsız üst kurulları tasfiyeye götürebilecek yasa taslağını kurul başkanlarını davet ettiği toplantıda tartışmaya açtı. Başkanlar uygulamalardan değişik örnekler vererek taslağa karşı olduklarını ifade ettiler. En ilginç itiraz savunması ise özel sektöre yönelik oldu. 
   Edinilen bilgiye göre bir kurul başkanı toplantıda taslağın ilgili kurula o sektörün en büyük şirketinin üye vermesine olanak sağladığını anımsatarak bunu eleştirdi. Kurul başkanı, "Taslak aynen yasalaşırsa el konulan ya da el konulması planlanan bir şirket ya da banka da bize bir kurul üyesi verebilir" itirazında bulundu. Dile getirilen örneğin detaylarını dinleyen diğer başkanlar "Kastedilen Uzan Grubu'nun elinden alınan Çukurova ve Kepez Elektrik'tir" yorumunda bulundular. 
   
   Üst kurul zirvesi 
   Üst kurul başkanları taslağın hazırlanmasından sorumlu olan Başbakan Başdanışmanı Ömer Dinçer'in daveti üzerine Milli Piyango İdaresi'nin Ankara - Gölbaşı'ndaki tesislerinde bir araya geldi. Toplantıya, BDDK, EPDK, Kamu İhale Kurumu, RTÜK, Rekabet Kurumu, SPK, Şeker Kurumu, Telekomünikasyon Kurumu, Tütün Kurumu başkanları ile akademisyenler ve ilgili bürokratlar katıldı. 
   Ömer Dinçer toplantıyı "Biz konuyu sizinle tartışmayacağız. Taslak çalışmayla ilgili görüşlerinizi alacağız" diyerek açtı. 
   
   'Özerklik kontrolsüz değildir'    Başbakan Başdanışmanı Ömer Dinçer, yeniden yapılandırmaya ilişkin üst kurullara gönderdiklerin metnin bir taslak olmadığını ifade ederken, "Elimizdeki bir tartışma metni" dedi. Dinçer, gazetecilerin sorularını yanıtlarken, bu kurumların denetlenmesinin özerkliğe engel teşkil etmeyeceğini belirterek, "Özerklik kontrolsüzlük değildir" dedi. Dinçer, BDDK Başkanı Engin Akçakoca'nın toplantıdan erken ayrılmasına ilişkin olarak da, Akçakoca'nın nezakaten geldiğini, işleri olduğu için ayrıldığını, yardımcısının toplantıda olduğunu belirterek, "Herhangi bir tavır sebepli değil" yanıtını verdi. 
   
   'Başbakanın veto yetkisi kurulları siyasileştirir'    Üst kurullarla iligi taslağa ilişkin toplantıda kurul başkanları ve diğer katılımcılar şu eleştirileri getirdiler 
   Üye yöntemi yanlış Özel sektörden kurul üyesi alınması öngörülüyor. Oysa örneğin enerji sektörü için AB ülkelerinin enerji sektörlerindeki düzenleyici kurumlarından oluşan konsey kurulları "piyasa katılımcılarından bağımsız olmanın yanısıra hükümetler, yerel veya bölgesel idarelerden bağımsız olarak" tanımlamaktadır. Taslakta ise Hükümet ile Türkiye Odalar ve Borsalar Birliği'nin özel sektörden üye belirlemesi öngörülüyor. Bu durumda imtiyazı ya da lisansı kaldırılabilecek şirketlerden de üye gelebilir, kurulların bağımsızlığına gölge düşer.Tasfiye getirir Bir çok kurulda üye sayısı işlevler nedeniyle 7 kişiden daha büyük. Bu durumda ne olacak Bu soruya Dinçer, "Mevcut üyeler yeniden seçilebilir" yanıtını verdi. Ancak 11 üyeli bir kurulda elenecek 4 üyenin tespit yönteminin ne olacağı belirsiz bırakıldı.Başbakan veto edemez Kurul başkanları yayınlayacakları tüzük, tebliğ ve yönetmeliklerin Başbakan'ın vetosuna tabi olmasının kurulları siyasileştirebileceğini ifade ettiler. Dinçer'in yanıtı "Yok öyle bir şey. Taslaktaki ifade parantez içinde yazıldı. Başka ülkelerde böyle örnekler var" oldu. 
   
   
</TEXT>
</DOC>
