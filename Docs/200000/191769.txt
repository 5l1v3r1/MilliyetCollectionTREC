<DOC>
<DOCNO> 191769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/yazar/guclu.html </URL>
<DATE> 2003/10/28/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Bakan Çelik herkesle aynı fikirde 
</HEADLINE>
<TEXT>

   
   Milli Eğitim Bakanı Hüseyin Çelik'e bir haller oldu. Geçenlerde TÜSİAD'la yapılan toplmantı sonrasında, "Aynı görüşü paylaşmanın mutluluğunu yaşıyoruz" dedi. Oysa Çelik ile TÜSİAD'ın görüşleri taban tabana zıttı. Nitekim bu çelişkiler, Bakan'ın hazırladığı taslak ile TÜSİAD'ın bu konuda hazırladığı rapor ortaya konduğunda çok daha net görülebiliyor. 
   Geçen hafta seyrettiğimiz bu filmin bir benzerini hafta sonunda yeniden izledik. Milli Eğitim Bakanı ile görüşme masasına oturan taraf, bu kez Üniversitelerarası Kurul temsilcileri idi. Rektörler, baştan beri Çelik'in hazırladığı yasa tasarısını "kabul edilemez" buluyorlar. Bu yöndeki görüşleri hala devam ediyor. Ama hafta sonu yapılan toplantı sonrasında, Bakan Çelik'ten yine benzer açıklama geldi. 
   "Aynı görüşü paylaşıyoruz..." 
   Şimdi herkesin aklına haklı olarak şu soru geliyor 
   Milli Eğitim Bakanı Çelik, ortaya koyduğu yasa taslaklarına, madem kendisi bile sahip çıkmıyor, o halde ortalığı neden karıştırıyor .. 
   Bakan Bey'in değiştiğine ya da pes ettiğine inanlardan değilim. Bugüne kadar olduğu gibi yine siyasi manevra yapıyor. Muhtemeldir ki Başbakan Erdoğan'dan tansiyonu düşür mesajı aldı. 
   Aslında uzlaşma konusunda gelinen nokta çok önemli. Ama ne kadar kalıcı olacak İşte o önemli. Bakan Çelik'ten her an, ortamı gerecek yeni agresif ataklar gelebilir. Aynı şekilde YÖK ve bazı rektörlerden de. Galiba en iyisi bekleyip görmek... 
   
   Ordu göreve pankartı 
   Cumartesi günü Ankara'da gerçekleşen Cumhuriyet yürüyüşüne yöneltilen en önemli eleştiri, "Ordu göreve" pankartlarının açılmasıydı. Yürüyüşün iki düzenleyicisinden birisi olan Ankara Üniversitesi, olayı bir provokasyon olarak değerlendirdi. Ankara Üniversitesi Rektörü Prof. Dr. Nusret Aras, diğer düzenleyici Atatürkçü Düşünce Derneği'nin de bu görüşte olduğunu belirtiyor. O halde söz konusu pankartları kim açtı İzinsiz açıldıysa neden müdahale edilmedi .. 
   Prof Aras'ın bu konuda söyledikleri şöyle 
   "40, 50 kişilik bir grubun açtığı bu pankart ve afişler bizi de rahatsız etti. Üstelik izinsizdi. Demokrasiye aykırı ve ordumuzu rencide edebilecek böyle söylemlere katılmamız söz konusu değildir. Açanları şiddetle kınıyoruz. Yapılacak iki şey vardı. Ya polis müdahalesi ya da sözlü uyarı. Eğer polis müdahale etseydi ortaya çok daha tatsız görüntüler çıkabilirdi..." 
   
      
   
   
</TEXT>
</DOC>
