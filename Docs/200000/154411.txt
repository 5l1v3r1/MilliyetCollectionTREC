<DOC>
<DOCNO> 154411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sondun11.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere, İngiliz çıkan intihar bombacısını tartışıyor.. 
</HEADLINE>
<TEXT>

     İsrail'de bir kafede meydana gelen ve İngiliz vatandaşı Müslüman bir genç tarafından düzenlendiği öne sürülen intihar saldırısı, İngiltere'de bu konudaki tartışmaları alevlendirirken, tutuklama ve soruşturmalar da birbirini izliyor. 
     İsrail'deki patlamada 3 kişinin yaşamını yitirmesinin ardından, dün gün boyunca İngiltere'de bu soruşturmayla bağlantılı 6 tutuklama yapılırken, basın da konunun üzerine gitmeyi sürdürüyor. 
     The Sunday Times gazetesi, İngiltere'de 50'ye yakın intihar bombacısının bulunduğunu, radikal İslamcı bir kişinin ifadesine dayanarak öne sürdü. Hasan Butt adı verilen ve İslami Cihadı savunan bu kişinin, İsrail'de nasıl intihar eylemi yapılacağına dair kılavuzlar dağıtan kişilerin varlığına işaret ettiğini belirten gazete, Butt'ın İsrail'deki son olayda rol oynadıkları öne sürülen iki genci de tanıdığını bildirdi. 
     Butt'ın ''Bir tek bu gençler değil, İngiltere'de bunu yapmaya hazır pek çok kişi var. Bu rakam, şu anda 50 civarında ama her geçen gün artıyor'' dediğini belirten Sunday Times, Butt'ın bu kişilerden 20'sinin aynı tür birer eylem yapmaya kararlı olduğunu söylediğine de dikkati çekti. 
     Söz konusu 50 kişinin halen İngiltere'de yaşadığını, ancak ailelerinin Pakistan, Bangladeş ve Hindistan'da bulunduğunu da aynı kaynağa dayandırarak duyuran Sunday Times, Butt'ın, ''Bu kişiler, doğru zamanı bekliyor. Organizasyon dahilinde hareket etmeyi bekliyor. Organizasyon da onları testlere tabi tutup ciddiyetlerini anlamaya çalışıyor. Doğru zaman geldiğinde, bu gençlerin hepsi aynı amaç için kullanılacak'' şeklindeki sözlerine yer verdi. 
     The Sunday Telegraph gazetesi de konuyla ilgili haberinde, MI5'ın İsrail'deki olayda rol oynayan kişileri bildiğini, ancak elinden kaçırdığını itiraf ettiğini belirterek, ''Bu kişileri bilen, ancak izlemeyen gizli servisle ilgili soruşturma başlatıldı'' iddiasında bulundu. 
     Gizli servisin, İsrail'deki olayı gerçekleştiren iki genç Asıf Muhammed Hanif ve Ömer Han Şerif'i, Muhacirin örgütü soruşturmasını yürüttüğü sırada tanıdığını, ancak izlemeye almadığını öne süren gazete, ''Bu kişilerin, grubun sempatizanları arasında olduğu düşünüldü'' diye yazdı. 
     
</TEXT>
</DOC>
