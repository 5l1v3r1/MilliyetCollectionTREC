<DOC>
<DOCNO> 151670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sonspo31.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor'da tek hedef ligde kalmak... 
</HEADLINE>
<TEXT>

     Elazığspor'da, ligin bitimine 6 hafta kala tek hedefin ligde kalmak olduğu açıklandı. 
     Kulüp Basın Sözcüsü Faruk Çikoğlu, bu hafta gerçek Elazığspor'u sahaya yansıtarak Beşiktaş'tan puan almak istediklerini belirterek, Beşiktaş taraftarı için bin 500 kişilik yer ayırdıklarını söyledi. 
     Çikoğlu, takımda cezalı ve sakat oyuncu bulunmadığını, Beşiktaş maçını en az hata ile tamamlamak arzusunda olduklarını belirtti. 
     Beşiktaş takımının büyüklüğünün tartışılmaz olduğunu ifade eden Çikoğlu, şöyle konuştu 
     ''Gerçek Elazığspor'u sahaya yansıtarak, Beşiktaş'tan puan almak istiyoruz. Beşiktaş taraftarı için bin 500 kişilik yer ayırdık. Beşiktaş takımı için ayrı bir program uygulamıyoruz. Bu maçın diğer takımlarla yaptığımız maçlardan hiçbir farkı yok. Ancak bu maç şu açıdan çok önemli, bizim ligde kalıp düşmemizde etkili olacak bir maç olacak. Futbolcular, teknik heyet, yöneticiler ve taraftar artık bu maçın bizim için ne kadar önemli olduğunu biliyor.'' Çikoğlu, ne pahasına olursa olsun Beşiktaş maçından puan ya da puanlar almak zorunda olduklarını belirterek, Teknik Direktör Milorad Mitroviç'in Gaziantepspor'la olan sorunlarının çözülme aşamasında olduğunu ve hocanın Beşiktaş maçında takımın başında yer alacağını söyledi. 
     
     ''TEK DESTEĞİMİZ TARAFTAR'' 
     Faruk Çikoğlu, büyük zorluklarla çıktıkları Birinci Süper Lig'de kalıcı olmak için taraftar desteğine büyük ihtiyaç duyduklarını kaydetti. 
     Beşiktaş maçının her iki takım açısından da zorlu geçeceğini belirten Çikoğlu, ''Bizim tek destekçimiz taraftar. Tüm karşılaşmalarda taraftarın gücüyle maçlara adapte oluyoruz. Hafta sonunda Beşiktaş maçında da taraftarımıza ihtiyacımız var. Rakip takımın taraftarlarının Elazığ'a gelmek için Beşiktaş yönetimine talepte bulunduklarını öğrendik. Biz de taraftarlarımızdan takımlarını bu zorlu maçta yalnız bırakmamalarını istiyoruz ve tribünde yerlerini alarak takımı 90 dakika desteklemelerini bekliyoruz'' dedi. 
     





</TEXT>
</DOC>
