<DOC>
<DOCNO> 176285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sondun06.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ın kuzeyi susuzluktan kırılıyor... 
</HEADLINE>
<TEXT>

     Irak'ın başkenti Bağdat'ın kuzeyindeki ana su borusunun patlaması nedeniyle bölgenin susuz kaldığı bildirildi. 
     Yetkililer, patlayan borudan akan suların caddeleri kapladığını, bölgeye su verilemediğini belirtti. 
     Borunun tamiratının en az 8 saat süreceği kaydedildi. 
     Bu arada bölge sakinleri, sabah erken saatlerde bir patlama sesi duyduklarını ve ana borunun bulunduğu yerden bir aracın hızla ayrıldığını gördüklerini söyledi. 
     
     2 ABD ASKERİYARALI, KARAKOLA BOMBA... 

     Öte yandan, Bağdat'ta 2 Amerikan askeri bir restorandan çıktıkları sırada vurularak yaralandı. 
     Bir Amerikan askeri sözcüsü, dün saldırıya uğrayan askerlerin hayati tehlikesinin bulunmadığını belirtti. 
     ABD Başkanı George Bush'un, Irak'ta asıl savaşın sona erdiğini ilan ettiği 1 Mayıs'tan bu yana çeşitli saldırılarda 60 Amerikan askeri öldü. 
     Bu arada görgü tanıklarına göre, Bağdat'ın 100 km batısındaki Ramadi'de dün gece karakola düzenlenen bombalı saldırıda, 2 Iraklı polis yaralandı, saldırganlardan biri öldürüldü. 
     Fares Mustafa adındaki görgü tanığı, AFP'ye yaptığı açıklamada, kimliği belirsiz kişilerin Ramadi karakoluna dün gece 2 el bombası fırlattığını ve patlamada iki polisin yaralandığını söyledi. 
     Polisin motosikletle kaçan saldırganların peşine düştüğünü anlatan Mustafa'ya göre, saldırganlardan biri öldürüldü. 
     
</TEXT>
</DOC>
