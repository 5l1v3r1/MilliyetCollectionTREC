<DOC>
<DOCNO> 171961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/soneko13.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan'dan eleştirilere yanıt... 
</HEADLINE>
<TEXT>

     Maliye Bakanı Kemal Unakıtan, ''Türkiye de dünya liginde oynayacak. Başka yolu yok. Türkiye'ye kimse dar elbise dikmesin'' dedi. 
     Unakıtan, Kale Grubu'nun 46. kuruluş yıldönümü nedeniyle Çanakkale'nin Çan İlçesi'ndeki fabrikalarda düzenlenen törende yaptığı konuşmada, bölgeye helikopterle geldiğini belirterek, ''Yukardan bakarken sanki bir Avrupa şehri, Almanya'nın bir sanayi şehrinde uçuyormuşum gibi geldi. Bundan dolayı İbrahim Bodur'a, Kale Grubu çalışanlarına çok teşekkür ediyorum'' diye konuştu. 
     Kale Grubu'nun kurucusu İbrahim Bodur'un 46 yıllık başarı öyküsünde 5 kıtaya satış yapan bir noktaya geldiğini kaydeden Unakıtan, şöyle konuştu 
     ''Bu bir ufuk meselesidir. Türkiye'nin derdi şudur, budur diyorlar. Ama Türkiye büyümek mecburiyetinde. Büyüme üretimle olur. Efendim şu oldu, bu oldu bırakın palavrayı, üretim yapan ülke büyüyen ülkedir, yapmayan ülke ne yapsa boş... İhracat da istihdam da üretimden gelir. Onun için yan gelip yatmanın alemi yok. Onun için üretim yapmak lazım. Ama ufku da geniş tutmak lazım. Bunun için yatırım yapmak lazım.'' Kemal Unakıtan, Kale Grubu'nun yakaladığı başarıyla dünya liginde oynayan bir topluluk olduğunu dile getirerek, ''Bizde bir kişi daha var dünya liginde oynayan. Teknik Direktör Şenol Güneş. O da burada. Türkiye de dünya liginde oynayacak, başka yolu yok. Türkiye'ye kimse dar elbise dikmesin. Türkiye'nin potansiyeli de ufku da geniş. Dünya liginde oynamayı hak etmiş bir ülke. Yeter ki ona göre idare edilsin'' diye konuştu. 
     
     ŞİMDİ FAİZ BELASI VAR 
     Maliye Bakanı Unakıtan, Türkiye'nin sorunlarını aşmaya başladığını vurgulayarak, şöyle devam etti 
     ''Şimdi neyimiz var Faiz belası var. Ama onun da üstesinden geleceğiz. Nasıl geleceğiz Milletçe hep beraber hareket ederek, bütün kesimler belli bir konsensüs sağlayarak geleceğiz. Çünkü bir tane Türkiyemiz var, başka Türkiye yok. Herkes Türkiye için bir ve beraber olmak mecburiyetinde. Sivil toplum örgütü adına çıkıp da politika yapmanın alemi yok. Hükümeti eleştirebilirsin, bazı şeyler söyleyebilirsin ama Türkiye'nin geleceğini karartacak laf söylemezsin arkadaş...'' Unakıtan, Türkiye'de tek parti iktidarından sonra ekonomik göstergelerin daha iyiye gittiğini ve daha da iyileşeceğini ifade ederek, ''Bazıları Bu iyileşme nasıl oluyor. Fazla gelecek diyorlar. Efendim fazla gelmez. Önümüz geleceğimiz aydınlıktır'' dedi. 
     Çan'da SSK hastanesi bulunmadığını ve bunun büyük bir sıkıntı yarattığını dile getiren Unakıtan, hükümetin bu konuda elinden geleni yaptığını ve bir kanunla bu sorunun çözümleneceğini söyledi. 
     Unakıtan, ''Eğer hastane kurarsanız vergiden düşeceksiniz. Şimdi sizden hastane bekliyoruz. Hastaneyi yapın, hep beraber inşallah açılışı gerçekleştireceğiz'' diye konuştu. 
     
</TEXT>
</DOC>
