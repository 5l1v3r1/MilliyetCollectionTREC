<DOC>
<DOCNO> 169681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/spor/bnba.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA’ye yakın plan 
</HEADLINE>
<TEXT>
Fırtına öncesi 
NBA’de kadrosunu güçlendiren takımlar bugün starlara imza attırmaya başlıyor. Lakers, Malone ve Payton’ı alarak "kağıt üzerinde" şampiyonluğun en güçlü adayı oldu 
     METE AKTAŞ 

     NBA’DE 1 Temmuz günü başlayan transfer sezonunda takımlar 15 gün boyunca kadrolarını güçlendireceklerine inandıkları free - agent statüsündeki oyuncuları bünyelerine dahil etmek için pazarlık masasında ter döktüler. Kimileri istediğini elde ederken, kimileri hayal kırıklığına uğradı, kimileri de umutlarını ileriki günlere sakladı. Türkiye saatiyle bugün 19.00’dan itibaren takımlar anlaşmaya vardıkları oyuncularla resmi sözleşme imzalamaya başlayacaklar. Şu ana kadar kesinleştiği söylenen 7 çok önemli transfer var. Bunlardan ikisi arka arkaya 3 yıl şampiyon olduktan sonra geçen sezon Batı Konferansı yarı finalinde safdışı kalarak hayal kırıklığına uğrayan Los Angeles Lakers’a ikisi ise son iki yılın NBA finalisti New Jersey Nets’e ait. 
     
     Lakers’tan mucize 
     Lakers ücret tavanını aşıp, lüks vergisi ödemek zorunda kalmamak için transferde asla para harcamamayı politika olarak benimsediyse de hiç kimsenin yapamadığını yaptı ve geçen sezon Utah Jazz’da 18 milyon dolara oynayan efsane power forvet Karl "The Mailman" Malone’u 1.5 milyon dolara yine geçen sezon 12 milyon dolara oynayan All - Star guard Gary "The Glove" Payton’ı 4.9 milyon dolar karşılığında "Melekler şehri"ne gelmeye ikna etti. Halihazırda kadrosunda Shaquille O’Neal ve Kobe Braynt gibi NBA’in en iyi 5 oyuncusundan ikisini bulunduran Lakers, uzun NBA kariyerlerindeki ilk şampiyonluklarına ulaşmayı hedefleyen Malone ve Payton’ın gelişiyle sadece yeni sezonun değil, aynı zamanda NBA tarihinin en güçlü kadrolarından birini oluşturarak bir anda "kağıt üzerinde" 2003-04 sezonu şampiyonluğunun en güçlü adayı haline geldi. 
     New Jersey Nets ise ligin en iyi point guardı olarak nitelendirilen son iki yılda final oynamalarında en büyük paya sahip olan 30 yaşındaki All - Star guardları Jason Kidd ile yeniden anlaştı. Uzun bir süredir son NBA Şampiyonu San Antonio Spurs’ün yakın markajında bulunan Kidd, Teksas ekibinin 7 yıllık 92 milyon dolarlık teklifini reddetti. Ve takımıyla 7 yıllığına 99 milyon dolar karşılığında kontrat imzalamaya karar verdi. Kidd’in ani bir karar vererek Nets’de kalmasını sağlayan en önemli faktör ise geçen sezon böbreklerindeki rahatsızlıktan ötürü tek bir maçta bile oynayamayan Miami Heat’in 2.08’lik pivotu Alonzo Mourning’in 20 milyon dolar karşılığında 4 yıllığına Nets’de olacağını açıklaması oldu. 8 yıldır Miami Heat forması giyen 33 yaşındaki oyuncu, sağlığını koruyabildiği takdirde Nets’in pota altında aradığı savaşçı, hücumda ve savunmada eşit katkı sağlayabilecek uzun oyuncu ihtiyacını giderecek. 
     
     Ve diğerleri... 
     Malone, Payton, Kidd, Mourning gibi transferin önemli isimleri yerlerini buldu ama henüz takım bulamayan bir çok oyuncu var. Özellikle Los Angeles’ın diğer takımı Clippers’ın serbest oyuncuları takımların ağızlarını sulandırıyor. All - Star forvet Alton Brand başta olmak üzere Andre Miller, Michael Olowakandi, Coley Maggette, Lamar Odom’a birçok takımdan teklif var. Şu an için gözüken Miller ve Olowakandi’nin Denver, Maggette’nin ise Utah yolunda olduğu. Elton Brand ve Lamar Odom ise büyük ihtimalle Clippers’da kalacaklar. Öte yandan diğer gözde free - agent oyuncular olan Pacers’ın All - Star pivotu Brad Miller ve Minnesota pivotu Rasho Nesterovic San Antonio, Warriors guardı Gilbert Arenas ise Utah ile flört ediyorlar. 
     
KİM NEREYE GİDECEK Oyuncu Eski Takımı Yeni Takımı Alacağı ücret Malone U. Jazz Lakers 1 yıl 1.5 milyon dolar Payton M. Bucks Lakers 3 yıl 14.7 milyon dolar Howard D. Nuggets O. Magic 5 yıl 28 milyon dolar Mourning M. Heat N.Jersey 4 yıl 20 milyon dolar Kidd N. Jersey N.Jersey 7 yıl 99 milyon dolar TJ brown N. Hornets N.Hornets 4 yıl 28 milyon dolar O’Neal I. Pacers I. Pacers 7 yıl 120 milyon dolar      
     

</TEXT>
</DOC>
