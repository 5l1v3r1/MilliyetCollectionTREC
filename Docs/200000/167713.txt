<DOC>
<DOCNO> 167713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/ekonomi/eko05.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerinde harcamazlar diye, para yerine inek yardımı... 
</HEADLINE>
<TEXT>

     ÖNDER YILMAZ Ankara 

     Hükümet, Doğu ve Güneydoğu Anadolu bölgeleri başta olmak üzere kırsal kesimde yaşayan yoksulların geçimini sağlaması için 4 - 6 milyar lira değerinde koyun ve inek dağıtacak. Köylülerin parasal yardımı amacına uygun harcayamayacağını düşünen hükümet, yardımları ayni olarak yapacak. 
     
     500 milyon dolar kaynak 
     Bakanlar Kurulu'nun bugünkü toplantısında Devlet Bakanı Beşir Atalay ve Tarım Bakanı Sami Güçlü, kırsal kesimdeki yoksul vatandaşlara yardım eli uzatılmasını öngören, "Kırsal Kalkınma Projesi"ni açıklayacak. Dünya Bankası projelerinden ayrı olarak planlanan ve hayvancılık, el sanatları - meyvecilik ile gençlere iş kurma desteği olmak üzere üç ana ekseni bulunan proje için yaklaşık 500 milyon dolar kaynak ayrılacak. 
     Proje için öncelikle Sosyal Dayanışma ve Yardımlaşma Fonu'ndan Sorumlu Devlet Bakanlığı ile Tarım Bakanlığı arasında protokol imzalanacak. Projenin ilk ayağı olan hayvancılığın yaygınlaştırılması için Tarımsal Destekleme ve Geliştirme Genel Müdürlüğü altyapı oluşturacak. İthal ve yerli hayvanlardan verimli ve doğurgan olan inek ve koyunların temini ve dağıtımını üstlenecek. Sosyal Dayanışma ve Yardımlaşma Fonu da 81 ilde bulunan 931 vakfı aracılığı ile Türkiye'nin kırsal kesiminde yaşanan yoksul vatandaşların tek tek tespit edecek. Valiliklerin onayı ile yoksul oldukları tasdik edilen ailelerin hayvancılıkla uğraşıp uğraşamadığı da belirlenecek. 
     
     Önce hayvancılık 
     Tarımsal Destekleme ve Geliştirme Genel Müdürlüğü, 10 koyun 5 inek gibi 4 il 6 milyar arasında değeri olan hayvanları ailelerin durumlarına göre dağıtımı gerçekleştirecek. 
     Bakanlık yetkilileri, hükümetin ilk olarak hayvancılık desteğini hayata geçireceğini, projenin el sanatları, meyvecilik, seracılık gibi uygulamaları ile yoksul gençlere iş kurma desteğini öngören bölümlerin daha sonra uygulamaya konulacağını kaydetti. 
     

</TEXT>
</DOC>
