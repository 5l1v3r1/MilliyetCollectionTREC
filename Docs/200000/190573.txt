<DOC>
<DOCNO> 190573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/guncel/gun01.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
5. Senfoni'ye trompet engeli 
</HEADLINE>
<TEXT>

   Cumhurbaşkanlığı Senfoni Orkestrası, trompetçi kadrosundaki açık yüzünden 5. Senfoni'nin yorumlanacağı konseri iptal etti... 
   ANKARA Milliyet 

   
   Atatürk'ün çoksesli müziğe verdiği önem nedeniyle "Riyaset - i Cumhur Orkestrası" adıyla kurdurduğu Cumhurbaşkanlığı Senfoni Orkestrası CSO , tarihinde ilk kez kadro eksikliği yüzünden konser iptal etti. Kültür ve Turizm Bakanlığı 9 yıldır sınav açmadığı için sıkıntı yaşayan CSO, kadro açığını genellikle Hacettepe Üniversitesi HÜ Devlet Konservatuvarı'ndan gönderilen öğrencilerle kapatıyordu. Üniversite, bu hafta öğrenci gönderilmeyeceğini bildirince sıkıntıya düşen CSO, zaman zaman destek aldığı Bilkent Üniversitesi Senfoni Orkestrası ile Devlet Opera ve Balesi Genel Müdürlüğü Orkestrası'na başvurdu. Ancak iki kurumdan da olumsuz yanıt aldı. 
   
   CARMİNA BURANA SIRADA 
   Trompet çalacak sadece bir sanatçısı olan CSO, kadro açığını kapatamayınca 24 Ekim'deki Gustav Mahler'in "5. Senfonisi"nin yorumlanacağı konserini iptal etmek zorunda kaldı. CSO yetkilileri, kadro sorununun giderilmesi için en az 28 sanatçının alınması gerektiğini belirterek Kültür ve Turizm Bakanlığı'na sınav başvurusu yaptı. Bakanlıktan gelecek yanıtın gecikmesi veya sınav açılmaması halinde sezon boyunca benzer sıkıntıların sürebileceği vurgulanırken, CSO Dostları Derneği'nden bir yetkili "Orkestra çok zor duruma düştü. Önümüzdeki hafta da 'Carmina Burana' var. Bir tek trompetle hiçbir senfonik eseri çalamazsınız. Belki o konser de iptal edilecek" dedi. 
   
   
   
</TEXT>
</DOC>
