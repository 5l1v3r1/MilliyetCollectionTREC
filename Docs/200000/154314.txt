<DOC>
<DOCNO> 154314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/dunya/dun01.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye'ye 'içten' uyarı 
</HEADLINE>
<TEXT>

Powell sağda , Esad'ı Ortadoğu'da ortaya çıkan gerçeklerin farkında olması konusunda uyardı. 
     DIŞ HABERLER SERVİSİ 

     ABD Dışişleri Bakanı Colin Powell, son dönemde Washington yönetiminin sert eleştirilerine hedef olan Suriye'de Devlet Başkanı Beşşar Esad'la bir araya geldi. Powell, 'içten bir görüşme' olarak nitelendirdiği temasları sırasında Şam yönetimini, Irak'ta Saddam rejiminin devrilmesi ve İsrail - Filistin barışı için yol haritasının açıklanmasıyla birlikte Ortadoğu'da ortaya çıkan gerçeklerin farkına varması konusunda uyardı. Powell, Suriye'den İsrail karşıtı terör gruplarını desteklememesi ve devrik Irak rejiminin yetkililerine kucak açmamasını da istedi. Powell, Şam'ın, ABD'nin isteği doğrultusunda bazı İsrail karşıtı grupların bürolarını kapattığını, ancak daha fazlasını yapması gerektiğini söyledi. Bakan'a eşlik eden bir Amerikalı diplomat, iki saat süren görüşmelerde Powell'ın Esad'a ABD'nin ciddi endişelerini doğrudan ve sert bir tonda aktardığını belirtti. Powell, görüşmeden önce yaptığı açıklamada ise, Suriye'ye yönelik bir askeri seçeneğin gündemde olmadığını vurguladı. Şam'dan Lübnan'a geçen Powell, güneyde üslenen Hizbullah'ın silahsızlandırılmasını istedi. 
     

</TEXT>
</DOC>
