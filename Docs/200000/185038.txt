<DOC>
<DOCNO> 185038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/guncel/gun05.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasaksız olmuyor 
</HEADLINE>
<TEXT>

   Dünyanın en büyük yüzen kitap fuarı Doulos gemisinde yabancı kitap satışına emniyetten izin çıkmadı. Yetkililer, "Sorunumuz gümrükle değil, emniyetle" diyor 
      PINAR AKTAŞ 

   
   Türkiye'ye giriş yapalı 10 gün olmasına rağmen dünyanın en büyük yüzen kitap fuarı Doulos gemisinde yabancı kitapların satışı yapılamıyor. Gümrük sorunu olduğu yönündeki haberlere rağmen gemi yetkilileri, asıl sorunun Emniyet'le yaşandığını, Emniyet'in yabancı kitapların "ulusal bütünlüğe zarar verip vermediğine" karar verememesi nedeniyle 8 bin çeşit yabancı kitabın satışının yapılamadığını söyledi. 
   
   Onay bekliyorlar 
   Almanya'da faaliyet gösteren "Herkes İçin Kitaplar Vakfı"na ait olan gemide ilk günden beri sadece Türkçe kitapların ve hediyelik eşyaların satışına izin verildi. İngilizce kitaplar da satılamadı. Bunun nedeni ise Emniyet'in izin vermemesiydi. Doulos gemisinin Türkiye'deki ticari partneri TSG Yayıncılık'ın Basın ve Halkla İlişkiler Sorumlusu Yaman Yamaner, Emniyet'le yaşadıkları krizi şöyle anlattı 
   "Emniyet Müdürlüğü'nün gemi üzerindeki kitaplara 'Türkiye'nin ulusal bütünlüğüne zarar verecek ya da vermeyecek kapsamdadır ya da değildir' diye onay vermesi gerekiyor. Gümrük de sadece bu görüşü bekliyor. Yani ben şu anda emniyetten bir sonuç aldığım takdirde hafta sonu olmasına rağmen gümrük yetkililerini aldığımda bütün personeli büroya toplayıp bütün prosedürü yapmaya hazırlar. Ama emniyeti bir türlü aşamıyoruz. Emniyet sadece gerekli prosedürün halen devam ettirildiğini ve beklememiz gerektiğini söylüyor. Karar için ise 'Çıktığı zaman çıkacak' diyorlar." 
   Yamaner, Türkiye'de karşılaşılan bu sorunun benzerinin dünyanın hiçbir yerinde yaşanmadığını belirtti. 
   
   
</TEXT>
</DOC>
