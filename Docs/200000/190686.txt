<DOC>
<DOCNO> 190686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sondun42.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı ailesi Alman gazetesinde 
</HEADLINE>
<TEXT>

     Almanya'da yayınlanan haftalık Die Zeit gazetesi, okurlarına Sabancı ailesini tanıttı. 
     ''İleriye, yukarıya, batıya'' başlığıyla verilen haberde, ailenin yükseliş öyküsü anlatıldı ve Özdemir Sabancı'nın 9 Ocak 1996 tarihinde öldürüldüğü hatırlatıldı. 
     Sabancı ailesinin Batılı bir hayat anlayışı olduğu vurgulanan haberde, Türkiye'nin AB üyeliğinin de yaklaştığı ve AB Komisyonu'nun Kasım ayında hazırlayacağı İlerleme Raporu'nda Türkiye'deki gelişmelerin büyük ölçüde takdir göreceği savunuldu. 
     Sabancı ailesinin ''başarı öyküsünün'' 80 yıl önce başladığı ve Hacı Ömer Sabancı'nın bir pamuk fabrikası satın alarak aile başarısının ilk adımını attığı belirtilen haberde, Türkiye'de Cumhuriyet'in kurulduğu yıllardan bu yana yaşanan gelişmelere yer verildi. 
     Sakıp Sabancı, gazeteye yaptığı açıklamada, ''Türkiye uzun zamandan bu yana Avrupa'nın bir parçası. Uzun zamandan bu yana, Dresdner Bank, Fransız BNP, Carrefour ve Danone gibi şirketlerle kaynaşmış durumdayız. Geçen yıl ihracatımızın yüzde 47'sini AB ülkelerine yaptık. Türkiye'nin AB üyeliği, iş risklerimizi ortadan kaldırır ve Türkiye'yi geri dönülemeyecek şekilde demokratik ve gelişmiş bir ülke yapar'' şeklinde konuştu. 
     Sabancı Holding'in menajeri Celal Metin de, Başbakan Recep Tayyip Erdoğan hükümetini desteklediğini belirterek, ''Ekonominin istikrara ihtiyacı vardır. Türkiye 3 dönem boyunca parlamento çoğunluğuna sahip reformcu hükümetler tarafından yönetildi. 50'li yıllarda Menderes, 80'li yıllarda Özal, şimdi de Erdoğan. Bu ekonomi için her zaman iyi olmuştur'' dedi. 
     
</TEXT>
</DOC>
