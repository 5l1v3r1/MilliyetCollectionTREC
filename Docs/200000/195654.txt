<DOC>
<DOCNO> 195654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/spor/spo00.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Baraj tanımayız 
</HEADLINE>
<TEXT>

   A Milli Takımımız, 12. Avrupa Şampiyonası Elemeleri Play-Off baraj ilk maçında bugün deplasmanda Letonya ile kozlarını paylaşacak, rövanş için avantaj arayacak 
   
   Tur istiyoruz 
   PORTEKİZ'DE düzenlenecek olan 12. Avrupa Şampiyonası Finalleri'ne katılmayı hedefleyen Milli Takımımız, son engel Letonya ile ilk maçını bu gece Riga deplasmanında oynayacak. Ay - Yıldızlı takımımız, TSİ 20.15'te başlayacak olan kritik 90 dakikada, 19 Kasım'daki rövanş için avantajlı bir skor arayacak. Sakatlıkları devam eden Yıldıray Baştürk ile Alpay Özalan'ın forma giyemeyeceği karşılaşmayı, Fransız hakem Veissiere yönetecek. 
   
   Diğer maçlar    18.00 Rusya - Galler 
   17.00 İskoçya - Hollanda 
   18.30 Hırvatistan - Slovenya 
   23.00 İspanya - Norveç 
   
   Letonya'ya şok baskın    Taktik belirlendi 
   MİLLİ Takım Teknik Direktörü Şenol Güneş'in, bu geceki maçta ev sahibi Letonya'yı şok baskınlarla yıkmayı planladığı öğrenildi. Basın toplantılarında "Savunma oynayacağız" mesajı veren Güneş'in, defansı sağlam tutup, kontrataklarla gol arayacağı vurgulandı. Şenol Güneş, "Tek hedefimiz var tur atlamak. İki etaplı maçlarda kontrollü oynamak önemli. Avantajlı bir skorla dönmek istiyoruz" dedi. 
   
   Kadro kararsızlığı 
   AY - Yıldızlı takımımız, maçın oynanacağı Skonto Riga Stadı'nda son antrenmanını yaparak hazırlıklarını tamamladı. Güneş'in forvette Hakan Şükür ile İlhan Mansız arasında son kararını Hakan Şükür'den yana kullanacağı iddia edildi. Sol kanatta Tümer ile Ergün arasında kararsız kalan tecrübeli teknik adamın, savunmada Alpay'ın yerine Emre Aşık'a forma vermesi bekleniyor. 
   
   392. sınav    TÜRKİYE, Letonya maçıyla birlikte tarihindeki 392. karşılaşmasına çıkacak. Daha önce oynanan 392 karşılaşmada 131 galibiyet, 172 yenilgi ve 88 beraberlik alan Ay - Yıldızlılar, rakip fileleri 482 kez sarsarken, kalesinde 628 gol gördü. Milli Takım, daha önce Kasım ayında oynadığı 51 karşılaşmada ise 17 galibiyet, 23 yenilgi alırken, 72 gol atıp, 84 gol yedi. 
   
   Güneş parlıyor    AY - Yıldızlı Takım, Şenol Güneş yönetiminde altın bir dönem yaşıyor. Milli Takım, tecrübeli teknik adam ile birlikte çıktığı 47 karşılaşmada 23 galibiyet, 12 beraberlik ve 12 yenilgi alırken, 70 gol atıp, 46 gol yedi. Güneş resmi maçlarda ise büyük bir başarı elde etti. Milli Takımımız, 32 karşılaşmanın 20'sini kazanıp, 6 beraberlik ve 6 yenilgi aldı. 
   
   Riga'da 2. kez    LETONYA karşısında bugün galibiyet arayacak olan A Milli Takım, rakibiyle daha önce 1 kez karşılaşmıştı. 22 Haziran 1924'te Riga'da yapılan özel maçı Türkiye 3 - 1'lik skorla kazanmayı başarmıştı. Maçtaki üç golü de Türk futbolunun efsanevi isimlerinden Zeki Rıza Sporel atmıştı. Milli Takımımız, tam 79 yıl sonra Riga'da Letonya ile yeniden karşılaşacak. 
   
   Millilerde sarı alarm    A Milli Takım'ın Letonya ile bugün yapacağı baraj ilk maçı öncesi toplam yedi oyuncumuz, sarı kart cezası sınırında bulunuyor. 7. Eleme Grubu'nda oynanan 8 karşılaşmada 1'er sarı kart gören Rüştü, Hakan Şükür, Tugay, Fatih, Bülent, Ümit Davala ve Hasan Şaş, Riga'daki maçta da kart görmeleri durumunda, 19 Kasım'da İstanbul'da yapılacak rövanş maçında takımdaki yerlerini alamayacak. 
   
      Riga'da Türk günü    Letonya basını, Türkiye maçına büyük ilgi gösterirken, gazetelerin manşetlerini kritik 90 dakika süsledi. Letonya'nın önde gelen spor dergisi "Sporta Avize" kapağına milli takımlarının gözde oyuncusu Maris Verpakovskis'in, kafasında fes, sırtında Türk bayraklı tişört giydirilmiş, bir elinde nargile, diğer elinde döner - ekmek bulunan fotoğrafını taşıdı. 
   
   
</TEXT>
</DOC>
