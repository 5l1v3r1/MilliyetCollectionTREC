<DOC>
<DOCNO> 152492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/siyaset/siy20.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa 
</HEADLINE>
<TEXT>

Gül'den ani ziyaretler      ANKARA Milliyet 

     23 Nisan resepsiyonunu "Kamusal alanda türban olmaz" gerekçesiyle boykot eden Cumhurbaşkanı A. Necdet Sezer'le önceki gün görüşen Dışişleri Bakanı Abdullah Gül, dün Genelkurmay Başkanı Hilmi Özkök'e de sürpriz bir ziyarette bulundu. 30 Nisan'daki MGK toplantısı öncesi zirve turuna çıkan Gül, Genelkurmay kararg hında Özkök'le 1 saat görüştü. Ziyaretin, 30 Nisan'daki MGK öncesi, resepsiyondaki gerilimi azaltmayı amaçladığı kaydedildi. 
     "Irak'ta olup bitenler var. Yarın bugün da göreceksiniz, önemli toplantılar yapıyoruz" diyen Gül, genelgeyle ilgili soruları yanıtsız bıraktı. Dışişleri'nde Dışişleri ve Genelkurmay temsilcilerinin katılımıyla bir toplantı yapılacağı bildirildi. 
     
CHP Tarikat kadrolaşması      ANKARA Milliyet 

     CHP Grup Başkan Vekili Oğuz Oyan, AKP'nin atamalarında sadakat ve tarikat bağlantılarının öne çıkmaya başladığını iddia etti. CHP Grup Başkan Vekili Mustafa Özyürek de, "Ordu CHP yorumu yapmak yanlış. Bu 28 Şubat'ı çağrıştırıyor" dedi. Oyan ve Özyürek, düzenledikleri basın toplantısında CHP'nin 23 Nisan resepsiyonunu protesto etmesinin, AKP'nin laiklik karşıtı eylemlerine ve yörüngeden çıkmasına karşı bir uyarı olduğunu söyledi. Oyan, "İktidarın kardolaşması, cumhuriyetin ilke ve kurumlarına karşıt bir örgütlenmenin ifadesidir" dedi. RTÜK'ün belirlediği TRT adaylarının ilk turda 1'er oy almasına karşın verilen aradan sonra 7'şer oy aldığını öne süren Oyan, seçilenlerle ilgili iddialara hükümetin yanıt vermesi gerektiğini söyledi. 
     
YP'li başkan kaçakçı çıktı      TESLİME TOSUN Antalya DHA 

     Seçimlere "yolsuzluk ve kaçakçılıkla mücadele" sloganıyla giren Sadettin Tantan'ın Genel Başkanı olduğu YP Antalya Merkez İlçe Başkanı İbrahim Tüken, jandarmaya tarihi eser satmak isterken suçüstü yakalandı. 
     Bir istihbaratı değerlendiren jandarma, tarihi eser alıcısı gibi Tüken ile temas kurdu. Jandarma, buluşma yerine gelen YP İlçe Başkanı'nı suçüstü yakaladı. Tüken'in üzerinde ve gösterdiği yerde Büyük İskender Dönemi'ne ait 456 sikke, üç yüzükle Osmanlı Dönemi'ne ait bir mühür ele geçirildi. Jandarma, gözaltına alınan Tüken'in sikkeleri ve tarihi eserleri nereden bulduğunu araştırıyor. 
     
DSP üzerinde oyun oynanıyor      ANKARA Milliyet 

     DSP Genel Başkan Yardımcısı Rahşan Ecevit, DSP üzerinde oynanmak istenen oyunların henüz bitmediğini belirterek, "Bu kez de yıllarca etkili yerlerde görev alan bazı kişiler yeni oyunları sahneye koymaya çalışıyor" dedi. Güvercin'in yeni sayısına açıklama yapan Ecevit, olağan kurultay hazırlıklarının yapıldığı bir dönemde olağanüstü kurultay istemenin haklı bir yönünün olamayaca-ğını belirtti. Parti içinde hizipçilik yapan kimseler olduğunu öne süren Ecevit, Bülent Ecevit'in başbakanlığı dönemindeki geçici rahatsızlığını bahane ederek, DSP'yi ele geçirmek yönünde oyunlar oynandığını, ancak bunların etkisiz hale getirildiğini belirtti. 
     


SİYASET 















</TEXT>
</DOC>
