<DOC>
<DOCNO> 191195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sonspo01.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da şok gelişme... Başkan adayı kenti terketti... 
</HEADLINE>
<TEXT>

     Trabzonspor'da olağanüstü genel kurul öncesi diğer başkan adayı Mehmet Öksüzoğlu ile uzlaşan ve liste çalışmaları yapmak üzere Trabzon'da bulunan başkan adayı Ahmet Ağaoğlu'nun, kentten ayrıldığı bildirildi. 
     26 Ekim Pazar günü yapılacak genel kurul öncesi uzlaşmanın ardından, ortak bir liste çalışması için Trabzon'a gelen Ağaoğlu ve Öksüzoğlu'nun, listede anlaşma sağlayamadığı ve bu nedenle Ağaoğlu'nun İstanbul'dan özel bir uçak çağırarak kentten ayrıldığı öğrenildi. 
     Mehmet Öksüzoğlu, A.A muhabirine yaptığı açıklamada, kendilerinden yana uzlaşmada herhangi bir sorun bulunmadığını belirterek, ''Ahmet ile bir görüşme yapmadım. Gittiğini duydum, ancak beni aramadı. Birleşmede bizim tarafımızdan herhangi bir şey yok. Kendi içlerinde bir anlaşmazlık olmuş olabilir'' diye konuştu. 
     Trabzonspor'da başkanlığa daha önce adaylığını açıklayan Ahmet Ağaoğlu ile Mehmet Öksüzoğlu'nu, hafta içinde İstanbul'da Futbol Federasyonu Başkanı Haluk Ulusoy biraraya getirmiş ve ikili Ahmet Ağaoğlu'nun başkanlığında uzlaşmışlardı. 
     
</TEXT>
</DOC>
