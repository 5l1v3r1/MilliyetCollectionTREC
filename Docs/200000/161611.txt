<DOC>
<DOCNO> 161611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/spor/ydilmen.html </URL>
<DATE> 2003/06/07/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Tam isabet 
</HEADLINE>
<TEXT>

     Daum ile tabii ki oyuncu olarak veya aynı çatı altında çalışmadım. Ancak sohbetler sırasında, onun döneminde oynayan oyunculardan, hatta bir dönem yardımcılığını yapan Rıza'dan çok önemli şeyler öğrendim. Bazı detayları sizlere aktarmak istiyorum. Örneğin Gökhan Keskin'in şu cümlesi çok enteresan "Çökük durumdaki, beklentilerin sıfıra indiği takımlar için ideal bir antrenör. Yavaş yavaş değil. Çok çabuk damgasını vurarak bir anda çok şeyi değiştirebilir." Bu sözlerin altını çizmek gerek. Fenerbahçe şu an o durumda. 
     Rıza Çalımbay dedi ki "Futbolculara bol bol terapi uygular. Beynini yıkar." 34 maçlık periyotta 17 deplasman olduğuna göre ve asıl sorun da dışarda yaşandığına göre bu faktör Fenerbahçe için çok önemli. 
     Metin Tekin dedi ki "Kendi arzusu ve hırsını göremediği oyuncularla işi olmaz. Yani hep kazanmak isteyen insanlarla beraber olur." Bu da önemli avantaj. Çünkü kaybetmeye çok alışmış bir takıma geliyor. 
     Daum başarılı olduğu bir takımdan geldi. Avusturya'da tüm kupaları aldı. Kendi kariyeri için de Fenerbahçe çok önemli. Fenerbahçe'de göreceği başarı ve şampiyonluk Dünya futbolundaki büyük kulüplerin kafalarındaki soru işaretini de kaldırır. Kendi kariyerini öncelikle düşünmesi transferleri de olumlu yapmasını sağlar. Fenerbahçe başkanı ve yönetimiyle Daum'un aynı durumda olması büyük bir avantajdır. Transferde garantiye gidecektir. Kim Van Hooijdonk'a "hayır" der. Kim Real Sociedadlı Tayfun'a "hayır" der. Kim defansa alınacak iki Brezilyalı'ya "hayır" der. Kim Aurelio'ya "hayır" der. Kim kanatlarda oynayacak Overmars veya Zenden'e "hayır" der. İsimlere baktığımızda kulüp de, antrenör de bu yıl başarılı olmayı kafaya koymuş. 
     En önemli konu ise artık çatlak sesler çıkmamalı. Yarım yamalak, bir kere Mustafa Denizli zamanında birlik beraberlik sağlandı, hemen cevap alındı. Şimdi tam destek, çok büyük avantajları olan maddiyat, stad, tesis Fenerbahçe'yi uçurur. 
     Bu arada unutulmamalı 17 maç içerde oynayıp rakiplerine göre senelerdir en fazla puan toplayan takım Fenerbahçe'dir. Minimum 45 puanla bu maçları kapatmak büyük avantaj sağlayacaktır. Tabii ki deplasman sıkıntısı halledilirse. Daum'un yapısı da bunu başarabilecek güçtedir. 
     
BİR ANI      Metin Tekin ile birlikte şirket kurma kararı aldık. Ünlü bir iş adamı ile görüşmeye gittik. Bize distribütörlük verecekti. Oturduk, konuştuk, anlaştık. İş adamı, "Aman ha, kimse bu ortaklığı duymasın. Üçümüzün arasında kalsın" dedi. Kapıdan dışarı çıktık, gidiyoruz. Yanımıza bir taksici yanaştı. Beşiktaşlı Metin ile beni görünce lafı yapıştırdı "O babalar şirketi kurmuşsunuz." 
     
     
     

</TEXT>
</DOC>
