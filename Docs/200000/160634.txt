<DOC>
<DOCNO> 160634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sontur29.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
LPG'li araçlara park yasağı getirildi... 
</HEADLINE>
<TEXT>

     Antalya Valisi Alaaddin Yüksel, yayınladığı genelgeyle, LPG kullanılan araçların mahalle ve sokak aralarıyla, kapalı garajlara kesinlikle park ettirilmeyeceğini, bu araçların hangi açık garajlarda park edeceği konusunun ise belediyelerce tespit edilerek, ilgililere duyurulması gerektiğini bildirdi. 
     Vali Alaaddin Yüksel, otogaz istasyonlarının ruhsatlandırılması işlemleri ve sıvılaştırılmış petrol gazının otogaz olarak kullanılması halinde uyulması gereken güvenlik kurallarını içeren genelge yayınladı. 
     Genelgede, LPG kullanılan araçların mahalle ve sokak araları ile kapalı garajlara kesinlikle park ettirilmeyeceği de kaydedilerek, bu araçların hangi açık garajlarda park edeceği konusunun ise belediyelerce tespit edilerek ilgililere duyurulması gerektiğini bildirildi. 
     Genelgede, araçlarda bulunan LPG tankının her 10 yılda bir değiştirileceği belirtilerek, bu tankın tüketici tüpü veya dökme LPG otogaz olarak kesinlikle kullanılamayacağı açıklandı. 
     LPG perakende satışı yapan otogaz istasyonlarının ikinci sınıf gayri sıhhi müessese olduğu belirtilen genelgede, bu işletmelerin Büyükşehir Belediyesi ya da yetki devredeceği alt kademe belediyeler tarafından ruhsatlandırılacağı bildirildi. 
     Genelgede LPG ikmal istasyonlarının ruhsatlandırılmasında TSE belgesi aranacağı da kaydedilirken, Antalya'da otogaz pazarlamasının, bu konuda gerekli izinleri almış LPG dağıtım şirketleri tarafından yapılacağı, ilgili maddede belirtilen ruhsatları almadan açılmış otogaz istasyonlarının ise belediyeler tarafından kapatılıp, ilgililer hakkında yasal işlem başlatılacağı bilgisine yer verildi. 
     Otogaz istasyonları tarafından mutfak ve sanayi tüplerine gaz basılmasının kesinlikle önleneceğinin bildirildiği genelgede, şu görüşlere yer verdi 
     ''LPG'li sistemle çalışan araca ait TSE'den alınan gaz sızdırmazlık raporu, muayene istasyonlarında yapılan periyodik araç muayenesi sırasında araç sahiplerinden istenecektir. LPG'li sistemle çalışan araçların, fenni, teknik ve güvenlik şartlarına uygunluğu Sanayi ve Ticaret İl Müdürlüğü, İl Jandarma Komutanlığı, İl Emniyet Müdürlüğü, Karayolları 13. Bölge Müdürlüğü ve belediye başkanları tarafından denetlenecek, standartlara uygun olmayan ve insanların can ve mallarını tehlikeye düşürebilecek nitelikte olan araçlar trafikten derhal men edilecektir.'' 
     
</TEXT>
</DOC>
