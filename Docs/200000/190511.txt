<DOC>
<DOCNO> 190511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sonspo44.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Maçtan notlar... İlhan'ın yerine Ahmet Dursun... 
</HEADLINE>
<TEXT>

     Beşiktaş Teknik Direktörü Mircea Lucescu, Sparta Prag karşısında forvette cezalı İlhan'ın yerine Ahmet Dursun'a görev verdi. 
     Rumen teknik adam, geçen haftaki Diyarbakırspor maçında oynatmadığı Ahmet Dursun'u, Şampiyonlar Ligi karşılaşmasında forvette görevlendirirken, yanında da Sergen'e şans tanıdı. 
     Sağ kanatta Okan Koç'un yerine Kaan Dobra'ya forma veren Rumen teknik adam, sol kanatta da yine Diyarbakırspor maçında oynatmadığı İbrahim'i görevlendirdi. Sakatlığına rağmen Prag'a getirilen ve dünkü idmanda kendini iyi hissetmeyen Tümer kadroya alınmazken, Ahmed Hassan, yedekler arasında oturdu. 
     Ayrıca, cezalı olan ve izin alarak Almanya'ya giden İlhan Mansız da, Prag'a gelerek tribünden maçı izledi. 
     
     TARAFTAR YALNIZ BIRAKMADI 
     Beşiktaşlı taraftarlar, takımlarını Prag'da da yalnız bırakmadı. 
     Türkiye'den ve Avrupa'nın çeşitli kentlerinden gelen yaklaşık 2 bin kadar Türk taraftar, sürekli Beşiktaş lehine tezahüratlar yaparak futbolculara moral verdi. 
     
</TEXT>
</DOC>
