<DOC>
<DOCNO> 181180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/yasam/yas02.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Scooter polise dert oldu 
</HEADLINE>
<TEXT>

   Ehliyetsiz kullanılan 'scooter'a ceza kesemeyen polis, araca el koyup Emniyet Genel Müdürlüğü'nü aradı 
      ALİ ÜMİT ÜLKER, ŞABAN ERCAN Kırklareli DHA 
   
   Kırklareli'de iki ayrı müzik marketi bulunan Güray Gürpınar, İstanbul'dan iki scooter satın aldı. Mağazada çalışan İrem Bozoğlu, geçen cumartesi araçlardan birini kullanırken trafik polislerince durduruldu. Polis, Bozoğlu'na ehliyeti olup olmadığını sordu, ardından araca ruhsatı ve plakası bulunmadığı için el koydu. 
   Ancak orada da kimse ne yapılacağını bilmiyordu. Bunun üzerine Kırklareli Emniyet Müdürlüğü scooter'la ilgili nasıl işlem yapılacağını öğrenmek için Emniyet Genel Müdürlüğü'ne bir yazı yazdı. Yazıda, aracın bisiklet ya da motosiklet sınıfına girip girmediği, trafiğe çıkan bir araç olup olmadığı konusunda bilgi istendi. 
   
   Kimse ne yapacağını bilmiyor 
   Bozoğlu, satıcı firmanın scooter'a plaka ve ruhsat çıkarılması gerektiği konusunda bir bilgi vermediğini belirterek, "Firma yetkilileri de çok şaşırdı. Ruhsat ya da plakaya gerek olmadığını söylediler" dedi. 
   Emniyet Genel Müdürlüğü Trafik Şubesi yetkilileri de, scooter'larla ilgili henüz yönetmelik çıkarılmadığı için belirsizlik yaşandığını söyledi. Yetkililer, Sanayi Bakanlığı'ndan da görüş istediklerini, ancak henüz yanıt alamadıklarını kaydetti. 
   
   
</TEXT>
</DOC>
