<DOC>
<DOCNO> 199853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur26.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Timsaha benzeyen balık şaşırttı... 
</HEADLINE>
<TEXT>

     Zonguldak'ın Alaplı İlçesi'nde, balıkçının ağına takılan timsaha benzeyen balık, görenleri şaşırtıyor. 
     İlçede geçimini balıkçılıkla sağlayan Salih Ayten, arkadaşlarıyla birlikte kendine ait tekneyle denize açıldıklarını ve ağları derenin birleştiği bölgeye atarak beklemeye başladıklarını söyledi. 
     Bir süre sonra topladıkları ağda gördükleri canlıyı timsaha benzeterek korktuklarını ifade eden Ayten, ''İlk kez Karadeniz'de gördüğümüz yaklaşık 5 kilo ağırlığında ve 85 santimetre boyundaki balığa daha yakından bakınca, Mersin köpek balığı olduğunu anladık. Bu tür balıklar Akdeniz'de olur. Buraya nasıl geldi, merak ediyorum doğrusu. Etinin çok lezzetli olduğunu öğrendiğim balığı, evde çocuklarımla yiyeceğim'' diye konuştu. 
     
</TEXT>
</DOC>
