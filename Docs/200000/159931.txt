<DOC>
<DOCNO> 159931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sondun30.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem olurken tilt oynamayı sürdüren vali istifa etti 
</HEADLINE>
<TEXT>

     Japonya'da pazartesi günü meydana gelen şiddetli depremden sonra makineyle tilt oynamayı sürdürdüğü için eleştirilere hedef olan bir vali vekili istifa etti. 
     Akita vali vekili Takaşi Çiba'nın, Japonya'da çok sevilen bir tür tilt oyunu olan ''paçinko'' oynarken deprem olduğu, oyun salonunun dışında şoförü beklediği halde Çiba'nın makamına geri dönmek yerine 45 dakika daha oyun oynadığı belirtildi. 
     Depremin ardından görevinin başında bulunmadığı için eleştirilen Çiba, kişisel nedenler öne sürerek istifa etti. Çiba'nın bir iş için Güney Kore'de bulunan valinin yerine vekalet ettiği belirtildi. 
     Japonya'nın kuzeydoğu sahili açıklarında meydana gelen şiddetli deprem Tokyo'da da hissedilmiş, depremde 100 kadar kişi yaralanmıştı. 
     
</TEXT>
</DOC>
