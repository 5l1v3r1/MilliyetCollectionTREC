<DOC>
<DOCNO> 159439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sondun16.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'a suikast girişimini pahalı ödediler..Bir kasabanın hikayesi 
</HEADLINE>
<TEXT>

     Irak'ta 21 yıl önce hurma ağaçlarının arkasından çıkan 17 kişi Kalaşnikofları ile bir konvoyu yaylım ateşine tuttu. Başkent Bağdat'ın 56 kilometre kuzeyindeki saldırıda birkaç kişi öldü, ama asıl hedef olan dönemin Irak Devlet Başkanı Saddam Hüseyin kurtuldu. 
     8 Temmuz 1982'deki saldırının meydana geldiği, çoğunluğunu Şiilerin oluşturduğu zengin Dujail kasabası, bu tarihten sonra Saddam'ın gazabından kurtulamadı. 
     Kasabada yaşayan yaklaşık 1500 kişi tutuklandı, çocuklar, yaşlılar, yeniyetmeler ve yaşlılardan oluşan 375 kişi, ayrı bir bölümde 1986'ya kadar tutuldu. Genç kadınlara, kardeşleri ya da babalarının saldırıyı düzenleyen İslamcı El Dava partisinin üyesi olup olmadığını söylemeleri için işkence edildi. 
     Saldırıyı yapan 17 kişiden bir bölümü saldırı sırasında çıkan çatışmada ölürken, diğerleri kaçtı. İran'a kaçan bir eylemci ise yaklaşık 2 hafta önce kasabasına geri döndü. 
     Saddam'ın adamları ise 247 dönümden fazla hurma ve meyve bahçesini yıkarak, kasabanın ana gelir kaynağını kuruttu. 
     Saddam'ın düşmesinden sonra kasabanın istihbarat merkezinde bulunan belgelerden biri, 147 Dujaillinin asılarak idamını emreden bir başkanlık emri idi. 
     Şimdi kasabalılar, öldürülen yakınlarının cesetlerinden geriye kalanları arıyor. Ama Saddam rejiminin devrilmesinden sonra o kadar çok toplu mezar bulundu ki nereden başlayacaklarını bilmiyorlar. 
     16 arkadaşı ile birlikte Saddam'a başarısız suikasti düzenleyen Şeyh Faris Amin, saldırı sırasında 19 yaşındaymış. 
     Kendilerine Saddam'ın gri bir Mercedes içinde olacağı söylenen 17 kişi, kasabanın ortasındaki meyve ve hurma ağaçlarının arkasına gizlenerek, konvoyu beklemeye başlamış. 
     Şimdi bir din adamı olan Amin, bir Ramazan günü saat 14 30'da bir arkadaşlarının konvoyun geldiğini haber verdiğini, ancak arabası kurşun geçirmez olan Saddam'ın kurtulmasına rağmen, konvoydaki birkaç kişinin öldüğünü, gece geç saatlere kadar süren çatışmada kendilerinin de 8 kayıp verdiğini söylüyor. 
     Dujailli kadınlar ise şimdi saldırıdan sonra Bağdat'ta gördükleri ağır işkenceleri ve geçirdikleri hapislik yıllarını, oğullarının ve yakınlarının idamını acıyla hatırlıyor. 
     Operasyonlarda kaybolan birçok kişiden ise bir daha haber alınamadı. 
     Yıkılan meyve ve hurma bahçelerinin bir bölümünde Saddam rejimi tarafından inşa edilen 150 betonarme evde ise şimdi yoksul Sünni aileler oturuyor. 
     
</TEXT>
</DOC>
