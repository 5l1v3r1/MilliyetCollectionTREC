<DOC>
<DOCNO> 199680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/spor/spo15.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Türkiye seribaşı    MİLLİ Takımımız, son güne girilen 2006 Dünya Kupası kura çekimine Fransa, Portekiz, İsveç, Çek Cumhuriyeti, İspanya, İtalya ve İngiltere ile birlikte seri başı olarak katılacak. Üçü 7'şer, beşi de 6'şar takımlı 8 gruptaki eleme maçları sonunda yarışı lider bitirenler ile en iyi iki ikinci takım direkt, kalan altı ikinci ise play - off elemelerinden sonra Almanya vizesi alacak. 
   
   Süleymanoğlu gözden düştü    IWF Başkanı Tomas Ajan, efsane halterci Naim Süleymanoğlu'nu defterden sildi. Uluslararası halter federasyonu asbaşkanlığı görevini yürüten cep herkülünü gözden çıkaran Ajan, Dünya Şampiyonası sırasında Naim'in delegasyonun kaldığı otelde konaklamasına izin vermedi. Naim Süleymanoğlu'nun, olimpiyat sonrası federasyon başkanlığı seçimlerinde de Başkan Kenan Nuhut'a rakip olmak için çalışma başlattığı bildirildi. 
   
   Rüştü kaleye    İSPANYA Ligi'nde önümüzdeki hafta sonunda oynanacak Real Madrid maçında kaleyi büyük ihtimalle Rüştü'nün koruyacağı öğrenildi. Kaleci Valdes'in dün oynanan ve Barcelona'nın 5-1 mağlup olduğu Malaga maçında hatalı goller yemesi teknik direktör Rijkaard'ı çileden çıkardı. Hollandalı teknik adamın bu nedenle kaleyi Rüştü'ye teslim etmeyi düşündüğü belirtildi. Tayfun'un 90 dakika forma giydiği maçta ise Espanyol kendi evinde Osasuna'ya 1-0 yenildi. n MEHMET ÇİFTÇİ 
   
   Chelsea'den tek yumruk    BEŞİKTAŞ'IN Şampiyonlar Ligi'ndeki rakibi Chelsea, Lig Kupası'nda Reading'i deplasmanda Hasselbaink'in golüyle devirerek tur atladı. Lazio ise İtalya Kupası ikinci tur ilk maçında deplasmanda Modena'yı 2 - 0'ile geçerek avantaj sağladı. Almanya Kupası üçüncü tur maçlarında Ümit Davala'lı Werder Bremen evinde Herta Berlin'i 6 - 1 yenip bir üst tura çıkarken Mustafa Doğan'lı Köln ise ikinci lig temsilcisi Greuther'e 3 - 1 ile elendi. 
   
   Bursa'da isyan    YEŞİL - Beyazlı bir grup taraftar, yönetim ve oyuncuları ellerindeki kombine kartları kırarak protesto etti. Bursasporlu Esnaflar Derneği Başkanı Fevzinur Dündar, "Bu kartları Hagi'nin gelmesiyle başarılı olacağımızı düşünerek almıştık. Takım toparlanmazsa yeni eylemler düzenleyebiliriz" dedi. 
   
   Filip'e kanca    GENÇLERBİRLİĞİ'NİN başarılı ismi Filip Daems'a, Anderlecht talip oldu. Belçika ekibi, Lierse'den Başkent temsilcisine transfer olan bu oyuncuyu renklerine bağlamayı hesaplıyor. Öte yandan Kırmızı - Siyahlılar, dün Ankara Çevik Kuvvet Şube Müdürlüğü'nü ziyaret ederek, maçlarda görev yapan polislere teşekkür ettiler. 
   
   
</TEXT>
</DOC>
