<DOC>
<DOCNO> 162121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/ekonomi/eko03.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
SİCİLİ LEKELİLER .. 
</HEADLINE>
<TEXT>
Başbakan’a rağmen tuvalete kapattılar 
     SERHAT OĞUZ, HALUK ATALAY 

     Yoksulluğun Azaltılması konferansının açılışında konuşan Başbakan Erdoğan’ın sözlerini kesen iki üniversite öğrencisi, salondan çıkarılarak tuvalete kapatıldı. Öğrenciler 70 dakika tutulduktan sonra serbest bırakıldı. 
     Erdoğan, konferansta Türkiye’ye güvendiklerini söylerken, Halkevleri üyesi olduğunu söyleyen İstanbul Üniversitesi Hukuk Fakültesi öğrencisi Mehtap Yurtluk, "Biz Türkiye’ye güveniyoruz, size güvenmiyoruz. IMF programlarını, özelleştirmeyi istemiyoruz" diye bağırdı. Erdoğan polislere müdahele etmemelerini söyleyerek, "Konuşmam bitsin, size konuşma hakkı vereceğim" dedi. Dinleyicilerin protestoları altında bağırmaya devam eden Yurtluk’u İstanbul Emniyet Müdürü Celalettin Cerrah ve korumalar zorla dışarı çıkarttı ve koridordaki kadınlar tuvaletine soktu. Erdoğan’ın konuşmasının ardından söz isteyen İTÜ Elektrik Mühendisliği öğrencisi Ali Ergin de erkekler tuvaletine konuldu. 
     
     Erdoğan Sicili lekeli’ dedi 
     Erdoğan, konferansın ardından olayı provakasyon olarak değerlendirerek şunları söyledi "Dikkat edin sadece sloganvari bir yöneliş var. Sizi konuşmamdan sonra dinlerim’ dememe rağmen, kendileri yine bildiklerini okumaya devam etti. Geçmişi itibariyle sicilinde ne yazık ki, lekeleri olan bir vatandaşımız, ama buna rağmen şu anda ne tutukludur, ne gözetim altındadır." 
     Serbest bırakıldıktan sonra açıklama yapanYurtluk ise "Savaşa da karşı çıktım. IMF politikalarına da. Gözaltına alındım. AİHM’de dosyam var. Bana göre sicilim temiz" dedi. 
     
"Başbakan’ın sicili lekeli’ hakareti kabul edilemez"      GÖKÇER TAHİNCİOĞLU Ankara 

     Başbakanlık İnsan Hakları Danışma Kurulu Başkanı Prof. Dr. İbrahim Kaboğlu, Başbakan Erdoğan’ın kendisini protesto eden Yurtluk için söylediği "sicili lekeli" nitelendirmesini, "Başbakan, aşağılayıcı, hakaret edici laflar etmişse, bu insan hakları, insan onuru bakımından kabul edilemez, üzücü bir açıklamadır" diye eleştirdi. 
     

</TEXT>
</DOC>
