<DOC>
<DOCNO> 162210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sondun12.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Şişmanlığı önlemek için belli gıdalara ek vergi önerisi... 
</HEADLINE>
<TEXT>

     İngiltere'de aile hekimleri, halk arasında giderek artan şişmanlığı önlemek için, insanları şişmanlattığı bilinen gıdalara ek vergi koyulmasını istedi. 
     Özellikle çok yağlı besinlere ek vergi getirilmesini talep eden hekimler, böylece bu gıdaların tüketiminin azaltılabileceğini ve elde edilen gelirle, şişmanlığın yol açtığı hastalıkların tedavi masraflarının bir kısmının karşılanabileceğini kaydetti. 
     İngiltere'de erkeklerin yüzde 20'si, kadınların yüzde 25'inin obez olduklarını belirten hekimler, çocuklarda da şişmanlığın artan bir sorun olduğuna dikkat çekti. 
     Bu arada, Gıda Sanayicileri Federasyonu, talebin, hem tüketici hem de ekonomi açısından sakıncalı olduğunu savundu. 
     Özellikle alt gelir grubundaki ailelere ek vergilerin büyük yük olacağını belirten federasyon, uygulamanın enflasyonu da olumsuz etkileyeceği görüşünü dile getirdi. 
     
</TEXT>
</DOC>
