<DOC>
<DOCNO> 199206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/yazar/sazak.html </URL>
<DATE> 2003/12/02/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kaos paradigması 
</HEADLINE>
<TEXT>

   
   Alev Alatlı ile İstanbul'daki bombalı saldırıları konu alan bir söyleşi yaptık. Çıkış noktamız, 'Schrödinger'in Kedisi' romanındaki çarpıcı kuramlardı. 2001 sonbaharında yayımlandığında büyük ilgi uyandıran Alatlı'nın romanı olayların ardındaki 'tek doğru'yu çürüten Kuantum fiziğinden esintilerle kurgulanmıştı. 
   Schrödinger'in kedisinde sembolleşen yeni fizik ve onun türevleri 'kaos paradigması', California Üniversitesi'nde Azeri bilim adamı Lütfi Askerzade'nin 'puslu mantık' teorisi olayları yorumlarken başvurduğumuz 'siyah beyaz' düşünceye 'gri alanlar' eklemektedir. 
   Romana adını veren 'kedi deneyi' ilginçtir 
   "Schrödinger bu deney ile ışığın tetikleyeceği bir tabancanın namlusunun karşısına yerleştirilen bir kutuya konan kedinin ölü ya da diri olmasının, ışığın dalga ya da cisimcik gibi hareket etmesine bağlı olduğunu göstermeyi amaçlar. 
   Işık, cisimcik gibi hareket ederse kedi ölecek, dalga gibi hareket ederse yaşamaya devam edecektir. Işığın ne zaman nasıl hareket edeceği asla bilmediğimiz şeylerden biri olduğu için, deney bizi kedinin ölümle yaşamın üst üste bindiği, süperpoze bir durumda olduğu şeklinde garip ve tekinsiz bir gerçekle karşı karşıya getirir. Böylece aynı anda ölü ve diri olmak gibi bildiğimiz hayatta imkansız olan bir keyfiyetin Kuantum dünyasında bir gerçeklik olduğu vurgulanır." 
   Toplum mühendislerinin yön vermeye, denetlemeye çalıştığı kimi olaylarda hiç beklenmedik sonuçlar doğabiliyor. 
   Alev Alatlı'nın, 'Kabil'de kanat çırpan bir kelebek New York'ta fırtınaya yol açabilir' dediği etkileşim 11 Eylül'e dönük bir kehanet değil, deprem gibi önceden kestirilemeyen olguların ifadesidir. Bazen çok rastlantısal bir olay dünyanın düzenini değiştirebiliyor. Birinci Dünya Savaşı'na yol açan Arşidük suikastı bir 'kelebek etkisidir'. 
   11 Eylül'ü de bu bağlamda yorumluyor Alatlı 'Yeni dünya düzeninin Susurluk'u Şöyle düşünüyor 
   "Terör sonuçta kimin işine yarıyor, ona bakalım. Hayatın her cephesinde dünyayı hızlı okuyan birileri var. 21'inci yüzyılın imparatorluğu kuruluyor. Bu grupların milliyeti yok, isterse Eskimo olsun, kendilerine benzer bireylerle iş yapıyorlar. Sovyetler'in çöküşü ABD'nin dünya egemenliğine ortam hazırladı." 
   Soğuk savaşın sona ermesiyle 'komünist blok'taki ideolojik boşluğu, 'tehdit' anlamında 'radikal İslam'ın dolduracağı düşüncesi yaygınlaşıyor. Afganistan ve Irak'ta 11 Eylül gerekçesiyle başlatılan savaşların terörü önlemek bir yana, Türkiye dahil bu süreçte sorumluluğu olmayan ülkeleri hedef haline getirmesi büyük haksızlık. 
   Dehşet dengesinin bir kefesinde artık 'İslamcı terör' var. İstanbul'daki bombalı saldırıların çözüldüğüne ilişkin açıklamalar, 'aysberg' örneği, derindeki örgütlenmeyi sergilemekten uzak. 
   
      
   
   
</TEXT>
</DOC>
