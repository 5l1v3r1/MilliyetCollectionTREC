<DOC>
<DOCNO> 178974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sonspo07.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tomas 1 yıllığına Fenerbahçe'de... 
</HEADLINE>
<TEXT>

     Transfer çalışmalarını sürdüren Fenerbahçe, dün gece İstanbul'a getirttiği Hırvat savunma oyuncusu Stjepan Tomas ile sezon sonuna dek sürecek kiralık sözleşme imzaladı. 
     Bu sabah sağlık kontrolünden geçen Hırvat futbolcu, daha sonra Fenerbahçe Şükrü Saracoğlu Stadı'nı gezdi. Ardından Kulüp Başkanı Aziz Yıldırım ile bürosunda görüşme yapan Tomas, daha sonra Kulüp Asbaşkanı Mahmut Uslu ve Yönetim Kurulu Üyesi Hakan Bilal Kutlualp ile birlikte kulüp binasına gelerek, transferiyle ilgili masaya oturdu. 
     Yaklaşık 1,5 saat süren görüşmenin ardından Hırvat futbolcu ile basın mensuplarının karşısına çıkan Asbaşkan Uslu, Tomas'la sezon sonuna kadar sürecek kiralık anlaşma imzaladıklarını, Mart ayındaki genel kurulda mevcut yönetim kurulunun göreve devam etmesi halinde bu futbolcunun bonservisini de alacaklarını kaydetti. 
     
     MEDYA ÖNÜNDE İMZA TÖRENİ DAHA SONRA 

     Hırvatistan Milli Takımı kampına gidip geldikten sonra Tomas için medya önünde imza töreni düzenleyeceklerini belirten Uslu, ''Hırvat Milli Takımı'nın stoperini transfer ettik. Kiralık olarak bir yıllık oynayacak. Ancak obsiyonu bizde. Mart ayında göreve devam edersek, bonservisini de alacağız'' diye konuştu. 
     Hırvat futbolcu ise Fenerbahçe'ye gelmekten dolayı büyük mutluluk duyduğunu söyledi. 
     Sarı-lacivertli takımın yeni transferi, kulüp binasında sözleşme imzaladıktan sonra, Samandıra Tesisleri'ne giderek, takımın Diyarbakır'a hareketinden önce Teknik Direktör Christoph Daum'la kısa bir süre görüştü. 
     27 yaşında ve 1.86 metre boyundaki Tomas, geçen sezon İtalya Ligi takımlarından Como'da forma giymişti. 

     
</TEXT>
</DOC>
