<DOC>
<DOCNO> 154707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/guncel/gun08.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'İstek üzerine suçu üstlendim' 
</HEADLINE>
<TEXT>

Hülya Avşar'ın villasını kurşunladığı iddia edilen Orhan Özbaş'ın tabancasının, saldırıda kullanılmadığı anlaşıldı 
     ELVAN EZBER 

     Hülya Avşar'ın villasını kurşunladığı iddiasıyla gözaltına alınan Orhan Özbaş'ın üzerinde ele geçirilen tabancanın, saldırıda kullanılmadığı anlaşıldı. Özbaş'ın, olayı bir başkasının isteği üzerine üstlendiğini söylediği belirtildi. Tarabya'da Hülya Avşar'a ait villa ile araca 13 gün önce 5 el ateş edenin kendisi olduğunu iddia eden Orhan Özbaş, iki gün önce Zekeriyaköy Jandarma Karakolu'na teslim olmuştu. Özbaş ilk ifadesinde, "Zengin birisine zarar vermek istedim. Evin Hülya Avşar'a ait olduğunu sonra gazetelerden öğrendim" dedi. 
     Polise teslim edilen Özbaş'n üzerinde çıkan tabancanın balistik incelemeleri sonucu, aynı silahın, Avşar'ın evinin kurşunlandığı gece bir modaevi ile bir restoranın kurşunlanması olaylarında kullanıldığı belirlendi. 
     Asayiş Şube'de sorgulanan Özbaş, bunun üzerine Avşar'a ait villayı kendisinin kurşunlamadığını, ancak bir arkadaşının isteği üzerine, jandarmada suçu üstlendiğini söyledi. Özbaş, "Beni başkaları yönlendirdi, Jandarmaya gidip kurşunlama olayını üstlenmemi istedi. Avşar'ın villasını kurşunladığımı söylememi istediler" şeklinde konuştu. 
     Polis, dört kişiyi gözaltına aldı. Azmettirici ve fail olduğu belirtilen iki kişinin arandığı bildirildi. 
     

</TEXT>
</DOC>
