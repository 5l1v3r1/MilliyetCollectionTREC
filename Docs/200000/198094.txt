<DOC>
<DOCNO> 198094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/siyaset/siy05.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Nisanda tahliye kasımda takip 
</HEADLINE>
<TEXT>

   Almanya'nın İmamlar Birliği adına para topladığını belirttiği Mevlüt Kar, Türkiye'de yargılandı, tahliye oldu. Van'da gözaltına alınan aynı örgüte üye 26 kişi de 1 yıl tutuklu kaldı, 7 Nisan 2003'te serbest bırakıldı. Tarih, Kasım 2003... Şimdi polis, İstanbul'daki saldırıların bu örgütle bağlantısını araştırıyor... 
      Tolga Şardan 

   
   İstanbul'daki bombalamalarla ilgili istihbarat zaafiyeti tartışmasında yeni gelişmeler meydana geldi. Topraklarında bir tonluk bomba malzemesi yakaladığı bilgisini paylaşan Almanya'nın yakın takibe aldığı bir ismin Türkiye'de yakalanıp serbest bırakıldığı ve El Kaide ile bağlantılı İmamlar Birliği üyelerinin tahliye edildikten sonra kayboldukları belirlendi. Dikkat çekici gelişmelerden bazıları şöyle 
   ALMANLAR GÜBREYİ BULDU 11 Eylül'ün ardından Alman güvenlik birimleri, ülkelerindeki İslami gruplar üzerinde ağır baskı oluşturdu. Almanlar, bu yılın başlarında bir evin bodrum katında önemli sayılacak miktarda "gübre malzemeli bomba hammaddesi" ele geçirdi. Almanlar, 1 ton dolayındaki hammadde hakkında Türk makamlarını bilgilendirirken, bugünlere kadar gelen tehlikenin ipuçlarını haber verdi. Ancak, Türkiye, dört eylemde kullanılan en az 1.2 tonluk gübre hammaddeli bombaları bulamadı. 
   TAKİPTEKİ İSİM TAHLİYE OLMUŞ Eylemlerle birlikte Pakistan - Afganistan bağlantıları önem kazandı. Alman makamları, ülkede yaşayan bazı Türklerin Asya, Afrika ve Ortadoğu kökenli yabancılarla bağlantılarını ortaya çıkardı. Almanlar, bu bağlantılar içinde "kilit isim" olarak Ludwigshafen kentinde oturan Kastamonulu Mevlüt Kar adlı Türk'ün izini sürmeye başladı. Almanlar, radikal dinci gruplar için para toplayıp, sahte pasaport temin ederek yurtdışındaki İmamlar Birliği örgütüne gönderdiğini belirledikleri Kar'ın yakalanması için Türkiye ile temasa geçti. Kar, 7 Ağustos 2002'de uçaktan iner inmez Esenboğa Havalimanı'nda MİT ve emniyetin ortak operasyonu ile yakalandı. "Ubeyde" kod adını kullanan Kar, ifadesinde yurtdışı bağlantılarını anlattı. Kar tutuklanırken son durumu değerlendirmek için Alman Kriminal Teşkilatı BKA uzmanları, kısa süre önce Ankara'da Türk meslektaşlarıyla görüştüler. Alman uzmanlar Kar'ın yurtdışı faaliyetlerinin önemini anlatıp "taze" bilgi istediler. Ancak Kar, tutuksuz yargılanmak zere Metris'ten tahliye olduktan sonra kayıplara karıştı. 
   İMAMLAR BİRLİĞİ'NE DE TAHLİYE "İmamlar Birliği" olarak bilinen Beyyiat El İmam örgütünün adı ABD'nin Türkiye'ye verdiği bilgilerle Van'da gerçekleştirilen operasyonda duyuldu. Sınırı geçerken yakalanan Ortadoğu kökenli üç kişi, yargılamanın ardından sınır dışı edilirken, aynı örgütün Türkiye uzantısı olarak Bursa'da 26 kişi Nisan 2002'de yakalanarak yargılanmaya başladı. İlk kez örgütün Türkiye ayağı ortaya çıkarılırken aralarında örgütün önde gelen isimlerinden Ali Üzmez ve Fatih Sultan Çalış'ın bulunduğu grup, 1 yıl sonra, 7 Nisan 2003'te tahliye edildi. Afganistan -Pakistan hattıyla ilgili önemli bilgiler veren bu kişiler kayıplara karıştıkları için izleri bulunamadı. 
   EYLEM HAZIRLIĞINDA DEĞİLLERMİŞ İmamlar Birliği için emniyet istihbaratının "Türkiye ve yurtdışındaki bir ülke için eylem hazırlığında değiller" şeklinde görüş verdiği ortaya çıktı. Örgütün yurtdışı ve yurtiçindeki bağlantıları ortadayken, emniyetin resmi bir yazıda "eylem yapmayacaklar" içerikli görüş vermesi dikkat çekti. 
   
   
   
</TEXT>
</DOC>
