<DOC>
<DOCNO> 191833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/soneko24.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel İcra Kurulu Başkanı Petkim'de çok şey değişti... 
</HEADLINE>
<TEXT>

     Vestel İcra Kurulu Başkanı Ömer Yüngül, Manisa'da dünyanın en modern TV üretim tesisini kurduklarını söyledi. 
     Yüngül, gazetecilere yaptığı açıklamada 1 Kasım Cumartesi günü Manisa'da televizyon fabrikası, çamaşır makinesi fabrikası ve bulaşık makinesi fabrikasından oluşan ''Vestelcity''nin açılışını yapacaklarını bildirdi. 300 bin metrekare kapalı alanda kurulan Vestelcity içindeki yeni televizyon fabrikasının ''dünyadaki en modern'' TV üretim tesisi olduğunu kaydeden Yüngül, 1.5 milyon adet kapasiteli çamaşır makinesi fabrikasının açılışını ve 1 milyon adetlik bulaşık makinesi fabrikasının da temelini atacaklarını dile getirdi. 
     Bulaşık makinesi için Avrupa'dan bir firma ile anlaşma yaptıklarını kaydeden Yüngül, ''Henüz kurulmadan Avrupa'nın en büyük bulaşık makinesi fabrikasının sahibi olduk'' dedi. 
     Üç üretim fabrikasından yaptıkları ihracatın 1.5 milyar dolar olduğunu ve 2005 yılı için 2.2 milyar doları aşmayı hedeflediklerini dile getiren Yüngül, yeni bir buzdolabı fabrikası daha kurmayı planladıklarını bildirdi. 
     Yeni kurdukları 4 milyon adet plazma televizyon üretim kapasitesinin yüzde 98'ini ihracata yönlendireceklerini belirten Yüngül, toplam 12 milyon adetlik TV üretiminin gelecek yıl için tamamını sattıklarını dile getirdi. Yüngül, Rusya'daki 2 milyon adet kapasiteli TV fabrikasının da 1 aydır deneme üretimi yaptığını ve bu pazarda da yüzde 30'luk pay hedeflediklerini kaydetti. 
     Manisa'daki Vestel fabrikasında bu ay üretim rekoru kıracaklarını anlatan Yüngül, ''2.5 saniyede bir TV üretiyoruz. Bu ay pazar, bayram demeyip çalışacağız, üretim rekoru kıracağız. İlk defa tek fabrikada üretim bir ayda 1 milyon adedi geçecek'' dedi. 
     
     İTALYA'DAN DOĞRUDAN TREN SEFERİ 
     Yüngül, Petkim'e talip olup olmadıkları yönündeki bir soru üzerine ise ''O günün şartlarında teklif verdik. Olayları hep beraber izledik. O günden bugüne çok şey değişti. Bu konuda ben bir yorum yapamam, Holding'in işi. Ancak pek olmayacak gibi gözüküyor'' dedi. 
     Reel kesimin 2004 yılında mali yönden rahatlayacağını da kaydeden Yüngül, ''Tüm bankalar ağzına kadar para doldu. Ama bu parayı üretim kaydırırlarsa ayakta kalabilecekler. Bankalar 2003'te de hazine bonolarının keyfini çıkardı. Ama bu iş bitti artık. Bu paraları üreticiye satmak zorundalar'' diye konuştu. 
     Bir İtalyan şirketinin İtalya'nın kuzeybatısından Türkiye'de Gebze, Bursa ve İzmir'e kadar bir tren yolu hattı kurmak için proje yaptığına dikkat çeken Yüngül, ''Bu sessiz ilerleyen bir proje. İzin açısından 1.5 senede Bulgaristan'a geldiler. Bu, Bursa ve Manisa için çok önemli. Tahmin ediyorum 3-5 senede bitirilir, o zaman üzerimizden büyük yük kalkacak'' diye konuştu. 
     
</TEXT>
</DOC>
