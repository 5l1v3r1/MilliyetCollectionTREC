<DOC>
<DOCNO> 154911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sontur03.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Süt sağma makinesi üreten fabrikata uçak yapıldı.. 
</HEADLINE>
<TEXT>

     Kayseri Sanayi Odası KSO Başkanı Mustafa Çapar'ın Organize Sanayi Bölgesi'ndeki süt sağma makinesi üretimi yaptığı fabrikasında üretilen, amatör el yapımı ''Cosy Classic'' model 3 kişilik uçak, Ulaştırma Bakanlığı'ndan aldığı sertifikayla ilk resmi uçuşunu gerçekleştirdi. 
     Ulaştırma Bakanlığı Sivil Havacılık Genel Müdürlüğü'nden hava aracı tescil sertifikası alan ve Kayseri'de üretilen ilk kompozit uçak olma özelliğine sahip ''Çapar'' adlı 3 kişilik uçak, Kayseri Erkilet Havaalanı'ndan kalkarak ilk resmi uçuşunu yaptı. 
     KSO Başkanı Mustafa Çapar, yaptığı açıklamada, uçağın yapımının 3 yılda tamamlandığını belirterek, şunları söyledi 
     ''Kayseri Havacılık Kulübü Dönem Başkanı olan teknisyen pilot Yavuz Şiray, benim havacılığa olan ilgimden dolayı bir uçak yapmak için destek olmamı istedi. Bu istek üzerine harekete geçtik ve uçağı üretmeyi başardık. Uçağımız 120 bin dolara mal oldu. Test uçuşlarını başarıyla tamamladık. Ardından da sertifika aldık. Uçağı Samsun Havacılık Kulübü'ne kaydettirdik. Kayseri Havaalanı büyütüldüğü takdirde buradan bir hangar talebimiz olacak. Uçağı iş seyahatlerinde kullanacağım.'' Teknisyen pilot Yavuz Şiray ve havacılık hizmetleri sunan Söylem Mühendislik A.Ş'nin desteğiyle kompozit malzeme kullanılarak üretilen, saatte 200 kilometre hız yapabilen uçak, 196 litre yakıtla ekonomik seyirde 2 bin 458 kilometre uçabiliyor. 
     Kanat genişliği 7.9, uzunluğu 5.12, yüksekliği 2.4 metre olan 408 kilogram ağırlığındaki uçak, normal şartlarda 12 bin, oksijen tüplü 17 bin fite kadar yükselebiliyor. 
     
</TEXT>
</DOC>
