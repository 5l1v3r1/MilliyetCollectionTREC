<DOC>
<DOCNO> 182480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sonspo23.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu iddialar ortalığı karıştıracak... Futbolculara kim toz yalattı 
</HEADLINE>
<TEXT>

     İkinci Futbol Ligi B Kategorisi A Grubu takımlarından Aydınspor'un, istifa eden teknik direktörü Göksel Özdemir, düzenlediği basın toplantısında şok iddialarda bulundu. 
     Göksel Özdemir, futbolcularının kulüp binasına alkollü gelen yöneticiler tarafından tehdit edilip, tozlu televizyon yalatıldığını iddia etti. 
     Özdemir, kendisinin 1985 yılından itibaren Aydınspor camiasında çeşitli kademelerde görev yaptığını, son olarak teknik direktör görevini üstlediğini kaydetti. 
     Kendisinin Aydınspor'da görev almasından sonra, başta yönetici Mehmet Anbarlı olmak üzere ''kamuoyunda güvensizlik'' ortamı yaratıldığını belirten Özdemir, yardımcı antrenör konusunda ters düştüğü Anbarlı'nın belirli bir taraftar grubunu arkasına alarak Cem Akbudak isimli yöneticiyle kendisini sürekli tehdit ettiğini savunarak, şöyle konuştu 
     ''Aydınspor'da yöneticilik yapan Mehmet Anbarlı ve Adnan Aydınlar, maçlarımıza gelen içlerinde hapçı, esrarcı, hırsızlıktan sabıkası olan kişileri, bir maç öncesi akşam kulübe getirerek futbolcuları tehdit ettirdiler. 15 gün izinli olup, 16. gün Aydınspor'un bir ilk saha maçında kulübün var olduğunu hatırlayan sevgili yöneticilerimiz, akşam kafayı çekip, yukarıya çıkıp, futbolcularımı tehdit ettiler. İşkence gibi, televizyonun üstündeki tozu yalattılar. Bunu yapanlar Mehmet Anbarlı ve Adnan Aydınlar'dır. Bu kişiler bununla gurur duyup dışarıda biz futbolculara böyle yaptık şeklinde konuştular'' dedi. 
     
     UŞAKSPOR MAÇINDA TEŞVİK PRİMİ ALDILAR 
     Takımın teknik işine sürekli müdahale edildiğini belirten Özdemir, geçen yıl oynanan ve 1-1 biten Uşakspor maçı öncesi, futbolculara galibiyet halinde 25, beraberlik halinde ise 10 milyar dağıtılacağının maç akşamı açıklandığını, kendisinin bu paranın futbolculara teşvik primi mi, yoksa maaş ve alacaklarına karşılık dağıtılacağını sorduğunu, yönetici Mehmet Anbarlı'nın ise paranın teşvik primi olarak dağıtılacağını söylediğini belirterek, sözlerini şöyle sürdürdü 
     ''Uşakspor maçı berabere bitti. Maçın bitişinden 1 dakika sonra futbolcularla biz, maçı sattık pozisyonuna düşürüldük. Neden Çünkü takım galip gelseydi 25 milyarın neması daha fazlaydı. Şimdi, Uşakspor maçında 10 milyar teşvik primi alan iki yönetici bu parayı ne yaptığını kamuoyuna açıklasın. Zira bu para futbolculara hiç bir şekilde yansımadı.'' Yönetici Anbarlı'nın başkanın verdiği nakit paraları kendisine aldığını, Cem Akbudak ile birlikte aldıkları eşya piyongosu biletlerinin karşılığını da teslim etmediğini iddia eden Özdemir, bu kişiler tarafından sürekli tehdit edildiğini ifade etti. 
     Futbol Federasyonu Yönetim Kurulu Üyesi Mukan Perinçek'in, sezon başından beri istifa etmesi için kendisine baskı yaptığını Bunlarla bir yere varamazsın. Aydınspor küme düşecek dediğini belirten Özdemir, ''Başkanın ekmeğini yiyip, masadan kalktıktan sonra küfür eden insanlar var'' dedi. 
     Özdemir, tüm yaşanan gelişmelerden başkan Tansel Önder'in haberinin olduğunu, ayrıca paralarını alamadıkları gerekçesiyle Kürşat, Sezer ve Özgür'ün Aydınspor'u terkettiğini bildirdi. 
     
</TEXT>
</DOC>
