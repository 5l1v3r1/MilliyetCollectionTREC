<DOC>
<DOCNO> 161822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/yazar/uras.html </URL>
<DATE> 2003/06/08/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Türk Hava Yolları 
</HEADLINE>
<TEXT>

     ABD'de uçağa binmeden bir yerden öbür yere gitmek çok zaman alıyor. Bu yüzden uçağa binenlerin sayısı terör korkusuyla azalsa da, azalan sayılar bile bize göre çok. New York'un Kennedy Havaalanı'nda yaz dönemi bir ayda 3.5 milyon insan uçaktan iniyor, uçağa biniyor. Bu sayı Chicago'da 6.3 milyon. Los Angeles'da 5.4 milyon... Terör korkusuyla iç hatlardaki uçuşlarda güvenlik kontrolü ciddiye alınıyor. Tüm yolcular ayakkabıları bile çıkartılarak aranıyor. Bavulları açılıyor. Uçağa binmek bir dert... 
     
Yiyecek içecek yok      ABD içinde üç buçuk saatlik bir uçuş için American Airlines uçağına bindik... Uçağa binmek için havaalanında bir buçuk saat beklemişiz... İnince en az yarım saat bavul bekleyeceğiz... Uçuş sırasında yiyecek herhangi bir şey verip vermeyeceklerini sorduk. "Şirket zorla iflastan kurtuldu... Yiyecek içeceğe para yok .." cevabını aldık. 
     ABD uçak şirketleri 11 Eylül terör olaylarından sonra büyük sarsıntı geçirdi. United havayolları iflas masasında. Northwest havayolları çalışanların ücretini ödeyemiyor... Avrupa'nın anlı şanlı havayollarında durum daha mı iyi İngiliz havayollarının borcu 7 milyar doları aştı. Belçika'nın Sabena, Portekiz'in TAB havayolları battı. Yunanistan'ın Olimpic havayolu şirketi büyük devlet yardımlarına rağmen batmak üzere. 
     Basına yansıyan haberlere göre, on yıl önce Avrupa'dan başka kıtalara düzenli uçuş yapan şirket sayısı 7 iken şimdi 5'e düşmüş. Avrupa havayolları sermayelerinin yüzde 45'ini aşmayan bölümünü Avrupa dışından gelecek yatırımcıya satmak arayışında. 
     Bu çerçevede biz Türk Hava Yolları'nın kıymetini bilelim. THY, Avrupa'ya, ABD'ye, Afrika'ya, Asya'ya düzenli uçuş yapıyor. Bazı yıllar zarar ediyor, bazı yıllar k r ediyor ama devletten destek almıyor. Ve de en önemlisi benzeri havayollarının sahip olduğu aynı uçaklar ve uyguladıkları bilet ücreti ile dünya pazarında rekabet ediyor. Bu bakımdan THY bizim dış dünyada rekabet şansını koruyan en büyük ticari işletmemiz. 
     THY'de yönetim değişikliği oldu. Yeni yönetim kendi kadrolarını oluşturmak için alt kademelerde değişikliklere gitti. Uçak yolcularının aklı karıştı... Acaba THY'nin teknik hizmetlerinin kalitesi bozuldu mu Bir yolcu olarak beni rahatsız eden bu konuda THY'nin ilgili birimlerinden yazı ile bilgi rica ettim. Bugüne kadar bilgi alamadım. İstanbul'dan ABD'ye uçarken uçağın kaptanları ve kabin sorumlularıyla sohbet imkanım oldu. Onlara da, "uçakların bakımı, teknik hizmetler ve bakım ve teknik hizmetlere güven konusundaki endişelerimi" aktardım. 
     ABD'ye uçan Airbus 340 tipi uçaklar 271 yolcu taşıyor. 12 bin km uçuş mesafeleri var. İstanbul - New York 8.575 km. Uçaklar hava durumuna göre 10 - 11 saat durmadan uçarak New York'a ulaşıyor. Uçağımızın kaptanı İsmail Kartaler, yardımcısı Erdinç Elmas ordu kökenli, ikinci pilot Sarp Kayalar Eskişehir Anadolu Üniversitesi Havacılık Okulu çıkışlı idi. 
     
Kaptanlar memnun      Kaptanlar bana, THY'de teknik servisinin mükemmel olduğunu, bir güvensizlik durumunda kendilerinin uçmayı kabul edemeyeceklerini anlattılar. Belli uçuş saatinden sonra her uçak büyük bakıma alınıyormuş. Uçuş ekibi uçuştan bir saat önce uçağın içine girer, kaptanlar uçağın uçuş aletlerini kontrol eder, uçuş planını bilgisayara yüklerler, ikinci pilot uçağın dış kontrolünü yaparmış. 
     Uçuş öncesi pilotların güvenlik kontrolü için nelere bakacaklarını gösteren bir liste varmış. Kaptan bu listede yazılı yüzü aşkın kontrol konusunu teker teker okur, yardımcısı kontrolü yaparmış. Kaptanlar o kadar bilgi verdi, teknik servis konusunda o kadar iyi konuştu ki, içim biraz rahatlar gibi oldu. On bir saatlik uzun yolculukta kabin sorumluları Tülin Yükselelim yönetimindeki Gülizar Bakış, Esin Toplu, Erim Kerezoğlu ve Aysun Yılmaz da yolculuğun iyi geçmesi için ellerinden geleni yaptı. 
     
     

</TEXT>
</DOC>
