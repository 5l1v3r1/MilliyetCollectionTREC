<DOC>
<DOCNO> 178802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sontur45.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Domuz eti bulunduran restoran kapatıldı 
</HEADLINE>
<TEXT>

     Antalya'nın Kaş İlçesi'nde bir restoran, domuz eti bulundurduğu gerekçesiyle 15 gün süreyle kapatıldı. 
     Kaş Belediyesi zabıta ekipleri tarafından yapılan denetimlerde, işletmeciliğini İsmail İnan'ın yaptığı bir restoranda domuz eti bulunması üzerine tutanak düzenlendi. 
     Tutanağı inceleyen Belediye Encümeni de, restoranın 15 gün süreyle kapatılmasını kararlaştırdı. 
     Belediye Encümeni'nin kararına tepki gösteren restoran sahibi İnan, ''20 yıldır ilçede restoran işletiyorum. Turistik bir ilçede turizm sezonun ortasında domuz eti bulunduğu gerekçesiyle bir işletme kapatılamaz. Restorana gelen turistlere durumu anlattığımda şaşırıyorlar'' diye konuştu. 
     
     DOMUZ ETİ BULUNDURMA İZNİ YOK 
     Kaş Belediye Başkanı Yılmaz Yılmaz, denetimlerin Kaymakamlık tarafından oluşturulan bir ekip tarafından yapıldığını belirterek, işletmelerde domuz etinin satılması ve bulundurulması konusunda izin alınması gerektiğini kaydetti. 
     Konuyu araştırdığını ifade eden Yılmaz, bazı turistlerin de, restorantın kapatılması konusunda bilgi almak üzere kendisini ziyaret ettiklerini belirtti. 
     
</TEXT>
</DOC>
