<DOC>
<DOCNO> 164319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/yazar/gunes.html </URL>
<DATE> 2003/06/20/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Komedi gibi 
</HEADLINE>
<TEXT>

     Ancak hükümetin ele aldığı bu yeni yasa değişikliği büyük bir hezeyan yaratıyor. Devletin mallarını adeta dağıtan bu politika ne adil, ne de ekonomik. Özellikle birçok servet sahibi ailenin derin üzüntü yaşayacağı ortada. Hatta şimdi düşünüyoruz da, bereket büyük amcam 1977'de, babam 1982'de ve ortanca amcam da bu yıl vefat etmişler. Bugünü görmemişler. Yoksa kahrolacaklardı 
     Hikaye şöyle. Sultan Abdülaziz Bosna'dan göç olunca Kandıra'nın Kefken sahilinde Kovanağzı diye bilinen bir yöreye birkaç aileyi yerleştirir. Fakat yoğun sıtma nedeniyle bu aileler bölgede barınamazlar. İki kardeşten biri arazisini satmak ister. O zamanlar halk çok fakir olduğundan, satılacak insan da yoktur. Tapusunda tarla olan bu 100 küsur dönümlük yeri bölgenin varlıklı adamı olan dedem Hurşit Bey alır. 1947'de Orman Kanunu çıktığında dedem ormanlarını devlete liste halinde sunar. Zaten bıkmıştır da. Meclis'te ikide bir dedemin ismi zikredilerek orman ağaları eleştirilmektedir. Kaldı ki, dedem artık İstanbul'a yerleşmiştir. 
     Hurşit Bey Kovanağzı'nın tapusunda tarla yazdığından devlete ibraz etmez. Fakat zamanla Orman İşletmeleri burayı kamulaştırır. Mesnedi de ormanla olan sınırıdır. Gerçi aile, sınır gösterilen yerle aramızda yol olduğunu savunsa da, dava tam elli yılı aşkın sürer. Bu arada arazinin bir kısmına askeri dinlenme tesisi yapılır. Tabii devletle dava sürdüğünden kimse malına sahip çıkamaz. 
     Daha sonra mafya bölgede durumu fark eder. Muhtar senediyle araziyi parsel parsel satarak gelir elde eder. Şimdi üzerinde düzinelerle çok katlı apartmanlar olan bu arazinin mülkiyeti Orman İdaresi'nde Açıkçası ailenin en genci olarak bir ara öyle sinirlendik ki, İl Bayındırlık Müdürlüğü'ne müracaat edip, kaçak binaları tespit ettirdik. Raporda otuz civarında bina vardı. Bu rapora istinaden mahkemeye bir şahsi mektup yolladık. Avukat olan amca - oğullarımdan biri bunun hiçbir anlamı olmadığını ikaz ettiyse de dinlemedik, yazdık "arazinin üzerine 8 tane 3 katlı meşe ağacı, 13 tane 4 katlı kestane ağacı, 4 tane 3 katlı akçaağaç bulunmaktadır" gibi bir mektup yazdık. Raporu da iliştirdik. Tabii orman falan yoktu. 
     En son temyiz müracaatı da geçen yıl reddedildi. Bedeli ödenmeden orman olduğu için elimizden alındı. Şimdi Başbakan Erdoğan bunu muhtar senediyle satın alanlara dağıtacak. Mülkiyet sorunu olmayan, tapusunda Hurşit Bey'e kayıtlı olan bu arazi şimdi işgalcilere ve mafyadan satın alanlara küçük bedellerle verilecek Kahrolmaz mısınız 
     Bu arada Boşnaklardan Hurşit Bey'e mallarını satmayan, komşunun arazisinin üzerinde de şimdi yüzlerce yazlık daire var. Ancak bir farkla. Bizimki orman olduğundan daireler sahibinin değil, işgalcilerin. Diğeri ise, sahibinde veya onun sattıklarında. Ve hepsi de imarlı, iskanlı. Erdoğan da onlara tapu verecek. Kısacası, traji - komik bir hikaye 
     
     

</TEXT>
</DOC>
