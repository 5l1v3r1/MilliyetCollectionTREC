<DOC>
<DOCNO> 170185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sondun16.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Endonezya'da kız öğrencilere "dar elbise" yasağı.. 
</HEADLINE>
<TEXT>

     Endonezya'daki bazı İslami yükseköğretim kurumları, dar ve hatları belli eden elbise giyen kız öğrencilerin okula girmesini yasakladı. 
     Ülkenin ikinci büyük kenti Surabaya'daki İslami Araştırmalar Devlet Enstitüsü Rektör Yardımcısı Hamid Syarif, ''Kapılarda görevliler olacak ve uygun elbise giymemiş öğrenciler kampuslara giremeyecek'' dedi. 
     Syarif, kuralların erkek öğrenciler için geçerli olmadığını, onların ise tişört ve yırtık kot giymemeye teşvik edildiğini belirtti. 
     Jakarta Devlet İslami Üniversitesi ise ''öğrencilerin geleneksel ve modern giyim tarzlarını birbirine karıştırmamalarını istediği için yasak getirdiğini'' bildirdi. 
     Üniversitenin öğrenci işleri müdürü ''Bir öğrenci jilbab başörtüsü ile birlikte vücut hatlarını gösteren elbiseler giyiyorsa, bu olması gereken giyim tarzı değildir'' dedi. 
     Öğrenci işleri müdürü, erkek öğrencilerin kot giymesine izin verildiğini, ama omuzlarını geçen saç uzatmalarının yasak olduğunu da belirtti. 
     
</TEXT>
</DOC>
