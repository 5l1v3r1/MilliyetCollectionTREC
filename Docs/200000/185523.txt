<DOC>
<DOCNO> 185523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sondun25.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Türkiye'yi AB için 2004 sonuna kadar hazırlıyoruz" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'yi AB için 2004 sonuna hazırladıklarını söyledi. 
     İtalya'nın başkenti Roma'daki Türk Büyükelçiliği'nde gazetecilerin sorularını yanıtlayan Gül, ''Türkiye'yi AB için 2004 sonuna hazırlıyoruz. Tek kriter Kopenhag siyasi kriterleridir. Meclisten kanunları geçirdik. Bunları uygulamaya geçirdiğimiz zaman bunu tüm Avrupa da görecektir. Reformları Türk halkı hak ettiği için yapıyoruz'' dedi. 
     İtalya ile ilişkilere de değinen Gül, ''İtalyan yönetiminin Türkiye'ye yakın ilgisi var. AB sürecinde dönem başkanı İtalya, Avrupa'da en iyi ilişki içinde olduğumuz ülkelerden biridir. Bunun altında ekonomik ilişkilerin çok iyi seviyede olmasının etkisi var'' dedi. 
     Belçika'daki temasları sırasında, Yargıtay'ın DEHAP'a ilişkin kararının gündeme gelip gelmediğinin sorulması üzerine, Gül şunları söyledi 
     ''Avrupa Birliği'nin genişlemesinden sorumlu komisyon üyesi Günter Verheugen bana bu konuyu sordu, 'ne olabilir' dedi. Ben de kendisine gayet açık bir dille ifade ettim. Seçimleri ilgilendiren bir sonucu olacağına hiç ihtimal vermiyorum, bu durum AB sürecini de ektilemeyecektir. Ayrıca eğer bir mecburiyet olursa Türkiye'de hiçbir siyasi istikrarsızlık olmayacak, zira kamuoyunun hükümetimize desteği giderek artmaktadır. Herhangi bir seçim söz konusu olursa hiçbir aksama olmadan her şey devam edecektir.'' 
     
</TEXT>
</DOC>
