<DOC>
<DOCNO> 184517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sondun04.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ile Powell, ''PPK'ya karşı asker'' pazarlığı mı yaptı 
</HEADLINE>
<TEXT>

     Dışişleri Bakanı Abdullah Gül, ABD Dışişleri Bakanı Colin Powell ile bugün Waldorf Astoria Oteli'nde yarım saat süren bir görüşme yaptı. 
     Gül, çıkışta ''görüşmenin çok iyi geçtiğini, tüm konuları gözden geçirdiklerini ve genel bir değerlendirme yaptıklarını'' söyledi. 
     Gazetecilere bilgi veren diplomatik kaynaklar ise ''ABD'nin asker gönderme konusundaki beklentilerinin devam ettiğini'' belirttiler ve ''Türkiye bunu yapabilirse memnun olacaklarını ifade ettiler'' şeklinde konuştular. 
     Aynı kaynaklar, Bakan Gül'un Powell'a, ''Hükümet'in asker gönderme konusundaki değerlendirmesinin devam ettiğini bildirdiğini'' de kaydettiler. 
     
     PKK'YA KARŞI ASKER PAZARLIĞI MI 

     Bu arada kimliğinin saklı kalmasını isteyen bazı diplomatik kaynaklar, ''Türkiye'nin asker göndermeyi, ABD'nin PKK ile etkili mücadele koşuluna bağlayıp bağlamadığı'' yolundaki sorulara ''bu geçerli bir argüman olabilir'' karşılığını verdiler. 
     Bir diplomatik kaynak, BM Güvenlik Konseyinde ABD ile Fransa arasındaki görüş ayrılıkları konusunda ise şöyle konuştu 
     ''ABD Irak'ta asayişin sağlanması ve ülkenin imarı konusunda diğer ülkelerden yardım istiyor. Buna karşılık başını Fransa'nın çektiği ülkeler, Güvenlik sende kalsın, ancak imar ve rehabilitasyon işlerini BM'ye devret görüşünü ileri sürüyorlar. ABD ise imar konusunu BM'ye bırakmak istemiyor. Bu konuda bir uzlaşı söz konusu değil, çünkü imar meselesini ya devredeceksiniz, ya etmeyeceksiniz. ABD devretmek istemiyor. Bu nedenle Konsey'den çıkacak tasarı herkesi tatmin edemeyebilir.'' Güvenlik Konseyi'nden Irak'a uluslararası güç yerleştirilmesi konusunda bir karar çıkıp çıkmaması, Türkiye tarafından da yakından izleniyor. 
     
     KREDİ İÇİN TEŞEKKÜR 

     Bu arada Dışişleri Bakanı Gül'ün, 8.5 milyar dolarlık kredinin çıkması için büyük çaba harcayan Powell'a, gayret ve katkılarından dolayı teşekkürlerini bildirdiği belirtildi. 
     ''Gayet yapıcı ve olumlu'' olarak nitelendirilen görüşmede, Kıbrıs ve Kafkasya gibi bölgesel sorunlar ile PKK terörünün de gündeme geldiği öğrenildi. Diplomatik kaynaklar, ''ABD'nin PKK konusunda gerekeni yapacaklarını söylediklerini'' kaydettiler. 
     Bu çerçevede, gelecek ay üst düzey bir ABD heyetinin, görüşmelerde bulunmak üzere Türkiye'ye geleceği belirtildi. 
     
     GÜL, PAPANDREU VE JACK STRAW İLE DE GÖRÜŞECEK 

     Dışişleri Bakanı Abdullah Gül, bugün ayrıca Yunanistan ve İngiltere Dışişleri Bakanlari Yorgo Papandreu ve Jack Straw ile de görüşecek. 
     Dış Politika Derneği'nin Hilton Oteli'nde düzenlediği toplantıya katılarak bir konuşma yapacak olan Gül, ayrıca kara mayınlarının üretim, taşınma ve kullanılmasını yasaklayan sözleşmenin onay belgelerini, Yunanlı meslektaşıyla birlikte Kanada Dışişleri Bakanı'na törenle teslim edecek. 
     Bakan Gül'ün, bugün Ermenistan Dışişleri Bakanı Vartan Oskanyan ile de görüşmesi bekleniyor. 

     
</TEXT>
</DOC>
