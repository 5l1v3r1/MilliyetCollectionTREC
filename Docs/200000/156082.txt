<DOC>
<DOCNO> 156082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/spor/spo02.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
TRAPATTONI SÜRPRİZİ 
</HEADLINE>
<TEXT>

Başkan Aziz Yıldırım bugün Viyana'da masaya oturacağı Daum dışında, İtalya Milli Takımı'nın patronuyla da temasa geçti. Alman hoca olmazsa, ünlü teknik adamla pazarlık yapılacak 
     

     Kolları sıvadı 
     FENERBAHÇE Başkanı Aziz Yıldırım, teknik direktör arayışına noktayı koymak için kolları sıvadı. Yıldırım, hoca konusunda araştırma görevi verdiği yönetici Hakan Bilal Kutlualp ile birlikte dün Viyana'ya gitti. Austria Wien Teknik Direktörü Daum ile bugün son pazarlıkları yapması beklenen Başkan Yıldırım'ın, sürpriz bir operasyonla İtalya Milli Takımı'nın çalıştırıcısı Trapattoni ile de görüştüğü öğrenildi. 
     
     "Sözleşmesi var" 
     AUSTRİA Wien'i lig şampiyonu yapan Daum'la yapılacak görüşmeler öncesi Avusturya kulübünden, "2005'e kadar sözleşmesi var" açıklaması yapıldı. Kulüp menajeri Peter Svetits, ülke basınına verdiği demeçte, "Hocamızı başka bir kulübe vermeyi düşünmüyoruz" dedi. Ayrıca Alman basını da, Daum'un Schalke 04'ün başına geçeceğini ileri sürdü. Tüm bu gelişmelere karşın Yıldırım'ın, Daum konusunda kararlı olduğu belirtildi. 
     
     Telefonla görüştü 
     AZİZ Yıldırım'ın, Trapattoni bombası ise dün patladı. Başkan'ın geçtiğimiz hafta içinde ünlü teknik adamla bir telefon görüşmesi yaptığı ve olumlu sinyaller aldığı öğrenildi. Trapattoni'nin 2004 yılına kadar sözleşmesi bulunduğu ancak Fenerbahçe'nin cazip teklifine yeşil ışık yaktığı öğrenildi. Yıldırım'ın kariyerinde bir çok başarıya imza atan İtalyan hoca ile de biraraya gelmesi bekleniyor. 
     
Giovanni Trapattoni kimdir      Doğum Tarihi 1939 
     Doğum Yeri İtalya 
     2000 yılında İtalya Milli Takımı'nın başına geçti. Avrupa Şampiyonası'nın sonuna kadar kontratı bulunuyor. Daha önce Bayern Münih, Fiorentina, Juventus, Inter, Cagliari ve Milan takımlarını çalıştırdı. 
     
     İbrahim tamam 
     SARI-Lacivertli yönetimin Trabzonsporlu Aurelio'dan sonra Gaziantepspor'un genç yıldızı İbrahim Toroman ile de anlaştığı ileri sürüldü. Fenerbahçe taraftarının karşı çıkmasına rağmen transfer komitesinin Hakan Şükür konusunda da çalışmalarını devam ettirdiği ve ciddi yol alındığı belirtildi. 
     
Rebrov'a garanti      FENERBAHÇE'YE büyük umutlarla transfer edilmesine rağmen henüz beklenen patlamayı yapamayan Sergei Rebrov'a Başkan Aziz Yıldırım güvence verdi. Ukraynalı oyuncu, cumartesi günü biraraya geldiği Yıldırım'a "Benim hiçbir sıkıntım yok. Buradan memnunum. Para konusunda da FIFA ile herhangi bir temasım olmadı. Maddi konularda tüm arkadaşlara aynı düzeyde yaklaşıldığını biliyorum" dedi. 
     AZİZ Yıldırım da, Rebrov'a "Biz de senin kalmanı istiyoruz. Para meselesini kafana takma. Fenerbahçe'de herkes hakkını almıştır. Sen de alacaksın. Hiçbir problem olmaz. Yeni sezon için iyi bir takım yapmayı hedefliyoruz. Bu kadroda senin de faydalı olacağına inanıyorum" diye konuştu. Ukraynalı yıldız ise "İstenilen başarıyı gösteremediğimi biliyorum. Ancak bunu seneye telafi edeceğim" yanıtını verdi. 
     
Yıldırım'a yeni öneri      BAŞKAN Aziz Yıldırım, eski futbolcular ile dün bir yemek daha yedi. Yıldırım'a toplantıda "Teknik Direktör diploması bulunan kişilerden oluşan beş kişilik bir transfer komitesi kuralım. Bunlar profesyonelce çalışsın, sözleşme yapsın. Kulüpten maaş alsınlar. Futbolcu izleyip rapor versinler" önerisi getirildi. Başkanın teklifi sıcak baktığı öğrenildi. Bu arada Monaco'da oynayan forvet oyuncusu Nonda'nın da takip edilmesi kararlaştırıldı. 
     
     

</TEXT>
</DOC>
