<DOC>
<DOCNO> 154537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/spor/yozer.html </URL>
<DATE> 2003/05/05/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
İmparator farkı 
</HEADLINE>
<TEXT>

     Sahaya orta alanda Baliç ve Revivo gibi hücuma dönük oyuncularla ve farklı savunma kurgusuyla çıkan Galatasaray, bu yapısına rağmen hiç riske girmedi. Bu makinenin tek işlemeyen tarafı Revivo'ydu. Eğer o da Baliç gibi ilk yarıda oyuna katkı sağlayabilseydi, maç bu dakikalarda kopardı. Terim, bu zayıf halkaya uyandı ve Ayhan ile yerinde bir değişiklik yaptı. 
     Orta alanda istediği hiçbir topu yapamayan ve sadece Aurelio'nun ayağına bakan Trabzonspor'da Fatih ve Gökdeniz gibi etkili oyuncular da 40. dakikadan sonra pes ettiler. Trabzonspor'un oyun boyunca geliştirdiği tek bir net pozisyon bile yok. Ve ne gariptir ki, her zaman bu takımdan dışlanan ve sadece sakat ve cezalılar olduğu zaman oyuna alınan Mehmet Polat ve Vedat, belki de maçın yıldızlarıydı. Bir de Bülent'in kontrollü oyunu buna eklenince Trabzonspor'un hücumda yapacak hiçbir şeyi yoktu. Volkan'ın özellikle ikinci yarıda pas yüzdesini yükseltmesi ve rakibi daha önde kabul etmesi, Galatasaray'ın hücum gücünü biraz daha artırdı. Tabii ki Ergün'ün ofansif katkısı, Arif ve Ümit Karan'ın rakip savunmanın arka bölgesini çapraz koşularla eleğe çevirmesi, ikinci yarıdaki golü kaçınılmaz yaptı. Sadece bu golün hangi dakikada geleceği belli değildi. 
     Fatih hoca, ilk yarıda anlaşılmaz bir öfke içindeydi. Yan hakemden, orta hakeme, gözlemciden tribüne herkesle didişti. Oyunun elektriğini tek başına yükseltti ve hakemlerin de üstüne kabus gibi çöktü. Ve hatta etki altına aldı bile diyebiliriz. Ancak bu hareketler hocaya hiç yakışmıyor. Orta hakem ve 4. hakem hocayı sürekli izlemelerine rağmen hiçbir şey yapmamaları da dikkat çekici. Acaba o role bir başka hoca soyunsa neler yaparlardı. Herhalde bu da İmparator farkı 
     Belli ki Galatasaray bu işin peşini bırakmayacak. Ama yine belli ki Adana maçını çok arayacak. 
     

</TEXT>
</DOC>
