<DOC>
<DOCNO> 188687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/siyaset/siy02.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyuşamazsak yollarımız ayrılır 
</HEADLINE>
<TEXT>

   Kemal Derviş, "Parti örgütüne yönelik eleştirilerim aleyhime olabilir, olsun. Parti için değil, halk için siyaset yapıyoruz" dedi 
      EZELHAN ÜSTÜNKAYA ANKARA 

   
   CHP Milletvekili Kemal Derviş, siyaset anlayışı uyuşmadığı takdirde CHP ile yollarını ayırabileceğini söyledi. Derviş, "komplo teorileri" için de, "Bunları görünce 'bir ordu kadar güçlüymüşüm' diyorum" dedi. 23 - 24 Ekim'de yapılacak kurultay öncesi gündemdeki konularla ilgili değerlendirmelerde bulunan Derviş'in sözleri özetle şöyle 
   HALK İÇİN SİYASET Parti örgütüne yönelik eleştirilerim aleyhime olabilir, olsun. Parti örgütü önemli ama örgüt için değil, halk için siyaset yapıyoruz. Örgütle siyaset anlayışımız uyuşmadığı takdirde CHP'yle yolumuz ayrılır. 
   TÜRBAN Halka güvenmeliyiz. Demokrasi 20 yıl öncesine göre, bugün daha az tehdit altında. Bilkent'te ders verirken türbanlı bir öğrenciyle mini etekli öğrenci iyi anlaşıyordu. Merak edip sordum, "En iyi arkadaşım" dedi. 
   KOMPLO TEORİLERİ CHP tabanının beni ABD'nin adamı olarak düşündüğüne inanmıyorum. Ben hep CHP'liydim. Bir sürü komplo teorisi üretiliyor. "Bunların hepsini ben mi yapmışım" diye düşünüyorum. "Tek başıma bir ordu kadar güçlüymüşüm" diye gülüyorum. 
   PARTİ MECLİSİ'NE ADAYLIK Parti Meclisi için Deniz Baykal'la konuşuyoruz. Sürekli görüş alışverişindeyiz. Adaylık olabilir, yöntemini konuşmadık. Ben her şeye o sabah karar veririm. 
   CEM'LE KONUŞUYORUZ İsmail Cem iyi bir siyasetçi. Keşke o dönem CHP'ye gelseydi. Aramız kötü değil. Toplantılarda karşılaşıyoruz, sohbet ediyoruz. 
   SOLDA BİRLİK H l inancımı koruyorum. CHP'yi dışlayan solda birlik çabası sonuç vermez. Ecevit, 1970'lerde solda büyük patlama yaşattı. Çünkü solculuğu halka indirdi. Halk solculuğu başlattı. 
   8.5 MİLYAR DOLAR Bu kredi anlaşmasını ben imzalamazdım. ABD ile bu tür bir ikili anlaşmayı tercih etmezdim. Tercihim, IMF ve Dünya Bankası'yla anlaşmadan yana. 
   EKONOMİK PROGRAM AKP ekonomiyi iyi yönetiyor değil, ekonomik programı iyi yürütüyor. Başbakan, uzmanlarının görüşünü iyi izliyor. 
   KÜRTÇE YAYIN - EĞİTİM Tek kalıp, tek renk olmaz. Çeşitlilik, zenginlik güçtür, bölme nedeni değil. Tüm yasal düzenlemeler yapıldı, ama fiili gelişme yok. Demokrasi ve özgürlüklerden korkmamamız lazım. Esas sorun kafamızdaki sınırlar. 
   
   CHP'de Erol Tuncer aday    CHP Parti Meclisi üyesi Erol Tuncer, 23 - 24 Ekim'de yapılacak kurultayda CHP Genel Başkanlığı'na aday olacağını bugün açıklayacağını bildirdi. Türkiye'nin önemli iç ve dış sorunlarla karşı karşıya olduğunu anımsatan Tuncer, "İktidarın cumhuriyetin temel değerleriyle tartışması var. Sayısal çoğunluğuna güvenerek getirdiği her kanunu geçiriyor. Topluma çözüm sunacak parti CHP. Sorumluluk CHP'ye düşüyor. Oysa CHP hakkında kamuoyunda olumsuz görüşler yaygınlaşıyor" dedi. 
   Muhalefette olduğu halde CHP'nin oyunun düştüğünü kaydeden Tuncer, "Önümüzde yerel yönetim sınavı var ama partinin örgütlenme, üyelik, işleyiş, yönetim sorunu var. Partiye omuz vermek üzere aday oldum. Olmamasını tercih ederdim" diye konuştu. 
   Anadolu Hareketi adı altında birleşen partililer de eski İstanbul İl Başkanı Cemal Özdemir'in adaylığını tartışıyor. Özdemir, adaylığı düşündüğünü söyledi. 
   
   
</TEXT>
</DOC>
