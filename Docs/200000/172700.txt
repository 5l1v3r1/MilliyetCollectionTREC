<DOC>
<DOCNO> 172700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/spor/ytan.html </URL>
<DATE> 2003/07/31/ </DATE>
<TIME>  </TIME>
<AUTHOR> Mehmet TAN  </AUTHOR>
<HEADLINE>
Sebat, ağabeylerine kafa tuttu 
</HEADLINE>
<TEXT>

   
   Karadeniz'in dört takımı büyük mücadelenin başlamasına bir hafta kala son kez tartıya çıktılar. 
   Defans kurgusunda ciddi sıkıntıları olan Rizespor, çok koşan ve savaşan bir takım kurmuş. Samsunspor, çok top kullanarak, tecrübesini ve teknik kapasitesini devreye sokarak Rizespor'u yendi ve finalist oldu. 
   Trabzonspor ve Trabzonspor'un temel direkleri Gökdeniz, Erdinç, Hüseyin, Mehmet Yılmaz ve Ali Şen, bildiğiniz gibi... Avusturya'dan bu yana değişen fazla birşey yok. Ancak, Fatih sakat, Trabzonspor'un yarısı yok olmuş. Makorelli ve Lee de ayrılınca, diğer yarının yüzde yirmisi. 
   Trabzonspor'un düzeni 4 - 3 - 1 - 2. 
   Savunmanın merkezindeki iki isim Erdinç ve Recep dikkatli görünmlerine karşın, derin toplarda yetersiz kaldılar. Gökdeniz, Hüseyin ve Ali Şen'den orta üçlünün en çalışkanı ve de verimlisi Hüseyin'di. Bir hafta önce dünya evine giren Gökdeniz'in mazereti vardı... Ali Şen, çok şey yapmak isteğinin altında ezildi kaldı. 
   Trabzonspor'un "playmaker" ı Van De Paar, güçsüz ve temposuz. Hepsinden önemlisi tembel. Yattara, savruk, dağınık ve yetersiz. Son yarım saatteki görev alanında Yattara, daha üretken gözüktü. Tribünlerden bol aklış aldı. Trabzonspor gibi bir takım yabancı oyuncu hakkını bu oyunculardan yana kullanmamalıydı. Bu iki oyuncunun futbol kalitesi, Fatih'in sakat sağ ayağı ya da Gökdeniz'in boyu kadar etmez. 
   Akçaabat Sebatspor, taş gibi bir takım olmuş. Trabzonspor'a oyun organize edecek alan ve zaman bırakmadılar. Çoğunluğunu dün Trabzonspor'un formasını giyen oyuncuların oluşturduğu Sebatspor, rakibine kafa tuttu ve hatta hatta daha iyi oynadı. 
   Trabzonspor'un acilen yeni oyunculara ihtiyacı var. 
   
   
</TEXT>
</DOC>
