<DOC>
<DOCNO> 178934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/soneko06.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Irak için yabancı yatırımcı arıyor... 
</HEADLINE>
<TEXT>

     ABD'nin Irak'a yatırım yapacak yabancı yatırımcılar aradığı öğrenildi. 
     New York Times gazetesinin haberine göre, ABD Başkanı George Bush yönetimi, Saddam Hüseyin döneminde yabancı sermayeye hasret kalan Irak'taki sanayi sektörlerine yeni bir hayatiyet kazandırmak istiyor. Ancak demiryolları, petrol ve doğal kaynaklar, elektrik-su-kanalizasyon gibi hizmetler stratejik önemleri nedeniyle yatırım alanı dışında tutuldu. 
     Hazırlanan öneri paketi, yabancı yatırımcıların elde edecekleri kazançları ülke dışına çıkarmalarına da olanak veriyor. 
     
     ''HAKSIZ REKABET YARATIR'' 
     Iraklılar ise ''yeni uygulamanın, özellikle Arap ülkelerindeki zengin perakendecileri Irak'a çekeceğini, bu durumun ise kredi olanağı bulunmayan Iraklı esnaf açısından haksız rekabet yaratacağını'' savunuyorlar. 
     Bu konuda konuşan Irak Yönetim Konseyi üyesi Ahmet Çelebi, ''Iraklıların kültürü, ülkenin yabancılar tarafından ele geçirileceği kaygısı üzerine bina edilmiştir'' dedi. 
     Buna karşılık Amerikalılar ''Irak'ın yeniden inşaası ve ekonominin demokratikleştirilmesi açısından uygulamanın zorunlu olduğunu'' öne sürüyorlar. Yeni proje içerisinde yer alan sektörler arasında tarım, imalat ve hizmet sektörü de bulunuyor. 
     
     KOALİSYON REDDEDEBİLECEK 
     ABD'nin Irak'taki yöneticisi Paul Bremer tarafından yayınlanan muhtırada ise ''yabancı yatırımların yeni iş sahaları açacağı, ücret artışı sağlayacağı ve ülkeye modern teknolojinin girmesine katkıda bulunacağı'' kaydedildi. 
     Buna karşılık işgal makamları veya Iraklı yetkililerden oluşacak bir heyet, 40 milyon doları aşan yatırımları inceleyerek kabul veya reddetme yetkisine sahip bulunuyor. 
     Ret gerekçeleri arasında ''yatırımın ulusal güvenliği tehdit etmesi veya yatırımcının kötü bir şöhrete sahip olması'' da yer alıyor. 
     
</TEXT>
</DOC>
