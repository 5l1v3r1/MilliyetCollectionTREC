<DOC>
<DOCNO> 171092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/yasam/yas05.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Pedala yetişemeyen pilot 
</HEADLINE>
<TEXT>

   Ayakları pedala yetişmediği için iniş-kalkış yapamayan 9 yaşındaki pilot Işılay Davaz, THK uçağıyla etkileyici bir gösteri uçuşu yaptı 
      TURAÇ TOP-VEYSEL EROL İzmir DHA 
   
   Amerika'da yaşayan, 'dünyanın en küçük pilotu' Işılay Davaz, Selçuk'ta THK'ya ait CESSNA tipi uçakla gösteri uçuşu yaptı. Türkiye'nin ilk kadın pilotu Sabiha Gökçen tarafından, "Atatürk'ün torunu" ilan edilen küçük pilot, 2 bin 500 feet'te düz ve manevralı uçuş yaptı. 
   Amerika'da kasaplık yapan Eyüp Davaz ve Gülten Davaz'ın kızı olan 9 yaşındaki Işılay, dün gösteri uçuşu yapmak için Selçuk Efes Havaalanı'na geldi. Türk Yıldızları'nın pilot kıyafetini giyen Davaz, hocası THK pilotu Hikmet Yıldız'la birlikte saat 11.30'da havalandı. Davaz, Selçuk ve Kuşadası üzerinde 20 dakika uçtuktan sonra geri döndü. Yıldız, ayakları pedala yetişmediği için Davaz'ın iniş ve kalkışlarda uçağı kullanmadığını belirtti. Davaz, doktorunun uyarısı üzerine üç bin metre yükseklikten yapacağı paraşüt atlayışını ise iptal etti. 
   
   
</TEXT>
</DOC>
