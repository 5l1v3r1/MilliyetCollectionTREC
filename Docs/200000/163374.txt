<DOC>
<DOCNO> 163374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/guncel/gun02.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte kredi kartıyla 1 trilyon dolandırdılar 
</HEADLINE>
<TEXT>

Ankara Emniyet Müdürlüğü ekipleri, sahte kredi kartları ile çeşitli banka ve hesaplardan yaklaşık 1 trilyon lira çalan çeteyi çökertti... 
     ANKARA Milliyet 

     Mersin ve Bursa'da toplam 67 bilgisayarı çalıp satarak elde ettikleri paralarla sahte kredi kartı kopyalamada kullanılan cihaz alan çetenin 16 üyesi yakalandı. 
     Ankara Emniyet Müdürlüğü Kaçakçılık ve Organize Suçlar Şube Müdürlüğü Mali Büro Amirliği ekipleri, sahte kredi kartı hazırlayarak para çeken bir çete bulunduğunu belirledi. Kredi kartı kopyalamada kullanılan cihazı temin edebilmek için Mersin ve Bursa'da toplam 67 adet bilgisayarı çalan çete üyeleri, çaldıkları bilgisayarları satarak yerine sahte kredi kartı kopyalamada kullanılan bir cihaz aldılar. 
     Anlaşmalı oldukları işyerlerine cihazı yerleştirerek, kredi kartlarının manyetiklerini kopyalayan dolandırıcılar, kopyalarla çok sayıda sahte kredi kartı düzenlediler. 
     
     36 sahte kart ele geçti 
     Zanlıların, başta Ankara olmak üzere çeşitli illerde sahte kartları kullanarak bankalardan ve hesap sahiplerinden yaklaşık 1 trilyon lira çektileri belirlendi. Denizli ve Ankara'daki operasyonlar sonucu yakalanan çete üyelerinin üzerlerinde ve evlerinde yapılan aramalarda bir adet kredi kartı kopyalamada kullanılan cihaz, bir adet slip çekme makinesi, bir adet bilgisayar, çok sayıda slip çıktısı, 36 adet sahte kredi kartı ile sahte kimlikler ele geçirildi. Yakalanan 16 kişi Ankara Adliyesi'ne sevk edildi. 
     
     

</TEXT>
</DOC>
