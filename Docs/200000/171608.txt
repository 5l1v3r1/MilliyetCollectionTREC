<DOC>
<DOCNO> 171608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/soneko14.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzay standartlarında ekmek nasıl üretilir.. 
</HEADLINE>
<TEXT>

     ISO 9001 kalite belgeli Antalya Ekmek Fabrikası, Amerikan Uzay Merkezi'nin NASA astronotlar için steril ortamda yiyecek temininde uyguladığı kriterlerde ekmek üretmeye başladı. 
     Antalya Ekmek Fabrikası İşletme Müdürü Ercan Aydın, müşterilerinin hijyenik şartlarda üretilmiş kaliteli ekmek yemelerini istediklerini belirterek, bu nedenle üretimlerini steril şartlarda gerçekleştirdiklerini söyledi. 
     Antalya'daki otel, motel ve tatil köylerinin ekmeklerinin büyük bölümünün Antalya Ekmek Fabrikası'ndan karşılandığını anlatan Aydın, bir buçuk yıllık bir çalışmadan sonra Türk Standardları Enstitüsü'nden ISO 9001 kalite belgesi aldıklarını kaydetti. Şimdi de, dünyada birçok kuruluşun ve NASA'nın da astronotlara steril yiyecek temin etmede kullandığı kriterleri aşamalı olarak uygulamaya başladıklarına dikkati çeken Aydın, ''müşterilerimizin hijyenik şartlarda üretilmiş kaliteli ekmek yemesini istiyoruz'' dedi. 
     HACCP kriterleri olarak belirlenen ve şu anda tüm dünya ülkelerinin kullandığı sistemin, Türkiye'de daha yeni yaygınlaşmaya başladığını belirten Aydın, bu sistemin bilimsel çalışmalara dayandığını söyledi. Aydın, ''Tehlike analizi ve kritik kontrol noktaları anlamına gelen HACCP'de amaç, üretilen gıdaları kimyasal, mikrobiyal tehlikelerden koruyarak gıda emniyetini sağlamak'' diye konuştu. 
     
     UCUZ EKMEK ÜRETECEK KADAR LÜKSE SAHİP DEĞİLİZ 
     Sağlıksız ortamlarda ekmek üreten fırın sayısının fazla olduğuna dikkati çeken Ercan Aydın, şunları söyledi 
     ''Önemli olan insanların tüketimine sağlıklı ürünler sunmaktır. Ucuz ekmek satabilmek için eksik malzeme kullanılmasına karşıyız ve ucuz ekmek üretecek kadar lükse sahip değiliz. Hijyene çok önem veriyoruz.'' Turizm girdisini artırmanın en iyi yolunun kaliteli hizmet vermek olduğunu da vurgulayan Aydın, ürettikleri ekmeklerin el değmeden hazırlandığını ifade etti. Günde 55 bin ekmek ürettiklerine dikkati çeken Aydın, bunun 17 binini otel, motel ve tatil köylerine verdiklerini anlattı. 
     
</TEXT>
</DOC>
