<DOC>
<DOCNO> 169343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sonspo16.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve İbrahim Kutluay resmen Ülker'de... 
</HEADLINE>
<TEXT>

     Ülkerspor Kulübü, milli basketbolcu İbrahim Kutluay ile 4 yıllık resmi sözleşme imzaladı. 
     Geçen sezon Yunanistan'ın Panathinaikos Kulübü'nde forma giyen milli sporcu, Ataköy Crowne Plaza Oteli'nde düzenlenen ve Ülkerspor Kulübü Başkanı Orhan Özokur ile Ülkerspor Genel Müdürü Lütfi Arıboğan'ın da hazır bulunduğu törende, kendisini 4 yıllığına turuncu-yeşilli renklere bağlayan sözleşmeye imza attı. 
     Bu transferde İbrahim Kutluay'a, Ülker'in reklam kampanyalarında da yer alması şartıyla, 4 yıllığına 4 milyon 700 bin dolar transfer ücreti verileceği açıklandı. 
     İbrahim, imza töreni sonrası yaptığı açıklamada, 3 yıllık aradan sonra Ülkerspor ile Türkiye Ligi'ne yeniden dönmekten dolayı mutlu olduğunu belirterek, ''Türkiye'de ve Avrupa'da önemli başarılara imza atacağız. Takım arkadaşlarımla birlikte Ülkerspor'u zaferlere taşıyacağımıza inanıyorum'' diye konuştu. 
     Ülkerspor Kulübü Başkanı Orhan Özokur ise, Ülkerspor kadar Türk basketbolunun da İbrahim'e ihtiyacı olduğunu ifade ederek, ''İnanıyorum ki İbrahim'in katılımıyla Ülkerspor olarak daha ilerilere gideceğiz ve ülkemizi daha yukarılarda temsil edeceğiz. İbrahim'in tercihinin yeni kuşaklar için önemli bir mesaj olduğu kanaatindeyim'' dedi. 
     İbrahim daha sonra, kendisi için hazırlanan 10 numaralı Ülkerspor formasıyla basın mensuplarına poz verirken, milli basketbolcuyu ilk kutlayanlardan biri de, takım kaptanı Harun Erdenay oldu. İmza törenini basın mensuplarının bulunduğu bölümden izleyen Harun, yaptığı açıklamada ''İbrahim'in gelmesi büyük şans. Uzun yıllar Ülkerspor'a başarıyla hizmet edecektir'' şeklinde konuştu. 
     
</TEXT>
</DOC>
