<DOC>
<DOCNO> 167247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sondun04.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ''Askerler herşeyi engelliyor gibi göstermek haksızlık..'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, 7. Uyum Paketi'nin Meclis tatile girmeden önce çıkartılacağını bildirdi. 
     Londra'daki temaslarını tamamladıktan sonra Türkiye'nin Londra Büyükelçiliği'nde onuruna verilen akşam yemeğine katılan Gül, burada gazetecilerin sorularını yanıtladı. 
     Gazetecilerin 7. Uyum Paketi ile ilgili soruları üzerine ''bunun geniş bir paket olduğunu'' belirten Gül, ''Bırakınız AB'yi bir tarafa, paketi görünce önce bizim inanmamız ve tatmin olmamız lazım. Bunları gerçekleştirdikten sara adamların kapısını çalmalıyız'' dedi. 
     Abdullah Gül, bir gazetecinin ''bütün değişikliklerin tek paket halinde mi çıkartılacağı'' yolundaki sorusu üzerine, Anayasa değişikliği gerektiren konuların ayrı tutulması gerektiğini, bunun için TBMM'de bir işbirliği aranacağını hatırlattı. 
     Bakan Gül, başka bir soru üzerine de bu uyum paketleriyle Türkiye olarak çıkıp ''siyasi kriterleri'' karşılıyor diyebilme noktasına gelmeyi hedeflediklerini belirterek, ''7. paketle bunu yapacağımıza inanıyoruz ve meclis tatile girmeden yapacağız bunları bu paketi çıkaracağız'' dedi. 
     ''Bu demek değil ki ondan sonra hiçbir şey olmayacak''diyen Gül, daha sonra yasal düzenlemelerin süreceğine dikkati çekti. 
     Gül, bir soru üzerine Türkiye'de kimsenin askerlere haksızlık yapmaması gerektiğini kaydetti. Silahlı Kuvvetlerin görüşlerini söylediğini, ancak reformları da desteklediğini vurgulayan Gül, ''Onları her şey engelliyor gibi göstermek haksızlık. Sayın Cumhurbaşkanımız öyle gördü, veto hakkı vardır. O hakkını kullandı'' dedi. 
     Bu arada, bir başka soruyu yanıtlayan Gül, İngiltere Dışişleri Bakanı Jack Straw ile görüşmesi sırasında PKK KADEK konusunun da gündeme geldiğini ve Türkiye'nin bu konudaki tutumunu muhatabına bir kez daha anlattığını ifade etti. 
     Bakan Gül, ''Bizim Kuzey Irak'ta askerimiz var. Ona oradan çıkın diyemezler. Orada öyle terörist bir güç oldukça bunu söyleyemezler. Hassasiyetimizi biliyorlar'' dedi. 
     Öte yandan, diplomatik kaynaklar, Gül-Straw görüşmesinde İran ve Irak konularının da gündeme geldiğini kaydetti. 
     Yakın zamanda bölgeyi ziyaret eden Jack Straw'un buradaki izlenimlerini Gül'e aktardığı, Gül'ün de Irak'ın temel ihtiyaçlarının karşılanması konusunda işbirliğine hazır olduklarını ifade ettiği belirtiliyor. İki bakanın bu konuda bir anlayış birliği içine girdikleri kaydediliyor. 
     Jack Straw'un, İran'ın nükleer kapasitesi konusundaki kaygılara da değindiği ancak iki bakanın bu konuda da ''bu ülkedeki politik sürece dışardan müdahale yapılmasının yanlışlığı'' konusunda görüş birliğine vardıkları bildiriliyor. 
     Diplomatik kaynaklara göre, iki bakan İran'daki sorunların ülkenin kendi iç dinamikleri ile çözülmesinin doğru olacağı konusunda mutabakata vardılar. 

     
</TEXT>
</DOC>
