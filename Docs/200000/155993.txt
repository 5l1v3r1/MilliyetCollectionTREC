<DOC>
<DOCNO> 155993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/soneko16.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ticari Araç sektörü umutlu... 
</HEADLINE>
<TEXT>

     MAN Türkiye'nin Satış ve Satış Sonrası Hizmetlerden Sorumlu Yürütme Kurulu Üyesi Tunç Koman, satışlarda hafif bir kıpırdanma olduğunu belirtirken, ihracat siparişlerine ise yetişmekte güçlük çektiklerini söyledi. 
     Soruları yanıtlayan Koman, MANAŞ'ın bu yılki satış hedefinin otobüs için 1.050 adet, kamyon için ise 900 adet olduğunu açıkladı. 
     Özellikle kamyon pazarındaki satış rakamlarının, kriz nedeniyle ihtiyatlı olarak belirlendiğini kaydeden Koman, bu rakamın 1.100-1200 adede kadar çıkabileceğine işaret etti. 
     
     PAZARIN DURUMU 
     Bu yıl için iç pazarda toplam otobüs satışını 700 adet civarında beklediklerini anlatan Koman, buradan yüzde 20-25 oranında bir pay almayı hedeflediklerini anlattı. 
     Kamyon pazarının ise 13-14 bin civarında oluşmasını beklediklerini kaydeden Tunç Koman, buradaki pazar payı hedeflerinin ise yüzde 10 olduğunu söyledi. 
     Kamyon pazarında geçen yıl küçük bir toparlanma olduğunu, bu yıl da yüzde 30'luk bir genişleme olacağını tahmin ettiklerini söyleyen Koman, pazarın bu iyileşmeye karşılık 2000 yılı seviyesinin yarısında kalacağına işaret etti. 
     
     SATIŞLARDA HAREKETLENME 
     Satışlarda hafif bir kıpırdanma olduğunu vurgulayan Koman, bu hareketin mevsimsel nedenler, Irak savaşının beklentilere uygun olarak kısa sürmesi ve ertelenmiş talepler nedeniyle olabileceğini kaydetti. 
     İhracat siparişlerine ise yetişmekte güçlük çektiklerini açıklayan Koman, bunun krizler sonucu ihtiyatlı planlama yapmalarından da kaynaklandığını söyledi. 
     Koman, bu yıl için 100 milyon dolarlık ihracat, 250 milyon euroluk ciro hedeflediklerini de bildirdi. 
     
     YENİ MODEL, YATIRIM 
     Otobüste kapasite artırımı için 10 milyon euroluk ek yatırıma gittiklerini anlatan Koman, bunun 2004 yılı sonunda devreye girmesiyle şu anda günde 8.5 adet otobüs olan üretimin 12 adede çıkacağını bildirdi. 
     Koman, yaz aylarından itibaren daha önce ihracatta kullanılan yeni model otobüsleri de piyasa sunmaya başlayacaklarını sözlerine ekledi. 
     
     ''2004 İÇİN ÜMİTLİYİZ'' 
     Irak'ın yeniden inşası olursa Türkiye'de taşımacılıkta patlama olabileceğini de kaydeden Koman, 2004 yılının bugünden bakıldığında oldukça ümitli bakılması gereken bir yıl olduğunu ifade etti. 
     Koman, önümüzdeki yıl satışların kamyon pazarında 20 binlere çıkmasını beklediklerini de sözlerine ekledi. 
     
</TEXT>
</DOC>
