<DOC>
<DOCNO> 164089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sondun09.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya açıklarında kaçak taşıyan tekne battı 
</HEADLINE>
<TEXT>

     İtalya'nın güneyindeki Lampedusa Adası'nın 100 mil kadar güneyinde, uluslararası sularda, içinde 150 kadar kaçağın bulunduğu bir teknenin battığı, kaçakların 3 balıkçı teknesi tarafından kurtarıldığı açıklandı. 
     Deniz Kuvvetleri'ne ait gemilerin dün Lampedusa Adası'nın 170 mil açığında tespit ettiği 8 metre uzunluğundaki kaçak taşıyan teknenin dün gece alabora olduğu bildirildi. 
     İtalyan haber ajansları, teknede bulunan yaklaşık 150 kaçak arasında 14 kadın ve 14 çocuğun bulunduğunu, tamamının çevrede bulunan 3 balıkçı teknesi tarafından kurtarılarak Sicilya'ya getirildiklerini bildirdiler. 
     Bu arada, Lampedusa Adası'nın 32 mil güneyinde geçen Pazartesi günü battığı belirtilen, içinde 70 kaçağın bulunduğu sanılan tekneyle ilgili arama ve kurtarma çalışmaları devam ediyor. 
     İtalyan yetkililer, bugüne kadar 7 ceset bulduklarını, geçen süreden dolayı kazadan sağ kurtulma olasılığının azaldığını söylediler. 
     
</TEXT>
</DOC>
