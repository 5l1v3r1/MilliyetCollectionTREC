<DOC>
<DOCNO> 161876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/sontur15.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"İşçi 1.5 milyar maaş alırken, 850 milyona hakim çalıştıramazsınız" 
</HEADLINE>
<TEXT>

     Adalet Bakanı Cemil Çiçek, yargı mensuplarının çalıştığı binalara bakılarak karar verilirse, Türkiye'nin bir hukuk devleti olduğuna inandırmak için bin şahit gerekeceğini söyledi. 
     Çiçek, Konya Bölge İdare, İdare ve Vergi Mahkemeleri'nin hizmet binasının açılışında, Türkiye'nin sorunların çözümünün sürekli ertelenmesinden önemli sıkıntılar doğduğunu ifade etti. 
     Ülkede yaşanan krizler, gelir dağılımında ciddi bozukluklar, çarpık kentleşme, kültür farklılarının yargıya yansıdığını belirten Çiçek, bu nedenle suç oranlarında büyük artışlar olduğunu dile getirdi. 
     ''Davalar 3-5 yıl sürüyor'' diye yargının sorumlu tutulduğunu vurgulayan Çiçek, ''Sanki diğer tarafta işler doğru yürüyor da oradakiler görevlerini tam yapıyor da, yargıyı suçluyorlar'' dedi. 
     Bakan Çiçek, yargı problemlerinin mutlaka çözülmesi gerektiğini AB sürecinde her alanda standartlar yükseltilirken, yargı alanında da en ileri noktaya ulaşılmasının zorunlu olduğunu bildirdi. 
     Yargının, beklenen görevini yerine getirebilmesi için 3 şartın mutlak surette yerine getirilmesi gerektiğini ifade eden Çiçek, şöyle konuştu 
     ''Öncelikle yasamanın faaliyetlerini sürdürmeliyiz. Eğer kanunlar eksikse yeterli değilse ve günün şartlarına uymuyorsa, bunları yeni baştan gözden geçirmeliyiz. Doğru dürüst kanun çıkarılmıyorsa, acele eksik ve kafasına, gözüne vura vura kanun çıkarılıyorsa, yargı mensupları da görevini yapar ve bu kanunları uygular. Yanlış yasadan doğru karar çıkarmak her zaman mümkün olmuyor. Bu durumda biz siyasetçiler, yasalar konusunda üzerimize düşeni yapmalıyız.'' Çiçek, önümüzdeki dönem zarfında ceza ve usul kanunları başta olmak üzere bütün kanunları ve temel yasaları AB standartlarına ve zamanın şartlarına uydurmak için büyük çaba harcanacağını söyleyen Çiçek, ''Hazırlıkların önemli bir kısmını tamamladık. Ceza ve Usul Kanunu TBMM'de. TCK'nın yaklaşık 2 bin maddesi yıl sonuna kadar Parlamentoya sevk edilecek'' dedi. 
     
     YARGIDA KATİP AÇIĞI 
     Yargının işlemesi için gerekli şartlardan ikincisinin nitelikli personel konusu olduğunu belirten Çiçek, personel deyince sadece hakim ve savcının değil, yardımcı çalışanların da anlaşılması gerektiğini kaydetti. 
     Bugün itibariyle bin 580 zabıt katibi açığı bulunduğunu ifade eden Çiçek, şöyle konuştu 
     ''Birçok yerde hakim ve savcımız zabıt katibi bulunmadığı için diğer kurum ve kuruluşlardan destek alıyorlar. Bu, bunu bu noktaya getirenlerin ayıbıdır. Diğer devlet dairelerinde katipten geçilmez ve oturacak yer bulanamazken, yargının bin 580 katip açığı var. Açık nedeniyle kararlar yazılamıyor ya da geç yazılıyor, yargı aksıyor.'' 
     
     HAKİMLERİN ÖZLÜK HAKLARI 
     Çiçek, hakimlerin özlük haklarının yeterli olmadığını ve 850 milyon liraya çalıştırıldıklarını belirterek, ''İşçiler alınmasın ama bir işçinin 1.5 milyar maaş aldığı ülkede 850 milyona hakim çalıştıramazsınız'' diye konuştu. 
     Üçüncü bir hususun da, fiziki mekanlar olduğunu belirten Çiçek, yargı mensuplarının hak ettiği mekanlarda çalışamadıklarını söyledi. 
     Yargı mensuplarının çalıştığı mekanlara bakılarak karar verilmesi durumunda, Türkiye'nin hukuk devleti olduğuna inandırmak için bin şahit gerektiğini ifade eden Çiçek, halen barakada yargı hizmeti veren ilçelerin bulunduğunu kaydetti. 
     Çiçek yargıya hep güneş görmeyen yerlerin tahsis edildiğini belirterek, şöyle devam etti 
     ''Yüzlerce dosya ile uğraşan yargı mensupları, misafiri geldiğinde iki tane koltuk bulamıyor. Biz dönemimizde adliyelerin müstakil binalarına kavuşmasını sağlayacağız. Buna turistik bölgelerden başlayacağız. Hiçkimse 'ben adliye binası yaptım' diyene oy vermez. Bu nedenle geçmiş hükümetler yatırımlarını diğer alanlara kaydırmıştır. Cumhuriyetin ilk dönemlerinde bütçeden alınan pay yüzde 3.5 iken, geçen yıl bu oran binde 7'ye düşmüştür. Bu bütçeyi yukarılara çıkarmalıyız.'' Bakan Çiçek, bilgisayar ve teknolojiyi en son kullananın yargı olmaması gerektiğini vurgulayarak, 2004 yılının Haziran ayına kadar bütün yargı kurumlarını bilgisayarla donatacakları sözünü verdi. 
     Adalet Bakanı Cemil Çiçek, Konya Valisi Ahmet Kayhan, Cumhuriyet Başsavcısı Zafer Sipahi, Baro Başkanı Nezih Dağdeviren, Bölge İdare Mahkemesi Başkanı Mehmet Özkan'ın da katıldığı törende Konya Bölge İdare, İdare ve Vergi Mahkemeleri'nin hizmet vereceği binanın açılışını yaptı. 
     Adliye Binası'nda da incelemelerde bulunan Çiçek'e, Valiliği ziyareti sırasında Kayhan tarafından Selçuklu Çini tabağı hediye edildi. 
     Çiçek, partisinin Konya İl Başkanlığı'nı da ziyaret ettikten sonra karayolu ile Ankara'ya döndü. 
     
</TEXT>
</DOC>
