<DOC>
<DOCNO> 178428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sondun31.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliyev'in sağlık durumu iyiye gidiyor... 
</HEADLINE>
<TEXT>

     ABD'nin Cleveland kliniğinde bulunan Azerbaycan Cumhurbaşkanı Haydar Aliyev'in, kendisine uygulanan tedaviye olumlu tepki verdiği bildirildi. 
     Merkezi Bakü'de bulunan Azertac'ın haberine göre, Cleveland kliniği doktorları tarafından yapılan açıklamada, Aliyev'in kalp ve böbrek rahatsızlıklarını gidermek için yapılan tedavinin devam ettiği, Aliyev'in tedaviye olumlu tepki verdiği kaydedildi. 
     Haberde, Aliyev'in kliniğe geldiği 6 Ağustos'tan bugüne, sağlık durumun daha iyi hale geldiği de kaydedildi. 
     Öte yandan Azerbaycan'da 15 Ekim'de yapılacak cumhurbaşkanı seçimlerine katılacak adayların devlet televizyonunda yayımlanan televizyon konuşmaları Pazartesi günü başlarken, dün akşam Cumhurbaşkanı Aliyev için ayrılan sürede, Aliyev'in 1998 yılında yapılan cumhurbaşkanlığı seçimlerindeki konuşmalarından bölümler yer aldı. 
     Cumhurbaşkanı Aliyev'in çeşitli ülke liderleriyle görüntüleri de yine aynı seçim konuşması süresinde yayımlandı. 
     
</TEXT>
</DOC>
