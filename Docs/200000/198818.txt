<DOC>
<DOCNO> 198818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sondun25.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Önal 1 ay sonra özgür 
</HEADLINE>
<TEXT>

     Afganistan'ın güneydoğusunda Taliban güçleri tarafından kaçırılan Türk mühendis Hasan Önal, kaçırılışından bir ay sonra özgürlüğüne kavuştu. 
     Afganistan'daki Türk firmalarından ''Çukurova-Gülsan''a bağlı çalışan Türk mühendis Hasan Önal, 30 Ekim'de, ABD güçlerinin kontrolü altında tutulan Kabil-Kandahar yolunda, beraberindeki Afgan şoförle birlikte kaçırılmıştı. Şoför, bir gün sonra Taliban'ın isteklerini içeren mektubu yetkililere iletmesi için serbest bırakılmıştı. 
     Kabil-Kandahar yolunun yeniden yapım çalışmalarını üstlenen Amerikalı şirket Louis Berger'e göre, Önal, Gazne eyaletindeki Mukur bölgesi yakınlarında serbest bırakıldı. 
     Louis Berger'in güvenlik görevlileri, Önal'ı başkent Kabil'e götürdüler. Önal önce, Kabil'deki İçişleri Bakanlığı binasına getirildi, daha sonra da Türkiye'nin Kabil Büyükelçiliği'ne götürüldü. 
     Önal, buradaki açıklamasında, ''Türk topraklarında olmaktan çok mutlu olduğunu'' söyledi. Hasan Önal'ın sağlığının iyi olduğu ve büyükelçilik binasında istirahate çekildiği belirtildi. Sakallı olan Önal'ın üzerinde Afgan kıyafetleri bulunuyordu. 
     Hasan Önal, askeri doktorlar tarafından muayene edildi, daha sonra, Kabil'deki Türk Gücü Kuvvetleri Komutanlığı'na götürüldü. 
     Afganistan İçişleri Bakanı Ali Ahmed Celali, düzenlediği basın toplantısında, ''Türk mühendisi ailesine ve ülkesine teslim ediyoruz'' ifadesini kullandı. 
     ''Önal, Gazne Valisi Esadullah Halid, İçişleri Bakanlığı'na bağlı bir heyet ve aşiret liderlerinin yoğun görüşmeleri sayesinde serbest bırakıldı'' diyen Celali, ''Taliban, Önal'ı elinde tutmanın hiçbir şeye yaramayacağını anladı. Onu şartsız serbest bıraktılar'' dedi. 
     Gazne Valisi Halid de Taliban ile mahkum değişimi yapmadıklarını ve görüşmeler için gönderdikleri ekipte ihtiyarlar ve din adamlarının bulunduğunu belirtti. 
     Önal'ı kaçıranların, kendisini Müslüman olduğu için serbest bırakmayı kabul ettiklerini söyleyen Vali, ''Taliban, Afgan hükümetinin elindeki 8 üyesinin serbest bırakılmasını talep etti. Hiçbiri serbest bırakılmadı'' dedi. 
     Vali Halid, görüşmeleri yürüttükleri Taliban komutanının adının Roazi Han olduğunu açıkladı. 
     Roazi Han, dün Afgan İslam Ajansı'na yaptığı açıklamada, Önal'ın serbest bırakılması kararını, Molla Ömer'in yardımcısı Taliban yönetiminin Savunma Bakanı Molla Ubeydullah'ın verdiğini belirtmişti. 
     
</TEXT>
</DOC>
