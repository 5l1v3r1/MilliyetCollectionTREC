<DOC>
<DOCNO> 163837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/spor/spo04.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Paar'dan ilginç öneri 
</HEADLINE>
<TEXT>

Belçikalı oyuncu, yöneticilere, "Sözleşmeme yeni madde koyun. Geçmiş sakatlığım yüzünden bir sorun yaşarsam anlaşmayı feshedersiniz" dedi 
     TRABZONSPOR ile üç yıllık sözleşme imzalayan Van de Paar, üç yıl önce geçirdiği sakatlık yüzünden endişeye kapılan Bordo - Mavili yöneticilerin yüreğine su serpti. Belçikalı oyuncu, "Sözleşmeme ek madde koyun. Eğer eski sakatlığım yüzünden uzun süre sahalardan uzak kalırsam anlaşmamı tek taraflı feshedin. Böylece zarara uğramazsınız" önerisini getirdi. 
     YÖNETİCİLER ise "Demek ki Paar kendine çok güveniyor. Ama yine de Trabzon'da bir çok insan tedirgin. Bu nedenle ondan ameliyat filmlerini ve eski kulübünde bulunan sağlık raporlarını istiyoruz. O da en kısa sürede gönderecek ve buna göre hareket edeceğiz. Onun getirdiği öneri de, bize çok yarayacak. En azından şüpheleri ortadan kaldırırız" ifadesini kullandılar. 
     
     Göksel de Trabzon'da 
     TRANSFERDE atağa kalkan Trabzonspor, Rizesporlu Recep'ten sonra dün de Göztepeli Göksel Yaman ile beş yıllık sözleşme imzaladı. Genel Sekreter Yusuf Ziya Yılmaz, 1.90 boyunda ve 21 yaşındaki Göksel'in geleceğin en büyük yıldız adaylarından biri olacağını söyledi. Genç oyuncu ise "Trabzonspor'da forma giymenin zor olacağını biliyorum. Ancak ben zor olanı severim. Teknik Direktör Samet Aybaba'yı kıramadım ve burayı tercih ettim" dedi. 
     

</TEXT>
</DOC>
