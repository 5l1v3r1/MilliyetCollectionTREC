<DOC>
<DOCNO> 189632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/spor/ygokce.html </URL>
<DATE> 2003/10/19/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Luce'nin şansı 
</HEADLINE>
<TEXT>

   
   Diyarbakırspor, geçen yıl Beşiktaş'ı ligde yenebilen tek takım olmanın gururu ile geldi İnönü'ye... Bu gurura ek olarak takımca mücadele onurunu da sergilediler. Topu kazandıkları an doğrudan hücuma yönelerek, zaman zaman Beşiktaş ceza alanı önünde yedili hücum setleri oluşturarak, ev sahibine kolay teslim olmayacaklarını gösterdiler. Prag seyahatine valiz hazırlayan Beşiktaş, İnönü'deki zor misafiri duran bir topla vurdu, sonra da durdu. 
   Beşiktaş'ta bazı oyuncular var ki, onlar olmayınca, olmuyor İşte o vazgeçilmezlerden biri - belki de birincisi - İbrahim Üzülmez... Lucescu, milli maç yorgunu oyuncusunu dinlendirince vekalet Serdar'a kaldı. O da ağır yükü taşımakta zorlandı. Maçı bitirmeden kırmızı kartla takımını on kişi bıraktı. Beşiktaş, belki de zihinleri fazlasıyla meşgul eden Şampiyonlar Ligi maçının öncesinde inanılmaz biçimde kopuk, durgun, etkisiz ve verimsizdi. Lucescu, İlhan, Ahmed Hassan, Tümer, Sergen, Pancu ve Sinan'dan oluşan altı hücum oyuncusu, ya da hücuma dönük teknisyen kullandı dün... Yaptığı bütün değişiklikler görüldüğü gibi hücuma dönüktü. Ama gelin görün ki, oluşturduğu hiçbir hücum kurgusu işlemedi, üretmedi Ne İlhan Mansız, ne de Ahmed Hassan... Ne Pancu, ne Sergen, ne de Sinan Şöyle yürek hoplatan, alkış alan bir vuruş göremedik. Tümer'in frikikten vuruşuyla değişen skor tabelası, sonrasında hiç değişmeden kaldı. 
   Savunma zaman zaman uyudu. Özellikle Zago bazen koştu, bazen durdu. Göbekte Giunti - Tayfur ikilisi sıkı başladılar, çabuk yoruldular. Sağ kanatta Emre - Okan ikilisi Beşiktaş'ın, eh işte, olabildiğince hücum eden yanıydı. Sol yanına adeta felç gelmişti Kartal'ın Gözler İbrahim'i aradı. Serdar kırmızı karta kadar öylesine oyalandı. İlhan Mansız ve Ahmed Hassan arasında bir iletişim kopukluğu söz konusu. Bu kopukluk zaman zaman takımın tümüne yansıyor, yayılıyor. Zago'nun Serdar'a ceza alanı içinde yaptığı müdahale penaltı olabilirdi. Demirlek kornere hükmetti. Sarı kartlar havada uçuştu, Diyarbakırspor'un üzerine kondu 7 10 . Adamlar buna rağmen gördükleri kartlardan dolayı cesaretlerini kaybetmediler. Kişiliklerinden vazgeçmediler. Mücadeleyi sürdürdüler. Hele öyle anlar var ki, Beşiktaş'ın şansı olmasa bu maçtan çok ters bir skor da çıkabilirdi. 
   İki ligi birbirinden ayırmak gerek. İçerideki ligimiz, Beşiktaş'ın emrine amade... Her zaman da böyle kötü oynamıyor. Dün olduğu gibi şansları da devam ediyor. Şampiyonlar Ligi'nde bu şansa elbette ihtiyaçları var. Ama dahası, İnönü'de unuttukları futbolu Prag'da bulmak zorundalar. Boş durmasınlar, koşsunlar, arasınlar, bulsunlar 
   
      
   
</TEXT>
</DOC>
