<DOC>
<DOCNO> 188463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/spor/spo03.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali nereye koşuyor 
</HEADLINE>
<TEXT>

   Tedavisini gerekçe gösterip, günlerinin çoğunluğunu Belçika'da geçiriyor. Sakatlığı bir türlü iyileşmiyor. Gözden çıkarıldı ama talibi yok. Tamas onun yüzünden takıma giremiyor 
      ERHAN TELLİ 

   
   45 dakikalık golcü 
   GEÇEN yıl transfer edilen, bu sezon sadece ağustos ayındaki Gaziantep karşılaşmasında yarım devre oynayabilen Ali Lukunku'nun sakatlığındaki esrar sürüyor. Sarı - Kırmızılı forvet, iki aydır takımla birlikte antrenmanlara çıkmıyor, sık sık Belçika'ya gidip tedavi olduğunu söyleyerek geri dönüyor. Bu nedenle teknik heyet kendisini gözden çıkarıp, satılmasını istedi. 
   
   13 maçta 5 gol 
   SAKATLIĞI bir türlü geçmek bilmeyen Kongo asıllı futbolcu, geçen sezon Sarı - Kırmızılılar'a 2 milyon 700 bin Euro'ya malolmuş, geçen sezon da 13 maçta 5 gol bulmuştu. Ocak ayındaki ara transfer dönemine kadar iyileşmeyecek gibi görünen ve sezon sonuna kadar sözleşmesi bulunan Lukunku'ya, Avrupa'dan hiç bir kulübün talip olmaması, bu oyuncunun da teklif getiren yerli bir takıma gitmek istememesi nedeniyle sıkıntı aşılamıyor. 
   
   Tamas'ın önünü tıkadı 
   KAĞIT üzerinde PAF takımında görünen Tamas da, Lukunku'nun gönderilememesi nedeniyle A takıma çıkamıyor. Buna rağmen Terim, Rumen oyuncuyu A takım idmanlarına alıp, onu hazırlamaya çalışıyor. Yine büyük umutlarla transfer edilen ancak dikiş tutturamayan Pinto'nun da ocak ayına kadar son şansını kullanacağı ve başarısız olması durumunda gönderileceği konuşuluyor. 
   
   Terim'den mini toplantı    Rize'ye hazırlık 
   GALATASARAY, milli takımlardan dönen futbolcularıyla birlikte ligde oynayacağı Rizespor maçının hazırlıklarına başladı. Sabah antrenmanı öncesinde Teknik Direktör Fatih Terim, önce milli takımdan dönen oyuncularını öperek kutladı, daha sonra saha ortasında tüm futbolcularla yaklaşık 10 dakika kadar süren bir toplantı yaptı. 
   
   Birlik, beraberlik 
   TERİM, zorlu maçlar oynayacaklarını söyleyerek, herkesten birlik, beraberlik ve arkadaşlık içinde, kazanmak için mücadele etmelerini istedi. 18 gün içinde Rize, Olympiakos, Samsun ve Beşiktaş ile önemli maçlar oynayacaklarını söyleyen teknik adam, bu maçları kayıpsız geçmek zorunda olduklarını ifade etti. 
   
   UEFA'dan çifte ceza    ŞAMPİYONLAR Ligi'nde Real Sociedad ile oynanan karşılaşmada kırmızı kart gören Hasan Şaş'a bir maç ceza verildi. Sarı - Kırmızılı futbolcu, 21 Ekim salı günü yapılacak Olympiakos karşılaşmasında görev yapamayacak. UEFA Disiplin Komitesi, Real Sociedad karşılaşmasındaki meşaleler nedeniyle de Galatasaray'ı 10 bin İsviçre Frangı'yla Yaklaşık 10 milyar lira cezalandırdı. 
   
   Hasan zehirlendi    CİM - BOM'DA şanssızlıklar üstüste geldi. Sarı - Kırmızılılar'da Hasan Şaş, yiyecekten zehirlendi, dayısı vefat eden Volkan Aslan ise Terim'den izin alarak Sinop'a gitti. Milli takımdan dönen Hasan'ın gıda zehirlenmesi yaşadığını söyleyen antrenör Müfit Erkasap, yıldız futbolcunun hemen doktor kontrolüne alındığını ve evinde dinlendiğini açıkladı. 
   
   Pişman değilim    Karan'ın inadı 
   ÜMİT Karan, Hakan Şükür'ün hakkındaki eleştirilerinin arkasında olduğunu, söylediklerinden dolayı pişman olmadığını belirtti. Hakan'ın kendilerine ağabeylik yapmadığı şeklindeki açıklamalarından sonra tepki alan golcü, "Ben kendisine saygısı olan bir insanım. Kimseye de saygısızlık yapmadım" ifadesini kullandı. 
   
   Engin doğruladı 
   KARAN, Beşiktaş'a haber gönderip ara transferde gelmek istediğini bildirdi. Olayı doğrulayan Menajer Sinan Engin, "Bir yakını tarafından bizlere teklif iletildi. Ancak şu an Galatasaray'ın sözleşmeli futbolcusu. Önce bunu çözmesi lazım" dedi. Lucescu'nun da çok istediği golcü, sezon başında teklif edilen 750 milyarı az bulmuştu. 
   
   
</TEXT>
</DOC>
