<DOC>
<DOCNO> 167032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/yazar/gunes.html </URL>
<DATE> 2003/07/03/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Faiz - dışı fazla yaratmadan olmuyor 
</HEADLINE>
<TEXT>

     Türkiye'nin kamu borçları çok fazla. Neredeyse milli gelire yakın kamunun dış ve iç borcu var. Bu nedenle önümüzdeki üç yıl içinde bu borcun milli gelirin yüzde 30'u kadar düşürülmesi kolay değil. Bu iki etmene bağlı. Biri ekonominin sürekli büyümesi gerekiyor, diğeri de borç rakamının sürekli küçülmesi. Yani daha fazla tasarruf sağlanarak, daha az borçlanma yapılması gerekiyor. 
     Daha fazla tasarruf yapmak demek, şu çok konuşulan faiz - dışı fazlayı yaratmak anlamına geliyor. Yani devletin topladığı vergilere göre faiz hariç daha az harcaması gerekiyor. Bu artıkla da borcu ödemesi gerekiyor. 
     
KAMU BORÇ STOKU GSYİH  1996 1997 1998 1999 İtalya 122 120 116 115 Belçika 128 123 117 114 Yunanistan 111 109 105 104 Danimarka 65 61 56 53 İsveç 76 75 72 66 Finlandiya 57 54 49 47 İrlanda 74 65 56 52      
     AB üyesi ülkelerin çoğunun borçları milli gelirlerinin yüzde 60'ını geçiyor. Bu öteden beri bilinen bir gerçek. Hatta bazı meslektaşlarımız bu gerçeğe atıfla "bizde borç büyük değil, faizler yüksek ve vadeler kısa" demişlerdir. Gerçek de budur. 
     Sol sütunda alttaki tabloda AB ülkelerinden bazılarının iç borç rakamları veriliyor. 
     Dikkat edilirse, İtalya, Belçika ve Yunanistan gibi ülkeler Türkiye'den de beter görünüyorlar. Gerçi son yıllarda ciddi mesafe almışlar. Üstelik, unutmayalım ki, bu borçluluğun bütçe üzerinde çok büyük bir baskısı olmuyor. Çünkü borcun vadesi uzun, faizi de düşük. 
     Öte yandan, diğer bazı ülkelerin AB'ye üyelik kriterlerini hemen sağladıkları görülüyor. Mesela Danimarka ve İrlanda bunun örnekleri. Daha önce yüzde 60'lık hedefin üstündeyken, dört yıl içinde bunu aşıveriyorlar. İsveç de yoluna devam ediyor. Nihayet, Finlandiya'da borç büsbütün azalıyor. 
     Bu ülkelerin de borç sorununu aşmada tıpkı Türkiye gibi faiz - dışı fazla yarattığı görülüyor. 
     
FAİZ DIŞI FAZLA Genel kamu GSYİH  1996 1997 1998 1999 İtalya 4.0 6.2 4.9 4.5 Belçika 4.6 5.7 6.2 6.0 Yunanistan 3.1 4.3 5.4 5.9 Danimarka 1.8 2.9 3.3 5.0 İsveç -0.2 1.4 4.9 4.8 Finlandiya -1.7 0.4 3.0 3.9 İrlanda 3.0 3.8 4.6 3.5      
     Yukarıdaki tabloya dikkat edilirse, en borçlu İtalya'nın yüzde 4 - 5 faiz - dışı fazla yaratarak borçlarını azalttığı anlaşılıyor. Belçika'nın da öyle. Yunanistan'ın ise bu konuda giderek daha iyi performans sergilediği gözleniyor. Hele hele İskandinav ülkeleri olan Danimarka, İsveç ve Finlandiya, gerçekten müthiş bir mali disiplin yükselmesi sağlamışlar. 
     Kısacası, Türkiye'nin doğru yolda olduğu anlaşılıyor. Faiz - dışı fazla yaratmaya devam etmek gerekiyor. Ancak AB ülkelerinde enflasyon yüzde 2'lerde olduğundan reel faizler de çok düşük. Dolayısıyla sonuç almak kolay ve çabuk oluyor. Türkiye bu denli şanslı değil. Bununla beraber, Türkiye milli gelirin yüzde 6.5'u gibi bir faiz - dışı fazla yaratmaya çabalıyor ki, bu da gerçekten çok önemli bir hedef. 
     Özetle, AB'ye girmek istiyorsak, borcu azaltmalıyız. Bunun da yöntemi şu anda yaptığımızı sürdürmek. 
     
     

</TEXT>
</DOC>
