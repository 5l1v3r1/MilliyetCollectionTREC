<DOC>
<DOCNO> 189517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/soneko04.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO'dan çarpıcı araştırma Her yıl 1 ilçe nüfusu trafikte ölüyor 
</HEADLINE>
<TEXT>

     Türkiye'de trafik kazalarında nüfus bakımından, her yıl 1 ilçe ve her 10 yılda 97 bin nüfusa sahip Bayburt ya da 93 bin nüfusa sahip Tunceli gibi bir ilin haritadan silindiği bildirildi. 
     Ankara Ticaret Odası ATO tarafından hazırlanan ''Trafik Trajik'' başlıklı araştırmaya göre, son 10 yılda trafik kazalarında yaralanan ya da sakatlanan kişi sayısı 1 milyon 200 bini bulurken, 8 milyon kişi de bu kazalardan doğrudan veya dolaylı olarak etkilenmiş. 
     Yılda ortalama 500 bin kazanın meydana geldiği Türkiye'de her 1 saatte ortalama 50 kaza meydana geliyor, 1 kişi ölüyor 12 kişi yaralanıyor. Araştırmaya göre, trafik kaza istatistiklerinin tutulmaya başlandığı 1955 yılından 2003 yılının Temmuz ayına kadar geçen süre içinde resmi kayıtlara göre, 223 bin 118 kişi trafik kazasında öldü. Kaza sonrasında ölenler de eklendiğinde bu rakam 1 milyonu buluyor. 
     Aynı dönem içinde trafik kazalarında yaralanan ya da sakat kalanların sayısı ise 2 milyon 360 bin, ancak kayıtlara geçmeyen yaralanmalar da dikkate alındığında bu rakam 5 milyonu geçiyor. 
     Son 10 yılda meydana gelen kazalar nedeniyle Türkiye'nin 100 milyar dolar maddi kayba uğradığının vurgulandığı araştırmada, ''Aynı dönemde terörle mücadeleye 100 milyar dolar harcayan Türkiye terörü yenmeyi başardı, ancak trafik kazaları ciddi kayıplar verdirmeye devam ediyor'' denildi. 
     
     ATO BAŞKANI AYGÜN 
     ATO Başkanı Sinan Aygün araştırma sonuçlarına ilişkin olarak, ''Trafik kazaları depremden de savaştan da PKK teröründen de beter sonuçlar ortaya çıkarıyor'' dedi. 
     Aygün, şunları kaydetti 
     ''Denizli Valisi Recep Yazıcıoğlu, Ercan Arıklı, Adnan Kahveci, Renç Koçibey ve Uzay Hepari gibi değerlerimiz yitip gitti. Her saat isimsiz bir evladımız yitiyor. Türkiye her yıl trafik kazalarında 10 milyar dolar kaybediyor. Bu rakamla 1 yıl boyunca 2 milyon 417 bin kişi istihdam edilebilir, işsizlik sorunu çözülebilirdi. 4 kişilik 8 milyon 250 bin ailenin 1 yıl boyunca gıda, eğitim, konut, giyim, ulaşım, haberleşme, elektrik ve su masrafları karşılanabilirdi.'' 
     
</TEXT>
</DOC>
