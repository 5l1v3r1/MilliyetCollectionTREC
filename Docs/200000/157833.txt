<DOC>
<DOCNO> 157833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/soneko29.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar, uluslararası piyasalarda son 4 yılın en düşük seviyesinde 
</HEADLINE>
<TEXT>

     ABD Doları, son günlerde değer açısından son 4 yılın en düşük düzeyinde seyrediyor. 
     Amerikan finans çevrelerinin gazetesi Wall Street Journal WSJ , ''Bush yönetiminin güçlü dolar politikasından bile bile vazgeçtiğini ve zayıf doların, ABD'den sonra dünyanın 2. büyük ekonomisi olan AB'yi ekonomik açıdan durgunluğa sürükleyebileceğini'' yazdı. 
     Gazetenin haberinde, ''Zayıf dolar yüzünden, AB ülkeleri ürünlerinin yabancı ülkeler açısından pahalı hale geldiği ayrıca Avrupa firmalarının yurtdışında dolarla kazandıkları paranın, ülkeye getirildiğinde, gerçek değerinden daha az değer ifade ettiği'' hususu yer aldı. 
     ''Avrupa'nın karşılaştığı ekonomik problemlerin, dünya ekonomisi açısından da sorun oluşturmaya başladığına'' dikkat çekilen haberde, ''Japonya'da deflasyon, Amerikan ekonomisinde ise, beklenenden daha yavaş büyüme görülüyor'' denildi. 
     ABM Amro uzmanlarından Robert Lind gazeteye yaptığı açıklamada, ''bu yaz tüm Avrupa'da geniş çaplı bir duraklama riski mevcut. Euro çok yanlış bir zamanda güç kazandı'' diye konuştu. 
     Euro, geçen yıl dolara karşı yüzde 27 değer kazanmıştı. 
     
</TEXT>
</DOC>
