<DOC>
<DOCNO> 160753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sondun16.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen "Annan planı müzakere masasında bulunuyor" 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, BM Genel Sekreteri Kofi Annan'ın Kıbrıs'ta taraflara sunduğu planın ''müzakere masasında olduğunu'' belirtti ve ''Kıbrıs sorununun çözümü için bu planı yegane temel ve ileriye gitmek için tek gerçekçi yöntem olarak görüyoruz'' dedi. 
     Rum Fileleftheros gazetesine verdiği demeçte, ''Annan planı müzakere masasında bulunuyor'' ifadesini kullanan Verheugen, AB Komisyonu'nun barışçıl süreçte BM'yi her zaman, tam desteklediğini kaydetti. 
     Verheugen, ''Pratikte destek amacıyla komisyon, örneğin bütünlüklü bir çözüm çerçevesinde uluslararası Bağış Yapacak Ülkeler Konferansı'nı organize etme isteğini ortaya koydu'' diye konuştu. 
     Annan'ın, Kıbrıs'taki iyi niyet misyonuyla ilgili raporunda barışçıl sürece dönmesi için koşullarını net şekilde ortaya koyduğunu dile getiren Verheugen, ''Yani tüm taraflardan net taahhüt olmadan yeniden girişimde bulunmayacak. Referandum yapılması için belirlenmiş bir tarih de olmalı. Bu yaklaşıma tamamen katılıyorum'' dedi. 
     Verheugen, ''Her iki taraftan açıklanan önlemler ve AB Komisyonu'nun açıklayacağı önlemlerin Kıbrıs sorununun çözümünü teşkil etmesi mümkün mü '' sorusuna, ''Seyahatteki sınırlamaların gevşetilmesi ve memnuniyetle karşıladığımız diğer önlemlerin Kıbrıs sorununun bütünlüklü çözüm ihtiyacının yerini alamayacağını çok kez açıkladık'' karşılığını verdi. 
     AB Komisyonu'nun Kıbrıslı Türklere yönelik hazırladığı paketle ilgili bir soru üzerine ise Verheugen, '' Paketin Komisyon tarafından benimsendiği zaman pakete tepkinin ne olacağını göreceğiz. Paketin, adanın Kuzey kısmının ekonomik kalkınmasına katkı yapacağına inanıyoruz. Zaten Kopenhag sonuçları da bunu öngörüyordu'' ifadesini kullandı. 
     Verheugen, Kıbrıslı Türklere yönelik hazırlanan paketle ilgili olarak şunları söyledi 
     ''Öngörülen ekonomik yardımlarla ve ticaretle ilgili önlemlerle, adanın Kuzey kısmının ekonomik kalkınmasının ileriye götürülmesi, Kuzey'de ekonomik durumu iyileştirecek ve dolayısıyla birçok Kıbrıslı Türkün de günlük yaşamı iyileştirilmiş olacak.'' 
     
</TEXT>
</DOC>
