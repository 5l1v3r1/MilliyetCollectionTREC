<DOC>
<DOCNO> 182408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sondun14.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, G.Kore'den Irak için muharip asker istedi 
</HEADLINE>
<TEXT>

     ABD'nin Güney Kore'den Irak için asker istediği ancak Seul'un henüz bu konuda karar vermediği bildirildi. 
     Bir Güney Kore hükümet yetkilisinin Reuters'a verdiği bilgiye göre, ABD'nin Doğu Asya'dan sorumlu savunma bakanlığı yetkilisi Richard Lawless, ay başında Kore'yi ziyaretinde, bu ülkeden Irak'a, aralarında muharip askerlerin de bulunduğu, Polonyalılarınkine benzer bir birlik göndermesini istedi. 
     Yetkili, birliğin kaç kişiden oluşacağı konusundan bahsedilmediğini belirtirken, bir Amerikan elçilik yetkilisi de, Irak'a Güney Kore'den takviye kuvvet gönderilmesi için resmi teklifte bulunduklarını söyledi. 
     Yetkili, Güney Korelilerden hafif piyade istenildiğini ve Korelilere Irak'ta şu anda bulunan Polonya birliği örneğinin verildiğini kaydederek''Şu anda Polonya'nın Irak'ta bir tümeni, tümen komutanlığı, iletişim, ulaşım, destek askerleri ve hafif piyade askerleri bulunuyor'' dedi. 
     Güney Kore basını, 800'ü muharip asker olmak üzere 1200 asker istenildiğini duyurdu. Güney Kore hükümeti ise bu konuda ayrıntılı bilgi vermedi. 
     Güney Kore'nin, Irak'ın Nasıriye kentinde mayıs adından bu yana mühendislik ve tıp alanında uzman 700 askeri bulunuyor. 
     
</TEXT>
</DOC>
