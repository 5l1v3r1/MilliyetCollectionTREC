<DOC>
<DOCNO> 159136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/guncel/gun03.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
BBP'li Şahin, TRT adayı 
</HEADLINE>
<TEXT>

RTÜK'ün BBP üyesi olduğu gerekçesiyle TRT adaylığını düşürdüğü Şahin'in başvurusunu değerlendiren 6. İdare Mahkemesi, kararın yürürlüğünü durdurdu 
     ANKARA Milliyet 

     Ankara 6. İdare Mahkemesi, Radyo ve Televizyon Üst Kurulu'nun RTÜK Mehmet Nuri Şahin'in BBP üyesi olduğu iddiasıyla TRT Genel Müdürlüğü adaylığının iptaline ilişkin kararının yürürlüğünü durdurdu. Buna göre RTÜK, mahkeme iptal istemini hükme bağlayıncaya kadar yeni aday belirleyemeyecek. Mahkeme, RTÜK'ün kararının iptaline karar verirse Şahin'in genel müdürlük adaylığı geçerli olacak. 
     RTÜK'ün izlenecek yöntem konusunda bugün toplanması bekleniyor. RTÜK yetkilileri, Bakanlar Kurulu'nun mahkeme kararının ardından üç aday içinden atama yapıp Cumhurbaşkanı Ahmet Necdet Sezer'in onayına sunabileceğini kaydetti. 
     
     Şahin peşini bırakmadı 
     Şahin'in adaylığına ilişkin tartışma, BBP üyesi olduğuna ilişkin iddialar ve gazeteci - yazar Hulki Cevizoğlu'nun RTÜK'e yaptığı itirazla başladı. BBP'den Şahin'in parti üyesi olmadığı açıklaması gelirken, Yargıtay Şahin'in BBP üyesi olduğunu bildirdi. Ankara Hukuk Fakültesi'nden de görüş alan RTÜK, Yargıtay'ın yazısı üzerine Şahin'in adaylığını iptal etti. Şahin de iptal istemiyle Ankara 6. İdare Mahkemesi'ne başvurdu. Mahkeme de RTÜK'ün Şahin'in adaylığına ilişkin iptal kararının yürürlüğünü durdurdu. 
     

</TEXT>
</DOC>
