<DOC>
<DOCNO> 194326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/spor/spo04.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba'dan reçete 
</HEADLINE>
<TEXT>

   Trabzonspor Teknik Direktörü, üst seviyede başarı için para ve varolan tüm potansiyelin kullanılması gerektiğini söyledi, "Çıkış için köklü çözümler bulmak gerekiyor" dedi 
      HAKAN CAN 

   
   'Sevgi de önemli' 
   TRABZONSPOR Teknik Direktörü Samet Aybaba, Bordo - Mavili renklere zafer yollarını açacak formülleri açıkladı. Aybaba, başarılı olmak için köklü çözümler bulunması gerektiğini dile getirerek, "Öncelikle maddi imkan gerek. Trabzon'da varolan tüm potonsiyeli kullanmak lazım. İşadamlarının maddi kaynak yaratması şart. Bir de sevgi... Sevgisiz başarıyı yakalamak zor" dedi. 
   
   'Skorlar geçici' 
   AYBABA, son günlerdeki iyi gidişin Trabzonspor'un geleceğine bir katkı sağlamayacağınıda iddia etti. Tecrübeli teknik adam şunları söyledi "Ben hep söylüyorum, skorlarla bu iş olmaz. Bu hafta kazandık, teknik direktör iyi, futbolcu iyi, yönetici iyi. E kaybedersen, hepsi bir anda kötü mü olacak Köklü çözüm bulmak gerek. Büyük camia olma özelliğini kaybetmemeliyiz." 
   
   Petkoviç geri döndü 
   BORDO - Mavili takımın Avustralyalı eldiveni Petkoviç, 4 maçtır gol yemeyerek takımın müthiş çıkışında başrolü oynadı. Kaleyi Hasan'dan devraldığı Denizli maçıyla birlikte eski formuna döndüğünü ispat eden Petkoviç, Bursaspor maçındaki kurtarışlarıyla da alkış aldı. Genç eldiven, "Geçen yıl Avrupa'nın en iyi 3 kalecisinden biri olmuştum. Bu yıl da aynı düzeyde başarı hedefliyorum. 
   
   Prim müjdesi 
   SÜPER Lig'de başarılı sonuçlar alarak camiayı sevince boğan Trabzonspor'da prim ödemelerinin hafta içinde yapılacağı açıklandı. Bordo - Mavili yöneticilerin, transfer taksitleriyle birlikte 500 milyar liraya yakın bir para dağıtacağı açıklandı. Bu arada eski Başkan Özkan Sümer'in şoförü Bircan Kuru, Mehmet Ali Yılmaz Tesisleri'nin güvenlik görevine getirildi. 
   
   Trabzon'da barış günü 
   Aybaba-Yattara krizi bitti 
   SEZON başından bu yana istenen düzeyde performans gösteremediği için Samet Aybaba ile arası açılan Yattara, Bursaspor maçında buzları eritti. Gineli futbolcu, attığı golden sonra soluğu Aybaba'nın yanında alarak hocasına sarıldı ve bir anlamda özür diledi. Yattara, "Hocama koşmam ön plana çıkarılmamalı. Çünkü benim onunla değil, kendimle sorunlarım vardı. Oynamamayı hiç mesele yapmadım. Artık takımıma daha faydalı olacağım" yorumunu yaptı. 
   
   
</TEXT>
</DOC>
