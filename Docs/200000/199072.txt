<DOC>
<DOCNO> 199072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sonspo27.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mondragon, de Boer ve Hakan Ünsal kesin, Arif belki... 
</HEADLINE>
<TEXT>

     Galatasaray Teknik Direktörü Fatih Terim, UEFA'nın Juventus maçının tarafsız sahada oynanmasına ilişkin aldığı kararla ilgili, ''Biz bu filmi daha önce de görmüştük. İlerisi için hoş bir örnek olmadı'' dedi. 
     Sarı-kırmızılı takımın teknik direktörü, İtalyan Kulübü Juventus'a serzenişte bulunarak, ''Muggi'nin haberi olmadan hiçbir şey olmaz. Geçen sefer patlayan bomba yoktu. Juventus büyük bir kulüp. Lippi ve Muggi benim dostum. Doğruları söylemek de bizim görevimiz. Bu kararı aldırmak büyük bir meziyet, tebrik etmek lazım. Bu karardan sonra bırakın bombayı kavga çıksa itiraz edecekler. Juventus gelmeyince ben İtalya'ya gittim'' diye konuştu. 
     
     ''KARAR TÜRKİYE'YE KARŞI'' 

     Basın mensuplarının, ''UEFA'nın kararının kulüplere mi yoksa Türkiye'ye karşı mı olduğu'' sorusuna ise Terim şu yanıtı verdi 
     ''Alınan kararı Beşiktaş ve Galatasaray nezdinde Türkiye'ye karşı alınmış bir karar olarak görüyorum. Başka bir ülke seçildiği için kulüpleri aşmış bir karardır.'' 
     
     ALİ SAMİ WESTFALEN 

     Teknik Direktör Terim, İtalyan ekibin Türkiye'ye gelmemesini gereksiz bir korku olarak nitelendirerek, şöyle konuştu 
     ''Geçen maçta 22 bin güvenlik görevlisi 22 kişiyi korudu. Enteresan olan o zaman da Lippi, Muggi ve ben vardım, şimdi de biz varız. Yarın 65 bin Türk burada olacak. Avrupa'nın neresinde oynarsak oynayalım değişmez. Westfalen Stadı, yarın Ali Sami Yen gibi olacak.'' Fatih Terim, Türk milletinin misafirperver olduğunu belirterek, ''Misafir etmeyi bilmeyenler bundan anlamaz'' dedi. 
     
     İLK 11 

     Galatasaray Teknik Direktörü, bir soru üzerine kafasındaki 11'i de açıklayarak, Malatyaspor maçındaki kadroyu koruyacağını, Hakan Şükür iyileşmezse Arif'e şans vereceğini, Hakan Ünsal, Frank De Boer ve Mondragon'un yarınki maçta forma giyeceğini söyledi. 
     Juventus'un eksikleri de bulunsa büyük bir takım olduğunu ve kendilerinin onlardan daha çok eksiği bulunduğunu ifade eden Terim, ''İki maçı da kazanırsak turu atlarız'' dedi. 
     
     DE BOER VE MONDRAGON 

     Basın toplantısına katılan savunma oyuncusu Frank De Boer da Juventus maçının önemine değinerek, ortada 6 puanın bulunduğunu ve bu puanları almak zorunda olduklarını söyledi. 
     Kaleci Mondragon ise kazanmak zorunda olduklarını ifade ederek, ''Şampiyonlar Ligi maçları her zaman önemli ve değişik maçlardır. Öncelikle Juventus maçını kazanmak istiyoruz. Bu olaylarda beni tek üzen şey Türkiye'nin imajının bozulmasıdır'' dedi. Bu arada, Almanya'nın Schalke 04 takımında oynayan genç milli futbolcu Hamit Altıntop, Galatasaray kampını ziyaret ederek, sarı-kırmızılı futbolculara moral verdi. 
     
</TEXT>
</DOC>
