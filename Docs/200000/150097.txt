<DOC>
<DOCNO> 150097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/siyaset/siy07.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sol için 'Yaşar Kemal' formülü 
</HEADLINE>
<TEXT>

SHP, DEHAP ve ÖDP'nin yer alacağı "çatı partisi"nde genel başkanlık için yazar Yaşar Kemal'in adı geçiyor 
     EZELHAN ÜSTÜNKAYA Ankara 

     Son genel seçimler öncesinde gerçekleştirilen birleşme turlarından sonuç alamayan sol, Nisan 2004'te yapılacak yerel seçimler öncesi yeniden "çatı partisi" çalışmalarına başladı. İlk aşamada SHP, DEHAP ve ÖDP'nin yer alacağı yeni partinin genel başkanlığı için düşünülen isim ise yazar Yaşar Kemal oldu. Eşber Yağmurdereli, Orhan Pamuk ve Adalet Ağaoğlu gibi aydınların da bulunduğu oluşumla ilgili ilk açıklama önümüzdeki hafta İstanbul'da yapılacak. 
     AKP'nin 3 Kasım'da yaptığı oy patlamasını dikkate alan ve yerel seçimlerde de aynı oy artışını göstermesinin "Türkiye'nin geleceğini tehdit edeceği" düşüncesiyle başlatılan yeni parti çalışması, "son iktidar projesi" adını taşıyor. Proje kapsamında ilk aşamada 3 Kasım seçimlerine ittifakla giren SHP, DEHAP ve ÖDP yer alacak, yeni parti teklifi YTP'ye de götürülecek. 
     Genel başkanlık ve diğer görevlerle ilgili tartışma yaşanmaması için yönetimde siyasiler yerine bazı aydınların görev yapması bekleniyor. Genel başkanlık için düşünülen Yaşar Kemal'in teklife sıcak baktığı ifade edilirken, 3 Kasım öncesi ittifak için arabuluculuk yapan Yağmurdereli'nin de Kürt tabanının oylarını partiye çekmesi bekleniyor. 
     


SİYASET 


















</TEXT>
</DOC>
