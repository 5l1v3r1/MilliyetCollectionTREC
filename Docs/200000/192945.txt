<DOC>
<DOCNO> 192945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/spor/spo15.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Bak şu Şenol'un işine    ÜÇÜNCÜ Lig 2. Grup'ta golsüz berabere tamamlanan Ofspor ile Sinop maçında sahalarda ender görülen olaylardan biri yaşandı. 87. dakikada konuk ekipten Mehmet Polat, Hakan'la verkaça girip, kaleciyle karşı karşıya kaldı. Kaleci Kazım'ı da geçen Polat, ceza çizgisi üzerinden şutunu attı. Kale arkasında ısınan Ofspor'un yedek futbolcusu Şenol, bir anda sahaya girererek, filelere gitmekte olan topu ayaklarıyla çıkardı. Hakem Koray Tan oyunu devam ettirirken, Şenol'a kırmızı kart gösterdi. 
   
   Komşu şaşırdı    BOLU Aladağ'da, İstanbul Off Road Kulübü İSOFF tarafından düzenlenen "Competus Kupası 2003" dün yapıldı, kupayı genel klasmanda birinci olan Özcan Ceylan - Onur Çizen ikilisi kazandı. Yarışlara katılan Atina, Kavala, Kos ve Selanik'ten gelen yarışçılar, Bolu Valisi Mehmet Ali Türker ve diğer görevlilerin olağanüstü ilgisi karşısında şaşkınlıklarını gizlemedi. 
   
   Akbaş zirvede    TÜRKİYE Motokros Birinciliği'nde genel klasmanda Yılmaz Akbaş birinciliği kazandı. İzmir'de sona eren müsabakalarda Honda marka motosikletiyle 125 cc kategoride Akbaş mutlu sona ulaşırken, 4. etabı Suzuki marka motosikletiyle 250 cc kategorisinde zirvede tamamlayan Burak Özel, genel klasmanda KTM ile yarışan Şakir Şenkalaycı'nın ardından ikinciliği elde etti. 125 cc amatör kategorisinde Hamit Abbasoğlu düşerek parmağını kırdı. 
   
   Tüzün-Ölker 12'den vuruldu    CUMHURİYET'İN 80. yılı nedeniyle İstanbul'da yapılan Trap - Skeet Atıcılık Yarışmaları'nda büyükler trapta Oğuzhan Tüzün, skeette ise Güçhan Ölker birinciliği kazandı. İstinye Atış Poligonu'ndaki müsabakalarda gençler trapta Yavuz İlnam, skeette ise Birbey Alpay ilk sırayı yakaladı. 
   
   80 sporcuya 80 altın    KONYA'DA Cumhuriyet'in 80. yıl kutlamaları nedeniyle yapılan müsabakalarda dereceye giren 80 sporcuya 80 altın verildi. Törende 12 altınla en çok ödül alan branş atletizm olurken, halterde 9, karate, tekvando ve bisiklette 6, boks, kickboks ile yüzmede 5, atıcılıkta 4, eskrim, cimnastik, badmintonda 3 ve bilek güreşinde bir sporcu altın aldı. 
   
   Ankaraspor farkı    BUZ Hokeyi Süper Ligi'ne, İzmit'te yapılan üç maçla devam edildi. İzmit Büyükşehir Belediyesi Olimpik Buz Sporları Salonu'ndaki karşılaşmalarda Büyükşehir Belediyesi Ankaraspor, İstanbul TED Koleji'ni 21-2 yendi. Diğer sonuçlar şöyle İzmit Şirintepespor - TED Kolejliler 2-0, İzmit Büyükşehir Belediyesi-Boğaziçi Paten 12-0. 
   
   Marmaris'te kutlama    HIRVATİSTAN'IN Zadar Limanı'ndan başlayan ve Marmaris Orhaniye Martı Marina'da sona eren 1070 millik 10. Ecker Cup 2003 yarışını Avusturyalı Hurbert Mayer'in sahip olduğu Johattahan Blue teknesi kazandı. 12 gün süren ve 74 teknenin katıldığı yarışta direkleri kırılan 6 teknenin finişe ulaşamadı. 
   
   İlgisizlik yıldırdı    FENERBAHÇE Yönetimi'nde basketbol şube sorumluluğu görevinden istifa eden Murat Aşık, ilgisizlikten yakındı. Aşık, "Maç kaybediyoruz kimsenin umurunda değil. Basketbol takımı benim şahsi takımım değil. Görevim gereği maddi yükümlülüklerim olacak. Ancak bana yardımcı olacak insanların da bulunması lazım" dedi. 
   
   Kenyalı atletler New York'ta coştu    ULUSLARARASI New York Maratonu'nu erkeklerde Kenyalı Martin Lel, bayanlarda ise yine Kenyalı Margaret Okayo kazandı. Dünya Yarı Maraton Şampiyonu olan Lel'in 2 saat 10 dakika 10 saniyeyle birinci olduğu maratonda, ikinci ve üçüncülüğü de Kenyalı atletler elde etti. 
   
   Hentbolda dün    ERKEKLER 
   Milli Piyango - M. Mezitli 38-29 
   Halk Bankası - Çankaya Bld 24-23 
   Polis Akademisi - ASKİ 27-31 
   Trabzon Bld. - İzmit B.Bld. 35-23 
   B. Nilüfer Bld - İzmir B.Bld. 37-35 
   Beşiktaş - Bafra Belediyesi 35-31 
   BAYANLAR 
   Z. Türk Telekom - Kastamonu Gençlik 34-28 
   Anadolu Ünv. - Sivas Eğitim 46-15 
   Osmangazi Ünv. - İst. Tekel 17-25 
   
   
   
</TEXT>
</DOC>
