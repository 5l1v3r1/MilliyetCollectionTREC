<DOC>
<DOCNO> 176100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/yazar/altan.html </URL>
<DATE> 2003/08/16/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Süper güç ABD'de, süper bir fiyasko 
</HEADLINE>
<TEXT>

   
   Önceki gece saat 23 sularında TV kanallarında, New York'ta elektriklerin kesiliverdiği, caddelerdeki trafik lambalarının söndüğü metroların, içindeki binlerce yolcuyla birlikte durduğu gökdelen asansörlerinin de, yine içindekilerle birlikte oldukları yerde mıhlanıp kaldığı haberleri yayımlanmaya başladı. 
   Elektrikler sadece New York'ta değil, New Jersey'de, Detroit'te, Celeveland'da, Connecticut'ta da kesilmişti Kanada'nın Toronto ve Ottawa kentlerinde de... 
   Kesintinin nedeni tam bilinmiyor ve sık sık "terörist bir eylem kuşkusunu yaratacak herhangi bir bulguya rastlanmadığı" tekrarlanıyordu. 
   
   14 milyon nüfuslu New York'ta, elektriklerin bir anda kesilivermesi... Bilgisayarların, trafo merkezlerinin, havalimanlarındaki elektronik donanımların, soğuk hava depolarının, klima cihazlarının, telefonların, yürüyen merdivenlerin bir anda taş kesilip işlevsiz duruma gelmesi... Yerel saatle insanların işten çıkmaya başladığı 16 sularında... 
   
   New York'tan yayın yapmayı sürdürebilen birkaç TV ve radyo merkezi sunucuları, yumuşak bir sesle halk yığınlarını yatıştırıcı açıklamalar yapıyor ve sık sık, elektrik kesintisinin terörle ilgisi bulunmadığını daha doğrusu, böyle bir ipucuna rastlanmadığını vurguluyorlardı. 
   Tabii Türkiye'deki, olmadık rezaletler karşısında halkı yüreklendirme söylemlerinin ihtişamına oranla, çok sönük ve acemi kalıyorlardı... 
   
   Örneğin bizdeki, yürekleri vatan sevgisiyle dolu profesyonellerden biri, New York halkını yatıştırmak için konuşmaya kalksa, önce lafa 
   - Şanlı tarihimizin kahraman insanları, diye başlar ve şöyle devam ederdi 
   - Yüzlerce yıl önceki atalarımız, elektriğe herhangi bir gereksinme mi duymuşlardı Geceleri ellerinde meşalelerle dolaşıp, evlerinde mumlarla yaşarken mucizeler yaratmış, yiğit insanların çocuklarıyız bizler de... New York'ta elektriklerin kesilmesi bizlerin de, ne ölçüde yürekli, ne ölçüde zaferlerle dolu şanlı geçmişimize layık olduğumuzu ve ne ölçüde kendi gücünden başka, elektrik de dahil, hiçbir gücün kulu kölesi olmadığımızı kanıtlamak için, çok büyük bir fırsat... 
   Metrolarla gökdelen asansörlerinde kapalı kalanlar, uzaydaki astronotlarımızı düşünsünler... Şimdi kendileri de, New York'un derinliklerinde ve yüksekliklerinde birer görünmez astronot durumundalar. Uzaydaki astronotlarımız gibi, ne dışarıya bir adım atabiliyorlar, ne evlerine dönebiliyorlar, ne çoluk çocuklarını kucaklayabiliyorlar... New York'ta yaşarken, bir anda uzaydaki bir astronota dönüvermek ve onlardaki erişilmez cesaretin, hepimizde de var olduğunu kanıtlayabilmek ne şeref... 
   Ne mutlu asansörlerle, metrolarda kapalı kalanlara... Gelecek kuşaklar sizlere de, minnettar kalacak... 
   
   New York Belediye Başkanı Michael Bloomberg bile, halkı yüreklendirmek için gerekli, böyle bir edebiyatın varlığından habersizdi. 
   O da, kesintilerin terörden kaynaklanmadığını tekrarlayıp duruyor ve sadece halka bol bol su içmelerini öneriyordu... 
   Ve yine bilmiyordu ki, bizde bir de böyle bir deyim var 
   - Bu akşam evlerinizde rahat uyuma hayalleri üstüne "bir bardak soğuk su için"... 
   
   Özellikle Arap dünyası, kimbilir ne kadar sevinçli bir coşkuya kapılmıştı süper ABD'de, New York'un tam bir çöküntüye uğramasından... 
   Ve elbet de milyonlarca Amerikalının uğradığı belayı, Tanrı'nın gazabına ve kendilerinin beddualarına bağlıyorlardı. 
   Üstlerine napalm bombalarının bile yağdırıldığı, kimbilir ne kadar insanın yakınları 
   - İki gözleri kör olur da, sürüm sürüm sürünürler inşallah yedi çarşaf paralayarak can verirler inşallah bir lokma ekmeğe hasret giderler inşallah ettiklerini bulurlar inşallah, diye beddualar etmişti. 
   İşte şimdi başta New York, çok önemli ABD kentleri felç olmuştu. 
   
   Kanada'nın Toronto ve Ottawa kentleri de aynı elektrik çöküntüsüne uğradığına göre olayın bir terör eylemiyle herhalde bir ilgisi pek yoktu... 
   ABD aynı elektrik kesintisi fiyaskolarını, 1965'le 1977'de de yaşamıştı... 
   
   ABD'nin savunma bütçesi, Başkan Bush'un çabalarıyla 400 milyar doların da üstüne çıkarılmıştı. Silah yapımcılarının başına Başkan Bush'un "devlet kuşu" konmuştu... 
   Ama ABD'nin elektrik düzeni, yeterince yenilenip tazelenmemişti galiba... 
   Görüyorsunuz ki, süper bir güç olma iddiası da, bazen cart diye dip taraftan gaz kaçırmayı engelleyemiyor. 
   Şu sıralarda İstanbul'da yaşamak, çok daha iyi sanırız. Üstelik bizler, her türlü kokuya da alışığızdır, biliyorsunuz... 
   
      
   
</TEXT>
</DOC>
