<DOC>
<DOCNO> 164290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/spor/spo04.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'dan misilleme 
</HEADLINE>
<TEXT>

Karadeniz ekibi, Galatasaray'ın Gökdeniz'de ısrar etmesi üzerine karşı atağa geçti Asbaşkan Erol Tuna, Sarı-Kırmızılılar'ın yıldızı Volkan'a talip olduklarını açıkladı 
     Menajerine teklif 
     TRABZONSPOR, Galatasaray'ın Gökdeniz'den vazgeçmesi için farklı bir taktik uygulamaya başladı. Başkan Özkan Sümer'in "Satmayacağız" demesine karşın farklı kanatlardan transferi bitirmek isteyen Sarı - Kırmızılılar'a karşı atak başlatıldı. Trabzonspor yönetimi, Galatasaray'ın orta sahadaki yıldızı Volkan'a talip olurken, futbolcunun menajerine teklif yaptı. 
     
     Sözleşmesi var 
     ASBAŞKAN Erol Tuna, girişimleri doğruladı. Volkan'ın çok iyi bir oyuncu olduğunu dile getiren Tuna, "Duyduğumuza göre bir takım sıkıntıları varmış. Trabzonspor olarak ilk teklifimizi yaptık. Ancak futbolcunun sözleşmesi devam ediyor. Galatasaray yönetimi ile anlaşabilirsek, bu futbolcuyu transfer etmek istiyoruz. Önümüzdeki günlerde bu konu daha net gündeme gelecek" dedi. 
     
     Ege krizi çözüldü 
     TRABZONSPOR, bir süre önce anlaşmaya vardığı, ancak Erzurumspor ile olan bonservis sorunu nedeniyle beklemede tuttuğu İbrahim Ege'yi sonunda renklerine kattı. Genç futbolcu dün kulüp binasında 5 yıllık sözleşme imzaladı. İbrahim, "Dört büyük kulüpten birine geldiğim için onurluyum. İlk hedefime ulaştım. Bundan sonra benim için en önemli olay Bordo - Mavili formayı giymek" dedi. 
     

</TEXT>
</DOC>
