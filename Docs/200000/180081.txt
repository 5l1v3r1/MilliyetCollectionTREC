<DOC>
<DOCNO> 180081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur17.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gizlice evlenen milletvekili, eşini seçmenlerine tanıttı 
</HEADLINE>
<TEXT>

     Ankara'da geçen ay kendi aralarında mütevazı törenle evlenen AK Parti Adana Milletvekili Zeynep Tekin Börü seçim bölgesini eşi Ahmet Börü ile birlikte gezerek düğününe davet edemediği seçmenlerinin gönlünü alıyor. 
     Kozan İlçesi'nde seçmenleri ile biraraya gelen Tekin, evliliğin her insan için hayatının önemli bir dönüm noktası, ailenin ise kutsal bir kurum olduğunu kaydetti. 
     Tekin, bazı seçmenlerinin kendi aralarında düzenledikleri düğün törenini duymaları üzerine sitemde bulunduklarını ifade ederek, şunları söyledi 
     ''TBMM'de 550 milletvekili var. Eğer düğün yapsaydım çuval dolusu altınım olurdu, ancak ben ne altına ne de paraya önem veren bir insan değilim. Bu nedenle sizleri törene davet etmedim. Şimdi de ayağınıza gelerek, kocamı sizlere takdim ediyorum.'' Tekin, milletvekili olmadan önce tanıştığını belirttiği eşi, emekli inşaat mühendisi Ahmet Börü'yü seçmenleriyle tek tek tanıştırdıktan sonra ilçenin sorunlarını ve hükümetten beklentilerini dinledi. 
     
</TEXT>
</DOC>
