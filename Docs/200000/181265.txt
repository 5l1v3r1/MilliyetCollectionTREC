<DOC>
<DOCNO> 181265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/soneko10.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
400 bin ton elma toplanmak için fiyatın açıklanmasını bekliyor... 
</HEADLINE>
<TEXT>

     ''Elma Diyarı'' olarak bilinen Karaman'da, toplanma zamanı gelmesine karşın alım fiyatlarının açıklanmaması nedeniyle, çiftçiler henüz elma hasadına başlayamadı. 
     Karaman Ziraat Odası Başkanı Ercüment Yılmaz, Karamanlı çiftçilerin tarımda teknolojiyi yakından takip etmeye çalıştığını, bunu da büyük oranda başardığını kaydetti. 
     Kalite ve yüksek verim için elinden geleni yapan çiftçilerin, ürettikleri elma ile ülke genelinde adından söz ettirdiğini belirten Yılmaz, bu nedenle Karaman'ın ''Elma Diyarı'' olarak nitelendirilmeye başlandığını bildirdi. 
     Yılmaz, yüksek kaliteye karşın çiftçilerin ve tüccarın pazar sorunu yaşadığını ifade ederek, şunları söyledi 
     ''İran'dan elma ithal edilmesi bizi zor durumda bırakıyor. Türkiye ihtiyacının neredeyse tamamını karşılayan İran elması, iç pazardaki payımızı çok daralttı. Geçen yıl Karaman'da yaklaşık 350 bin ton elma üretildi. Tüccar, satabileceği düşüncesiyle çiftçinin elindeki elmanın tamamına yakınını alarak, depolara stok yaptı. Ancak ithal elma, bütün planları bozdu ve eldeki elmalar, güçlükle satılabildi.'' Geçen yıl yaşanan pazar sorunu nedeniyle tonlarca elmanın çürüyüp çöpe gittiğini anımsatan Yılmaz, tüccarın bu yıl da önünü göremediği için elma almayı düşünmediğini, bu nedenle de toplama zamanı gelmesine karşın elmanın fiyatının hala beli olmadığını söyledi. 
     
     ÇİFTÇİLER BEKLEMEDE 
     Yılmaz, önceki yıllarda ağustos ayının ikinci haftasında fiyatların açıklandığını ve eylül ayında elmaların toplanmaya başlamasıyla birlikte de fiyatların netleştiğini ifade eden Yılmaz, şöyle konuştu 
     ''Bu yıl ise Eylül ayının ikinci haftasına girilmesine karşın belirlenen bir fiyat yok. Yaklaşık 400 bin ton elma bahçede toplanmayı bekliyor. Verim iyi, ancak elmasını toplamayı bekleyen çiftçi, çok tedirgin. Elma üreticileri, geçen yıl depolarda çürüyen elmalarının bu yıl da dalında çürümesinden endişe ediyor. Çiftçi fiyat, tüccar ise önünü görmeyi istiyor.'' Yılmaz, önlem alınmaması durumunda geçen yılki sorunların daha fazlasının yaşanabileceğini vurgularken, ''elma için yurt dışında yeni pazarlar bulunmalı ve ihracatın önü açılmalıdır. Ülkeye döviz girmesini sağlayacak ihracata teşvik primi verilmesi de, bölgedeki sorunu biraz olsun azaltacaktır. İhracatın hem çiftçiye, hem de ülke ekonomisine önemli katkı sağlayacağı açıktır'' diye konuştu. 
     
</TEXT>
</DOC>
