<DOC>
<DOCNO> 186913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/siyaset/siy02.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP Solcu da dindar olabilir 
</HEADLINE>
<TEXT>

   DSP yenilenen parti programında dindarlığın laikliğe engel olmadığı belirtildi. Ecevit ise kurultayda adaylığı konusunda açıklama yapmadı 
      ANKARA Milliyet 

   
   DSP'nin güncelleştirilen yeni parti programında laiklik kavramı yeniden tanımlanarak "Dindarların solcu, solcuların da dindar olabileceği" ifadelerine yer verildi. DSP Genel Başkan Yardımcısı Zekir Sezer'in okuduğu yeni programın laiklik bölümünde şöyle denildi 
   "DSP, dindarların da solcu olabileceğini, aynı şekilde solcuların da dindar olabileceğini dindarlığın laik olmanın önünde bir engel oluşturmadığını vurgulamak istemiştir. Bazı sol çevreler, her dindarı potansiyel mürteci gibi görmüşlerdir. DSP ise bu vahim hataya ilk kez son veren bir sol parti olmuştur." 
   DSP Genel Başkanı Bülent Ecevit de, kurultayda aday olup olmayacağı sorusuna, "Onu şimdi dile getirmeyelim, değişik yorumlara yol açıyor. Ben görevde olmuşum başkaları olmuş hiç fark etmez" yanıtını verdi. Ecevit, yabancı bir diplomatın "Başbakanken Ecevit'le görüşmek tabuydu" sözlerini ise "DSP iktidardayken AB, Türkiye'ye her istediğini kabul ettiremiyordu. Onun için böyle konuşmuş"diye değerlendirdi. 
   
</TEXT>
</DOC>
