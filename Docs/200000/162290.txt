<DOC>
<DOCNO> 162290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sonspo19.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür'den Beşiktaş'a yeşil ışık... 
</HEADLINE>
<TEXT>

     Bonservisi elinde olan Milli futbolcu Hakan Şükür, Beşiktaş gibi bir camianın kendisini istemesinin gurur verdiğini belirterek, ''Ama resmi bir teklif almadım'' dedi. 
     Hakan, kendisine ait internet sitesine yaptığı açıklamada, transferiyle ilgili spor programlarında canlı yayında konuştuğunu ancak sesini yetirince duyuramadığını belirtti. 
     Bonservisinin elinde olduğunu ve kulüp seçme hakkının tamamen kendisine ait olduğunu belirten Hakan Şükür, şöyle devam etti 
     ''Zor bir sezonu geride bıraktım. Dünya Kupası sonrası peşi sıra yaşadığım bazı şansızlıklar nedeniyle sıkıntılı anlar yaşadım. Hayatımın en ciddi sakatlığıyla karşı karşıya kaldım. Hemen ardından ayağım kırıldı. Kısacası uzun süre yeşil sahalardan uzak kaldım. Döndüğümde ise lig bitmişti. Şu anda Blackburn Rovers'tan ayrıldım. Elimde bonservisim var. Kulüp seçme hakkı tamamen bana ait.'' Hakan Şükür, birçok teklif aldığını ve bunun da doğal olduğunu anlatarak, ''Ama kimseyle yüz yüze bir görüşmem olmadı. Beşiktaş gibi bir camianın beni istemesi gurur veriyor. Oradaki arkadaşlarımın da benimle ilgili açıklamaları hoşuma gitti. Lucescu'nun, Sergen'in ve İlhan Mansız'ın sözleri gerçekten güzeldi. Fakat bana ulaşmış resmi bir teklif söz konusu değil'' diye konuştu. 
     
     ''35 YAŞINA KADAR OYNARIM'' 

     Yakında 32 yaşına basacağını belirten Hakan, 35 yaşına kadar futbol oynayabileceğini vurguladı. 
     ''Yurt dışından çok ciddi teklifler alıyorum'' diyen Hakan Şükür, şunları söyledi 
     ''Ancak futbola zorunlu olarak çok ara verdim. Milli Takımdan önce, Dünya Kupası'ndan önce, hep sakatlıklarla boğuştum. Artık futbolu çok özledim ve oynamak için can atıyorum. Ama vücudum adeta yılların acısını çıkarıyor, sakatlıklardan da tam olarak kurtulabilmiş değilim. 
     Ya Türkiye, ya da yeniden yurtdışı. Bu arada ailemi de düşünmek zorundayım. Onları yerleşik bir düzenin içine sokmam lazım. Bunların hepsini düşünerek bir adım atmak istiyorum. Kararımı birkaç gün içinde vereceğim.'' 
     
     ''MAKENDONYA MAÇINDA KADERİMİZ BELLİ OLACAK'' 

     Makedonya ile yarın yapacakları karşılaşmayı da değerlendiren Hakan, ''Makedonya maçında gruptaki kaderimiz belli olacak'' dedi. 
     Tüm konsantrelerini bu maça verdiklerini söyleyen Hakan Şükür, ''Bu maçı alarak önce grup ikinciliğini garantileyeceğiz, ardından da liderlik için İngiltere maçını beklemeye başlayacağız'' diye konuştu. 
     Bu arada çok önemli bir turnuvaya katılacaklarını anlatan Hakan, ''Fransa ile birlikte Avrupa Kıtasını temsilen Konfederasyon Kupası'na gideceğiz. Orada da ülkemizin adını altın harflerle şeref kürsüsüne yazdırmak istiyoruz'' diyerek sözlerini tamamladı. 
     
</TEXT>
</DOC>
