<DOC>
<DOCNO> 170566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/soneko05.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
2002'de 58.3 milyon motorlu araç üretildi... 
</HEADLINE>
<TEXT>

     Dünya çapında 2002 yılında, 42.1 milyonu otomobil olmak üzere toplam 58.3 milyon motorlu araç üretildi. 
     Uluslararası Otomotiv Üreticileri Birliği'nin OICA ''2002 Dünya Otomotiv Üretimi'' verilerine göre, 58.3 milyonluk toplam motorlu araç üretiminin 12.9 milyonunu hafif ticari araç, 2.7 milyonunu ağır kamyon, 389 binini de otobüs üretimi oluşturdu. 
     General Motors, toplam 8.3 milyon araç üreterek, sektördeki liderliğini korurken, 6.7 milyon araç üreten Ford ikinci, 6.6 milyon araç üreten Toyota-Daihatsu-Hino Grubu da üçüncü sırada yerini aldı. 
     Otomobil üretimi sıralamasında ise 5.6 milyon üretimi ile Toyota-Daihatsu-Hino grubu başı çekti. General Motors, toplam 4.9 milyon otomobil üreterek ikinci sırada yer bulurken, bunu 4.8 milyonluk otomobil üretimi ile Volkswagen, 3.6 milyon otomobil üretimi ile de Ford izledi. 
     Japon otomotiv şirketlerinden Honda 2.9 milyon otomobil, Hyundai ve Nissan da toplam 2.2 milyon otomobil üretirken, Renault ile DaimlerChyrsler ise 2 milyon otomobil üretti. 
     Fiat-İveco'nun toplam otomobil üretimi 1.7 milyonu bulurken, lüks otomobil üreticisi BMW'nin toplam 1.1 milyon otomobil üretmesi dikkati çekti. 
     
</TEXT>
</DOC>
