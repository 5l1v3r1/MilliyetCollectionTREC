<DOC>
<DOCNO> 151212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/son/sontur12.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatay Valisi'nin cenazesi Ankara'ya gönderildi... 
</HEADLINE>
<TEXT>

     İzmir'de geçirdiği kalp krizi sonucu vefat eden Hatay Valisi İsmet Gürbüz Civelek'in 45 cenazesi, düzenlenen törenin ardından Ankara'ya gönderildi. 
     Yeşilyurt Atatürk Eğitim Hastanesi'nde düzenlenen törene Bayındırlık ve İskan Bakanı Zeki Ergezen de katıldı. Törende konuşan İzmir Valisi Yusuf Ziya Göksu, Vali Civelek'in dün akşam yeğeninin nikah töreninde şahitlik yaptığını, daha sonra, kaldığı İzmir Polis Evi'nde geçirdiği kalp krizi sonucu vefat ettiğini söyledi. 
     Vali Civelek'in genç yaştaki vefatından büyük üzüntü duyduğunu belirten Göksu, Civelek'in görev yaptığı Trabzon Valiliği sırasında yayla turizmini teşvik ettiğini, Hatay'da yaşanan sel felaketinde de halkın ihtiyaçlarını karşılamak için olağanüstü gayret gösterdiğini söyledi. 
     Bayındırlık ve İskan Bakanı Zeki Ergezen'in 10 gün önce Hatay'ı ziyareti sırasında kendisiyle görüştüğünü ifade eden Göksu, ''Çok üzgünüz. Hepimizin başı sağ olsun. Mekanı cennet olsun. Yakınlarına başsağlığı ve sabır diliyorum'' dedi. 
     Türk Bayrağı'na sarılı tabut, Bakan Ergezen, Vali Göksu ve törene katılanlarca bir süre omuzda taşındıktan sonra İzmir Büyükşehir Belediyesi'ne ait cenaze arabasına konuldu ve karayoluyla Ankara'ya gönderildi. 
     Vali Civelek'in yarın Kocatepe Camii'nde öğlen namazını takiben kılınacak cenaze namazından sonra toprağa verileceği belirtildi. 
     Hastanedeki tören sırasında İsmet Gürbüz Civelek'in annesi Saniye Civelek, eşi Esengül Civelek ile çocukları Ece Sinem ve Pelin tabuta sarılarak gözyaşı döktü. 
     
     ÖZGEÇMİŞİ 
     İsmet Gürbüz Civelek, 1958 yılında Rize'de doğdu. Ankara Üniversitesi Siyasal Bilgiler Fakültesi Uluslararası İlişkiler Bölümü'nden mezun olan Civelek, London City Polytechnic'te Uluslararası Hukuk Sertifika Eğitimi ve Johns Hopkins Üniversitesi Uluslararası İleri Çalışmalar Okulu'nun ''Avrupa Topluluklarının Ticaret, Finansman ve Rekabet Politikaları'' Diploma Programı'na katıldı. 
     1979 yılında Gençlik ve Spor Bakanlığı Dış İlişkiler Uzman Yardımcısı olarak kamu hizmetine başlayan Civelek, 1983'te kaymakam, 1996'da Trabzon Valisi oldu. Hatay Valiliği görevine 8 Şubat 2003'te atanan Civelek, çok iyi düzeyde İngilizce, orta düzeyde İtalyanca ve az Fransızca biliyordu. 
     Civelek, evli ve iki çocuk babasıydı. 
     





</TEXT>
</DOC>
