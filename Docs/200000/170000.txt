<DOC>
<DOCNO> 170000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/soneko26.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank Devlet kağıdı faizlerinin çok yüksek olduğunu düşünüyoruz 
</HEADLINE>
<TEXT>

     Akbank Genel Müdürü Zafer Kurtul, ''Ülkedeki siyasi risklerin neden olduğu yüksek risk primi nedeniyle, devlet kağıdı faizlerinin hala çok yüksek olduğunu düşünüyoruz'' dedi. 
     Kurtul, uluslararası piyasalardan sağlanan 350 milyon dolarlık sendikasyon kredi sözleşmesinin imzalanması törenindeki konuşmasında, ekonomide birçok pozitif gelişme yaşandığı konusunda herkesin hemfikir olduğunu vurgulayarak, Irak savaşı ve diğer olumsuzluklara rağmen büyümenin başlamasının bunun en önemli göstergelerinden biri olduğunu söyledi. 
     Büyüme trendinin bu yılın ikinci yarısında da gerek imalat, gerekse tarım sektöründe güçlü bir şekilde devam edeceğini ifade eden Kurtul, şöyle konuştu 
     ''Tarım ürünlerinin fiyatlarındaki hızlı düşüş ve Mart ayında başlayan bir trendin devamı olarak yabancı para birimlerindeki değer kaybının sürmesi, Mayıs ve Haziran aylarında enflasyonda azalmaya yol açtı. Yıllık enflasyon oranı şu anda yüzde 30'un altında. Bu trendin devam edeceğine ve hükümetin belirlediği yaklaşık yüzde 20'lik yıllık enflasyon hedefine ulaşılacağına inanıyoruz. Ülkedeki siyasi risklerin neden olduğu yüksek risk primi nedeniyle devlet kağıdı faizlerinin hala çok yüksek olduğunu düşünüyoruz.'' Zafer Kurtul, Akbank'ın zor zamanlarda bile uluslararası pazarlarda borçlanma operasyonlarına devam edebildiğine dikkat çekerek, bankanın bu yıl ilk yabancı kaynaklı kredi özelliği taşıyan 350 milyon dolarlık sendikasyon kredisiyle şu anda 2.3 milyar doları bulan geniş bir portföyle borçlanma bazında sektördeki lider banka konumunda olduğunu söyledi. 
     Son krediyle birlikte bankanın toplam sendikasyon işlemlerinin 800 milyon dolara ulaştığını ifade eden Kurtul, şunları kaydetti 
     ''Bu yeni sendikasyon kredi işlemi, banka için taze bir finansman kaynağını temsil ediyor. Banka, Şubat 2001 krizinden bu yana üç senetleme bir de IFC anlaşması olmak üzere dört kez uluslararası sermaye piyasalarından başarıyla kaynak kullandı. 1998'den bu yana senet programları ile toplanan yekun, 1.2 milyar dolara ulaştı. Özkaynak karşılığı uzun vadeli senet ihracının girdileri, uzun vadeli kredi işlemlerinin finansmanında kullanılıyor ve vade dolum aralığının minimizasyonuna yardımcı oluyor.'' 
     
</TEXT>
</DOC>
