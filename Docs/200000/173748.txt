<DOC>
<DOCNO> 173748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/sonspo02.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılın 11 Altın Adamı'na Beşiktaş damgası... 
</HEADLINE>
<TEXT>

     Işık Sigorta sponsorluğunda, Türk Spor Ajansı tarafından düzenlenen ''Yılın 11 Altın Adamı'' yarışmasının ödül töreni yapıldı. 
     Ödül töreninde, 5 oyuncusu kürsüye çıkan Beşiktaş geceye damgasını vururken, jüri üyeleri tarafından belirlenen listede Cordoba, Zago, Ronaldo, İbrahim Üzülmez, Okan Koç Beşiktaş , Ergün Penbe Galatasaray , Ümit Bozkurt, El Saka Gençlerbirliği , Gökdeniz Karadeniz Trabzonspor , Okan Yılmaz Bursaspor ve Tuncay Şanlı Fenerbahçe yer aldı. 
     Organizasyona katılamayan oyunculardan Gökdeniz Karadeniz'in kupa ve madalyasını, Trabzonspor Kulübü Yönetim Kurulu Üyesi Selami Sarı, Ergün Penbe'ninkini ise menajeri Ali Güven aldı. 
     Gecenin açılış konuşmasını yapan organizasyon komitesi başkanı Erdoğan Arıpınar, yarışmada centilmenliğin önemli olduğunu belirterek, ''En çok yıldız alan değil, en efendi olan burada yer alır. Birçok yıldız oyuncu, listemizde bulunmasına rağmen, sonradan listeden çıkarılabildi'' dedi. 
     Gençlik ve Spor Genel Müdürü Mehmet Atalay ise Türkiye'nin futbolda bir dünya ülkesi olmayı başardığını ifade ederek, ''Biz de artık dışa açık bir lig oynamak zorundayız. Artık Almanya, İngiltere liglerini izlemekten sıkıldık. Şimdi dünya, Türk futbolunu izleyecek. Sporda Şiddet Yasası hazırlıyoruz. Hapis cezaları gelebilecek ama bizim temennimiz, bunlara gerek kalmadan fair-play dolu bir sezon geçsin'' diye konuştu. 
     Ödül töreni sırasında, madalyayı sıradaki Beşiktaşlı oyuncuya değil de esprili bir şekilde Tuncay Şanlı'ya veren ve Fenerbahçeli olmasıyla bilinen Vali Muammer Güler de, sporun, kamu düzenini de yakından ilgilendirdiğini ve herkese görevler düştüğünü söyledi. 
     Kalyon Oteli'nde gerçekleştirilen geceye, İstanbul Valisi Muammer Güler, Gençlik ve Spor Genel Müdürü Mehmet Atalay, Dünya Spor Yazarları Birliği AIPS Başkanı Togay Bayatlı, Türkiye Spor Yazarları Derneği TSYD Genel Başkanı Onur Belge ve Futbol Federasyonu Tahkim Kurulu Başkanı Türker Arslan'ın yanı sıra çok sayıda davetli katıldı. 
     
</TEXT>
</DOC>
