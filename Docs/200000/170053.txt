<DOC>
<DOCNO> 170053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sontur04.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Maganda terörü 
</HEADLINE>
<TEXT>

     Soner KOCAER- Ali KÖSE ANTALYA, DHA . 
     

ANTALYA'da, Ümit ve Ahmet Aydoğdu ile kuzenleri Veysel Kuralay, kız kardeşlerine laf atan kimliği belirsiz üç kişinin bıçaklı saldırısına uğradı. Aydoğdu kardeşler ağır yaralanırken, Veysel Kuralay ayakta tedavi edildi. 
     Olay önceki gece saat 02.30 sıralarında Konyaaltı BeachPark'ta meydana geldi. Bingöl depreminin ardından ailece Antalya'ya taşınan 20 yaşındaki Ümit Aydoğdu, 18 yaşındaki Ahmet Aydoğdu ve 17 yaşındaki kız kardeşleri Aslınur Aydoğdu ile kuzenleri 20 yaşındaki Veysel Kuralay ve 18 yaşındaki Seda Kuralay birlikte BeachPark'a giderek eğlendi. Gençler evlerine dönerken, yanlarına yaklaşan kimliği belirsiz 3 kişi, Aslınur Aydoğdu ve Seda Kuralay'a sözlü tacizde bulundu. Bunun üzerine tartışma çıktı. 
     Tacizciler bıçak çekerek Veysel Kuralay ile Ümit ve Ahmet Aydoğdu kardeşlere saldırdı. Vücutlarının çeşitli yerlerine aldıkları bıçak darbeleri sonucu kanlar içinde yere yığılan gençler, kız kardeşleri tarafından taksiyle Antalya Devlet Hastanesi Acil Servisi'ne götürüldü. 
     Ahmet ve Ümit Aydoğdu hayati tehlikeleri bulunduğu için yoğun bakım ünitesine kaldırılırken, Veysel Kuralay ayakta tedavi edildi. 
     Veysel Kuralay, kuzenlerinin başında ağlarken dehşeti yaşayan iki kız da gözyaşlarına boğuldu. 
     Polis, saldırının ardından kaçan magandaları bulmaya çalışıyor. 
     
</TEXT>
</DOC>
