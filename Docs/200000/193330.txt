<DOC>
<DOCNO> 193330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sontur03.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Valiliklere "beyaz direniş" genelgesi... 
</HEADLINE>
<TEXT>

     5 Kasım'da iş bırakma kararı alan hekimler 
     Sağlık Bakanlığı'nın "yasal değil" uyarısı ile karşı karşıya kaldı. 
     Sağlık Bakanlığı Müsteşar Yardımcısı Abdülkadir Atalık imzası ile 81 il valiliğine gönderilen genelgede, Bakanlıkça başlatılan sağlıkta dönüşüm çalışmaları çerçevesinde sağlık çalışanlarının, gerek maaş ve özlük hakları, gerekse çalışma koşullarından kaynaklanan olumsuzlukların giderilmesi yönünde önemli mesafeler katedildiği bildirildi. Bazı sendika ve meslek kuruluşlarının sağlık çalışanları için iş bırakma kararı aldığı belirtilen genelgede, iş bırakma ya da iş yavaşlatmanın sağlık hizmetlerinin niteliği ile asla bağdaşmadığı ifade edildi. Valiliklerden, iş bırakan hekimin karşı karşıya kalacağı hukuki durumu tüm sağlık çalışanlarına anlatması istenen genelgede, "İş bırakma veya yavaşlatma gibi tutum ve davranışlar sebebiyle, hastaneye başvuran hastaların gerekli teşhis ve tedavi hizmetlerini almaması gibi bir halin hukukiliğinden ve insaniliğinden bahsedilemeyeceği ve bu durumun, insan sağlığına hizmet için ihdas edilmiş mesleklerin ve kuruluşların temel varlık espirisi ile bağdaşmayacağı açıktır" denildi. 
     Sağlık meslek mensuplarının mesleğe girerken ettiği Hipokrat yeminine bağlı kalmak zorunda olduğu anımsatılan genelgede, "Meslek mensuplarının mevzuat ile belirlenen kurallara riayet etmemelerinin, hususiyet ve hassasiyeti olan, vazgeçilemez ve geciktirilemez sağlık hizmetini aksatacağı bunun da ilgililerin sorumluluğunu gerektireceği, keza, mevzuata aykırı davranışları teşvik edenlerin de aynı sorumluluklarının doğacağı ve ayrıca bu davranışların ve sonuçlarının etik ve insani yönü takdir edilmelidir" denildi. 
     Genelgede, kamu görevlilerin uymakla yükümlü oldukları genel kurallara aykırı davranışlarda bulunan sağlık çalışanlarının fiilin niteliğine göre disiplin cezalarıyla karşı karşıya kalacakları bildirildi. Genelgede, hekimleri suça teşvik eden kuruluş yöneticilerinin de cezai müeyyidelerle karşı karşıya kalacakları belirtildi. 
     
</TEXT>
</DOC>
