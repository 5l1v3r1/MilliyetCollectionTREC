<DOC>
<DOCNO> 176988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/soneko28.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni nesil, güvensiz ve bunalımda... 
</HEADLINE>
<TEXT>

     Giderek daha fazla geliri kontrol eden çocukların küresel olarak direkt ya da etkileyici anlamda yılda 1.9 trilyon dolar gibi çok yüksek bir miktarın harcanmasını gerçekleştirdikleri bildirildi. 
     Dünyanın en büyük pazar araştırması şirketlerinden Millward Brown tarafından ABD, Brezilya, Almanya, Hindistan, Çin ve Japonya'da, 1920 kentli çocukla yüzyüze görüşülerek yapılan BRANDchild araştırması 9-14 yaşlarında olan yeni nesil tüketici portresinin, zayıf hayal gücüne sahip, daha az yaratıcı ve güvensiz olduğunu ortaya koydu. 
     Araştırmaya göre, bu kuşağın ''şimdi ve burada'' tatmin edilmek istemeleri, onlara iç dünyalarını keşfetmek için zaman bırakmıyor. Araştırmaya göre, yeni nesil aynı zamanda güvensiz ve bunalımda. 
     Artan boşanma oranları, cinayetler, 11 Eylül ve benzeri saldırılar ve savaş çığlıkları bu ruh halini besliyor. Bu bağlamda araştırmada korku, global çocukların birincil güdülerinden biri olarak ortaya çıkıyor. 
     
     BU KUŞAK ''ONLINE'' BİR KUŞAK 

     Araştırmaya göre, çocukların yaklaşık yüzde 10'unun kendilerine ait web siteleri var ve yüzde 45.7'si interneti düzenli olarak kullanıyor. Düzenli olarak internet kullanma oranı ABD'de yüzde 72.8'i buluyor. 
     Çocuklar, kendisi için markaları satın almakla kalmayıp, aynı zamanda anne-babalarına diğer markalar için lobi yapıyor. Ailelerinin görüşlerine değil, reklamlara güveniyorlar. 
     Bugünün çocukları, geçmiş kuşaklardaki yaşıtlarından daha hızlı büyüyorlar ve daha fazla geliri kontrol ediyorlar. 
     Çocuklar sadece ABD'de yılda 150 milyar doları doğrudan harcıyorlar. Ayrıca evlerindeki alışverişlerinin 150 milyar dolarını doğrudan etkiliyorlar. 
     Küresel olarak çocuklar, direkt ya da etkileyici anlamda yılda 1.9 trilyon dolar gibi çok yüksek bir miktarın harcanmasını gerçekleştiriyorlar. 
     BRANDchild araştırmasını kitapta toplayan pazarlama gurusu Martin Lindstrom, ''Interaktif ve talepkar olan bu çocuklar, ellerinde bir mouse ile doğuyorlar ve dünyaya odalarının pencerelerinden değil bilgisayarlarının monitörlerinden bakıyorlar'' görüşüne yer verdi. 
     
</TEXT>
</DOC>
