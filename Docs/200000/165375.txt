<DOC>
<DOCNO> 165375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/soneko22.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Maret, Pastavilla, Sek Süt, Tat Konserve çatısında birleşti... 
</HEADLINE>
<TEXT>

     Koç Topluluğu'nun gıda sektöründeki şirketleri Maret, Pastavilla ve Sek Süt, Tat Konserve Sanayii A.Ş. çatısı altında birleştirildi. 
     Tat Konserve, Maret, Pastavilla ve Sek Süt'ün olağanüstü genel kurulları İstanbul'da yapıldı. Genel kurullarda, Maret, Pastavilla ve Sek Süt'ün Tat Konserve bünyesinde birleşmesi kararları alındı. 
     Koç Holding Tüketim Grubu Başkanı Hasan Yılmaz, Tat'ın Genel Kurulu'nda yaptığı konuşmada, kendileri açısından çok önemli ve tarihi bir gün yaşadıklarını kaydetti. 
     Şirketlerin kendi alanlarında tek tek çok iyi olduğunu, birleşmeyle oluşacak sinerji sayesinde ölçeklerini büyüteceklerini vurgulayan Yılmaz, şöyle konuştu 
     ''Yeni bir Tat şirketi yaratarak boyutumuzu katlamak, önemli verimlilik ve tasarruflar sağlamak istiyoruz. Bu tasarruflarımızla çok daha rekabetçi, etkin ve güçlü Türkiye'nin önde gelen gıda şirketlerinden birini yaratacağız. Amacımız, gittikçe zorlaşan rekabet şartlarında daha etkin hareket edebilmek ve rekabet gücümüzü artırmak.'' Alınan kararlara göre, 31 Aralık 2002 tarihli bilançolar dikkate alınarak, SEK, Maret ve Pastavilla tüm aktif ve pasifleriyle Tat tarafından devralınacak. Ayrıca, bu şirketlerin malları ve borçları da Tat tarafından yönetilecek. 
     
     AKTİF TOPLAMLARI YAKLAŞIK 159 TRİLYON LİRA 

     Birleşmeyle birlikte 4 şirketin aktif toplamı, 31 Aralık 2002 tarihli bilançolarına göre yaklaşık 159 trilyon liraya ulaşıyor. 
     Tat Konserve'nin 31 Aralık 2002 tarihli bilançosuna göre, aktif toplamı 88 trilyon 868 milyar 131 milyon lira. Şirketin net karı 11 trilyon 140 milyar 760 milyon lira olarak gerçekleşti. 
     Aktif toplamı 38 trilyon 3 milyar 177 milyon lira olan Maret'in aynı dönemdeki zararı ise 4 trilyon 557 milyar 55 milyon lira oldu. 
     Sek Süt'ün aktif toplamı 59 trilyon 571 milyar 761 milyon lira olarak belirlenirken, zararı 118 milyar 506 milyon lira düzeyinde gerçekleşti. 
     Aktif toplamı 14 trilyon 257 milyar 457 milyon lira olan Pastavilla'nın net dönem karı ise 726 milyar 714 milyon lira oldu. 
     1967'de kurulan Tat, domates salçası, domates püresi, soyulmuş domates, doğranmış domates, ketçap, sebze konserveleri, reçeller, meyve suları, hazır yemek, balık konserve, dondurulmuş gıda, turşular, közlenmiş biber ile kendi ihtiyacı olan boş teneke kutu ve kapak üretiminde uzmanlaştı. TAT, önemli ölçüde ihracata yönelik çalışıyor. Maret de et ve et mamullerinin hijyenik şartlarda, en yeni teknolojiye göre üretimini sağlamak ve ihracat olanakları yaratmak amacıyla 1984'de kuruldu. 1928 yılında İsmail Hakkı Ulukartal tarafından kurulan Pastavilla, 1982'de anonim şirkete dönüştü ve Ulukartal Makarnacılık Sanayi ve Ticaret A.Ş. olarak kayıt edildi. 1992'de Pastavilla markası ile pazara ürünler sunmaya başlayan şirketin adı 1994'de Pastavilla Kartal Makarnacılık Sanayi ve Ticaret A.Ş. olarak değiştirildi. 
     Şirketin hisselerinin tamamı 1995 yılında Koç Topluluğu bünyesine geçti. 
     
     SEK ÖZELLEŞTİRİLMİŞTİ 

     SEK Süt Endüstrisi Kurumu Sanayi ve Ticaret A.Ş. de Türkiye'de süt üretiminin gelişmesini sağlamak ve tüketiciye en kaliteli, sağlıklı, hijyenik doğal ürünler sunmak amacıyla 1963 yılında Tarım ve Köyişleri Bakanlığı'na bağlı olarak kuruldu. 
     1968 yılından itibaren KİT olarak faaliyet gösteren SEK'in tüm işletmeleri ve Türkiye genelinde marka kullanım hakkı ayrı ayrı olmak üzere 1995'de özelleştirildi. 
     SEK'in İstanbul işletmesi, sektörde faaliyet gösteren küçük ve orta büyüklükteki sanayici ve gıda toptancılarından oluşan 164 kişilik bir grup tarafından satın alınırken, 13 Haziran 1997 tarihinde Koç Topluluğu küçük ve büyük sermayenin birlikte çalıştığı modele öncülük etmek üzere şirketin yüzde 68'ine sahip oldu. 
     
</TEXT>
</DOC>
