<DOC>
<DOCNO> 160616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sontur11.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Org. Özkök "Irak'ın yeniden yapılandırılmasına katılmak istiyoruz" 
</HEADLINE>
<TEXT>

     Genelkurmay Başkanı Orgeneral Hilmi Özkök, Türkiye'nin Irak'ın yeniden yapılandırılmasına aktif olarak katılmak ve azami oranda katkıda bulunmak istediğini söyledi. 
     Orgeneral Özkök İpek Yolu-2003 General Amiral Semineri'nin açılışında yaptığı konuşmada, Türkiye'nin konumu ve dünya barışına katkılarına ilişkin bazı konulara da değinmek istediğini söyledi. 
     Jeostratejik konumu itibarıyla Türkiye'nin bir tarafta dünyanın en istikrarsız bölgelerinden Kafkasya, Ortadoğu ve Balkanlar'da, diğer tarafta Avrupa ile Asya arasında ulaşım, telekomünikasyon ve enerji koridorları üzerinde merkezi bir yerde bulunduğuna işaret eden Orgeneral Özkök, Türkiye'nin bu konumunun kendisine belirtilen koridorların güvenliği için bazı sorumluluklar üstlenmeyi zorunlu kıldığını, Doğu-Batı ve Kuzey-Güney arasında bir dostluk, işbirliği köprüsü olarak imkan sağladığını ifade etti. Orgeneral Özkök, Afganistan'da icra edilen hareket esnasında da Türkiye'nin öneminin bir kez daha ortaya çıktığını vurguladı. 
     Türkiye'nin 20 Haziran-20 Aralık 2002 tarihleri arasındaki ikinci dönemde, Uluslararası Güvenlik Yardım Kuvveti'nin UGYK liderliğini 20 Haziran 2002 tarihinde üstlendiğini kaydeden Orgeneral Özkök, görevin 10 Şubat 2003 tarihinde Almanya-Hollanda liderliğine devredildiğini anlattı. Afganistan halkının huzuru ve refahının sağlanması için icra edilen bu harekatta tüm gruplara eşit hizmet sağlanması ve toplumun geneline ve altyapıya yönelik kısa süreli projelere yer verilmesinin esas alındığını belirten Orgeneral Özkök, Türkiye'nin liderliğinde UGYK'nın 176 adet Sivil-Asker İşbirliği Projesi tamamlandığını ifade etti. 
     Orgeneral Özkök, TSK'nın bugün için 229'u Afganistan, 498'i Bosna-Hersek, 684'ü Kosova ve 11'i Makedonya'da olmak üzere toplam 1422 kişiden oluşan birlik ve unsurlarıyla değişik kriz bölgelerinde barışı destekleme harekatına iştirak ettiğini ve dünya barışına katkıda bulunduğunu dile getirdi. 
     
     IRAK SAVAŞI 
     Irak'taki savaşa da değinen Orgeneral Özkök, Irak'ta icra edilen harekat sonrasında yeniden yapılanma çalışmalarının devam ettiğini anımsattı. 
     Orgeneral Özkök, Irak'ın geleceği konusundaki düşüncelerini şöyle açıkladı 
     ''Harekat sonrası Irak'ta öncelikli olarak yapılması gereken hususlar, istikrarın sağlanması, insani yardımların yapılması ve yeniden yapılandırmanın tamamlanmasıdır. Bu kapsamda Irak'ın bağımsızlığı, egemenliği, toprak bütünlüğü ve ulusal birliği korunmuş, doğal kaynakları Irak ulusunun bütününe ait olan ve tüm nüfusunun refahı için kullanılan etnik dini çatışmaların yaşanmadığı, kendisi ve komşuları ile barış içinde yaşayan ve mümkün olduğu kadar demokratik bir Irak görme arzusunda olduğumuzu bir kez daha yinelemek isterim. Ayrıca, Türkiye Irak'ın yeniden yapılandırılmasına aktif olarak katılmak ve azami oranda katkıda bulunmak istemektedir. 
     Diğer taraftan Türkiye, bölgesinde politik, sosyal, ekonomik ve askeri alanlarda strateji üreten eksen bir ülke konumundadır. Diğer bir deyişle Türkiye güvenlik tüketen değil, güvenlik üreten bir ülkedir. Dış politikalarımızın esası olarak bütün barışçıl girişimleri güçlü bir şekilde desteklemekteyiz.'' Türkiye'nin bölgesel krizlerin önlenmesi için barışı destekleme harekatlarına katkılarının yanı sıra aynı zamanda NATO ile müşterek çalışabilirliği başarmak için ortaklık üyesi ülkelere eğitim desteği sağladığını da belirten Orgeneral Özkök, bu kapsamda 1998 yılında Ankara'da kurulan Barış İçin Ortak Eğitim Merkezi'nde bugüne kadar toplam 47 NATO, Barış İçin Ortaklık BİO ve Akdeniz Diyalogu ülkelerinden 3 binden fazla personele eğitim verildiğini anlattı. 
     
     ''BÜYÜK PROJELER BAŞLATILDI'' 
     Ortaklık üyesi ülkelerle iyi ilişkiler bulunduğunu kaydeden Orgeneral Özkök, Türkiye'nin jeostratejik konumu da dikkate alınarak bölge ülkeleriyle birlikte bazı büyük projelerin başlatıldığını bildirdi. Bu projelerin Güneydoğu Avrupa Tugayı SEEBRIG ve Karadeniz Deniz İşbirliği Görev Kuvveti'nin BLACKSEAFOR olduğunu kaydeden Orgeneral Özkök, Güneydoğu Avrupa Savunma Bakanları SEDM girişiminin bölgede barış ve güvenliğe katkı sağlayacak önemli bir faktör olduğunu düşündüklerini ve bu girişime büyük önem verdiklerini vurguladı. 
     Orgeneral Özkök, ayrıca, BİO Mobil Eğitim Timleri ile Balkanlar, Kafkasya ve Orta Asya ülkelerinde yerinde eğitim icra etmenin mutluluğunu yaşadıklarını söyledi. 
     ''Biz ülkelerimiz insanları arasında güven inşa edici tek yolun barış olduğuna inanıyoruz'' diyen Orgeneral Özkök, BİO'nun ruhunun temelinde güven yattığını ifade etti. Orgeneral Özkök, BİO prensipleri ile yönlendirilen bu girişimlerine, yapıcı olarak katkıda bulunmayı arzu eden her ülkenin katılımından memnuniyet duyacaklarını kaydetti. 
     Seminerin, NATO karargahları ile BİO üyesi ülkelerin üst düzey katılımcıları için bilgi ve deneyimlerinin aktarılmasında uygun bir platform olacağına inandığını dile getiren Orgeneral Özkök, seminerin aynı zamanda dünya barış ve istikrarına katkı sağlamak için karşılıklı anlayış ve müşterek çabaları da artıracağını söyledi. 
     Orgeneral Özkök, katılımcılara teşekkür ederek, ''Hangi görev, rütbe ve mevkide olursak olalım, hepimiz dünya barışına hizmet etmek durumundayız. Kendilerini barışa adayan ve adayacak olan herkesi selamlar, en içten iyilik dileklerimi sunarım'' dedi. 
     Seminere, Kara Kuvvetleri Komutanı Orgeneral Aytaç Yalman, Jandarma Genel Komutanı Orgeneral Şener Eruygur, MGK Genel Sekreteri Orgeneral Tuncer Kılınç, Genelkurmay İkinci Başkanı Orgeneral Yaşar Büyükanıt, NATO Güney Avrupa Müşterek Kuvvetler Komutanı Orgeneral Oktar Ataman'ın aralarında bulunduğu 69 Türk generalin yanı sıra 15 NATO ülkesinden 33, 17 BİO ülkesinden de 19 general ve amiral ile büyükelçiler katılıyor. 
     Genelkurmay İkinci Başkanı Orgeneral Büyükanıt'ın kapanış konuşmasıyla sona erecek olan seminer 3 gün sürecek. Seminer kapsamında Kapadokya gezisinin de yer aldığı bir dizi etkinlik de gerçekleştirilecek. 
     
</TEXT>
</DOC>
