<DOC>
<DOCNO> 186159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/yasam/yas05.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ebeyle doğum ölüm getirdi 
</HEADLINE>
<TEXT>

      DİNÇER ŞEREF, MUSTAFA KURTARAN İstanbul 
   
   Fatih'te Aliya Şükür, evine götürüldüğü ebenin yardımıyla doğum yaptırılırken karnındaki bebeğiyle öldü. Karagümrük'teki evinde dün doğum sancıları başlayan Aliya Şükür 36 , kocası Cihat Sait Abdullah tarafından ebe Seher Alacacı Öğünç'ün Çarşamba Mahallesi Fethiye Caddesi Korkut Sokak'taki evine götürüldü. Eşini ebeye teslim eden Abdullah, ebe Öğünç'ten, eşi ve karnındaki bebeğinin öldüğü haberini aldı. Polis, Öğünç'ü gözaltına aldı. Karnındaki bebeğiyle ölen Şükür'ün cesedi de Adli Tıp'a kaldırıldı. Üç çocuk babası Abdullah, yıllar önce Irak'tan geldiklerini belirterek, "Maddi durumumuz iyi olmadığı için eşimi hastaneye götüremedim. Sancısı başlayınca da ebeye getirdim" dedi. 
   Öğünç ise, Şükür'ün getirildiğinde morarmış halde olduğunu, hastaneye kaldırmak isterken öldüğünü öne sürdü. Ebe Öğünç'ün, birkaç yıl önce doğum yaptırmaya çalıştığı Rus uyruklu bir kadının da öldüğü iddia edildi. Şükür'ün ölüm nedeninin Adli Tıp'taki incelemenin ardından belirleneceği kaydedildi. 
   
   
</TEXT>
</DOC>
