<DOC>
<DOCNO> 182481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sonspo24.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de derbi mesaisi yarın başlıyor... 
</HEADLINE>
<TEXT>

     Gaziantepspor'u 3-1 yenerek ligde 3. sıraya yerleşen Fenerbahçe, yapacağı bir günlük iznin ardından Galatasaray ile hafta sonunda yapacağı derbi maçın hazırlıklarına yarın başlayacak. 
     Teknik direktör Christoph Daum'un, milli maçlar ve lig maçları nedeniyle yoğun bir tempo geçiren oyuncularına bir gün izin verdiği, Gaziantepspor maçı sonrası futbolcularıyla yaptığı konuşmada da önlerinde Galatasaray ile yapacakları önemli bir derbi maçı bulunduğunu hatırlatarak, izinli günde herkesin iyi dinlenmesini ve sadece derbi maça konsantre olmalarını istediği öğrenildi. 
     Galatasaray derbisi öncesinde futbolcuların kafasının hiçbir şeyle meşgul olmasını istemeyen Daum'un, bugün Luciano, Fatih, Tuncay, Serhat ve Hooijdonk'un katılımıyla Daniel Hechter ile kıyafet konusunda yapılacağı duyurulan sponsorluk anlaşmasını da bu yüzden ertelettirdiği bildirildi. Alman teknik adamın, derbi maç öncesi futbolcuların herhangi bir aktiviteye katılmasını istemediği kaydedildi. 
     
     ANTRENMAN ÖĞLEDEN SONRA 
     Fenerbahçe, Galatasaray ile yapacağı derbi maçın hazırlıklarına yarın öğleden sonra başlayacak. 
     Samandıra Tesisleri'nde öğle saatlerinde biraraya gelecek futbolcular, saat 15.30'da antrenmana çıkacak. 
     Bu arada, ayak bileğindeki problem devam eden Ümit'in tedavisinin sürdüğü bildirildi. 
     Öte yandan, futbolcular yarın antrenmandan önce Samandıra Tesisleri'nde, Fenerium Tırı'nın tanıtımını yapacak. Tır, sarı-lacivertli takımın deplasman maçlarına giderek, Fenerium ürünlerini sergileyecek ve satış yapacak. 
     
</TEXT>
</DOC>
