<DOC>
<DOCNO> 173851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/siyaset/siy03.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Süleymaniye baskını' komutayı değiştirdi 
</HEADLINE>
<TEXT>

   YAŞ'ın ardından Özel Kuvvetler Komutanı ve yardımcısının tayini çıktı. Oysa, teamüller gereği bir yıl daha görevlerini sürdürmeleri gerekiyordu 
   ANKARA Milliyet 

   
   Süleymaniye'deki Türk Özel Kuvvetler bürosuna ABD askerlerince yapılan baskında 11 Türk askerinin başlarına çuval geçirilerek gözaltına alınmasının Özel Kuvvetler Komutanlığı'nda ÖKK görev değişikliklerine neden olduğu iddia edildi. 
   Yüksek Askeri Ş ra toplantısının ardından Özel Kuvvetler Komutanı Tümgeneral Sadık Ercan ve Komutan Yardımcısı Tuğgeneral Abdullah Kılıçarslan'ın da tayinleri çıktı. ÖKK'nin başına geçen yıl getirilen Ercan Milli Güvenlik Akademisi Komutanlığı'na, Süleymaniye'deki timden sorumlu olan Kılıçarslan da Malatya 2. Ordu Harek t Başkanlığı'na atandı. Teamüller gereği Ercan ve Kılıçarslan'ın bir yıl daha ÖKK'deki görevlerini sürdürmesi bekleniyordu. 
   Ercan'dan boşalan ÖKK Komutanlığı'na Etimesgut Zırhlı Tümen Komutanı Tümgeneral Servet Yörük getirilirken, Yörük'ten boşalan makamı da Genelkurmay Genel Sekreteri Tümgeneral Arslan Güner doldurdu. 
   Süleymaniye'deki büronun "istihbarat eksikliği nedeniyle" baskına uğradığı yönündeki değerlendirmelerin de atamalarda etkili olduğu belirtildi. 
   
   İDDİALAR YALANLANMIŞTI 
   Türk askerinin 60 saat gözaltında tutulmasının ardından Kılıçarslan'ın Genelkurmay Başkanlığı'nın talimatıyla baskınla ilgili soruşturma raporu hazırladığı ve raporda 11 askerin görevi ihmalde ısrar ve emre itaatsizlikle suçlandığı iddia edilmişti. Kuzey Irak'taki irtibat bürolarının güvenliği için kesin talimatlar bulunduğu ve "gerektiğinde vur" emrinin ihlal edildiği öne sürülmüştü. Baskında gözaltına alınan subay ve astsubayların önce açığa alınacağı, ardından askeri mahkemede yargılanacağı savunulurken, Genelkurmay Başkanlığı böyle bir rapor bulunmadığını ve iddiaların doğru olmadığını açıklamıştı. 
   
   
</TEXT>
</DOC>
