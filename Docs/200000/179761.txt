<DOC>
<DOCNO> 179761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sondun33.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Schily Kaplan'ın iade edilmesi kabul edilemez 
</HEADLINE>
<TEXT>

     Almanya İçişleri Bakanı Otto Schily, Almanya'da yasaklanan İslami Cemiyet ve Cemaatleri Birliği'nin İCCB yöneticisi Metin Kaplan hakkında Köln İdari Mahkemesi'nin aldığı ''sınır dışı etmeme'' kararının kabul edilemez olduğunu bildirdi. 
     Schily, Kölner Express gazetesine yaptığı açıklamada, ''Kimseyi işkence yapılan bir ülkeye göndermek niyetinde değiliz. Ancak Kaplan'ın sınır dışı edilememesi dayanılır gibi değil'' dedi. 
     Türkiye'nin bu konuda vaatleri bulunduğuna ve Avrupa İnsan Hakları Sözleşmesi'ni imzaladığına dikkati çeken Schily, ''Bunun yeterli olması gerekiyor. Kaplan hakkında alınan mahkeme kararının temyizde düzeltilmesini bekliyorum'' diye konuştu. 
     Köln İdari Mahkemesi sözcüsü Klaus-Peter Uhlenberg ise mahkeme kararına yönelik eleştirileri reddederek, mahkemenin titiz araştırma ve analiz yaparak kararını verdiğini belirtti. 
     Mahkeme geçen hafta içinde aldığı kararda, Kaplan'ın iltica hakkı olmadığını, ancak sınır dışı edilemeyeceğini bildirmişti. 
     
</TEXT>
</DOC>
