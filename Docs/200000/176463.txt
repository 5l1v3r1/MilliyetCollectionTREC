<DOC>
<DOCNO> 176463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sondun19.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak savaşında ölenlerin cesetleri çıkarılıyor... 
</HEADLINE>
<TEXT>

     Devrik Irak lideri Saddam Hüseyin'in başkent Bağdat'taki eski saraylarından birinde, savaş sırasında ölenlerin cesetlerini çıkarma çalışmaları yapılıyor. 
     Irak Kızılayı'ndan yapılan açıklamada, Dicle Nehri kıyısındaki sarayda gönüllülerin 3 hafta önce başlattığı kazı çalışmalarında şu ana kadar 45 kişinin cesedinin çıkarıldığı belirtildi. Kimliği belirlenen cesetlerin ailelerine teslim edileceği kaydedildi. 
     Kızılay sözcüsü Kusay Ali El Mafraci, bunun sabır isteyen uzun ve karmaşık bir süreç olduğunu belirtti. 
     ABD ve İngiltere'nin Saddam'ı devirmek için yürüttüğü savaşta tahminen 15 bin ila 20 bin Iraklının öldüğünü ifade eden El Mafraci, Irak'ta 18 vilayet bulunduğunu ve bunlardan 15'inde savaşın doğrudan yaşandığını hatırlatarak, ''Kaç kişinin öldüğünü nasıl kesin olarak bilebiliriz '' dedi. 
     Bilinen tek gerçeğin, 1991 Körfez Savaşı ve 1980-1988 İran-Irak Savaşı'ndakinden daha az askerin ölmesi olduğunu söyleyen sözcü, buna gerekçe olarak da savaşmak istemeyen askerlerin bu kez kaçmasını gösterdi. 
     Bir Anglo-Amerikan araştırma grubu, savaşta 6 bin ila 7 bin sivilin öldüğünü belirtiyor. 
     Saray şu anda Irak askeri karargahı olarak kullanılıyor. 
     
</TEXT>
</DOC>
