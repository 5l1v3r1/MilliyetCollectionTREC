<DOC>
<DOCNO> 184662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/dunya/dun01.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, ABD'den PKK'ya karşı eylem istedi 
</HEADLINE>
<TEXT>

   ABD Dışişleri Bakanı Powell ile New York'ta görüşen Gül, Türkiye'nin PKK sıkıntısını iletti. ABD, PKK'yı görüşmek üzere Ankara'ya heyet gönderiyor 
      SEMA EMİROĞLU New York 

   
   Dışişleri Bakanı Abdullah Gül, ABD Dışişleri Bakanı Powell ile yaptığı görüşmede, Irak'a asker gönderme konusunda kesin bir taahhütte bulunmazken, ABD'den PKK KADEK militanlarına karşı "somut eylem bekledikleri" mesajını verdi. 
   BM Genel Kurulu'nun 58. dönem açılış toplantılarına katılmak üzere New York'ta bulunan Gül, Powell ile önceki gece Waldorf Astoria Oteli'nde 20 dakika süren bir görüşme yaptı. Otelden çıkarken gazetecilerin sorularını yanıtlayan Gül, görüşmeyi "genel bir gözden geçirme" olarak nitelendirdi ve "Gayet samimi geçti" dedi. 
   
   Asker garantisi yok 
   Diplomatik kaynaklardan edinilen bilgilere göre, diğer bakanlarla görüşmeleri konusunda Gül'e bilgi veren Powell, Türkiye'nin Irak'a asker göndermesine ilişkin beklentisini yineledi ve bunun gerçekleşmesinin Washington'da büyük memnuniyetle karşılanacağını söyledi. Gül ise, bu konuda Türk hükümetinin değerlendirmesinin devam ettiğini belirtti. 
   
   Önce BM kararı mı 
   Gül, nihai kararı verecek olan TBMM'nin nasıl bir oy kullanacağı konusunda tahmin yürütmeyi reddetti, ancak BM Güvenlik Konseyi'nde görüşülmekte olan tasarının kabulünün, TBMM'nin kararına da yardım edeceğini söyledi. Gül, Türk halkının asker gönderme konusuna nasıl baktığı ve çeşitli Iraklı gruplarla yaptıkları temaslar hakkında da Powell'a bilgi verdi. 
   Türkiye'nin PKK terörünün ortadan kaldırılması konusundaki beklentilerini de dile getiren Gül, PKK KADEK militanlarına karşı harekete geçilmesi konusunda, Amerikalılardan somut eylem beklediklerini vurguladı. Powell, bu konuda üzerlerine düşen görevi yapacaklarını belirtti ve ekim ayı başında Amerikan Dışişleri Bakanlığı'nın uluslararası terörizmle ilgili bölümünün başkanı ile beraberindeki heyetin Ankara'da görüşmelerde bulunacağını söyledi. 
   
   
</TEXT>
</DOC>
