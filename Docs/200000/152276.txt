<DOC>
<DOCNO> 152276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/yazar/pulur.html </URL>
<DATE> 2003/04/25/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Abdülhamid'i seyrederken... 
</HEADLINE>
<TEXT>

     Bugünlerde sinemalarda oynayan "Abdülhamid Düşerken" filmi, Nahid Sırrı'nın bu romanından alınmıştır. 
     Eleştirmen Fethi Naci, bu roman için şöyle der 
     "Nahid Sırrın Örik'in gönlü de kafası da Sultan Hamid'den yana. Ne var ki Balzac'ın kralcı oluşu, toplumsal gerçekliği, nesnel gelişmesi içinde vermesine nasıl engel olamamışsa, Nahid Sırrı'nın Sultan Hamid'den yana olması da, toplumumuzun belirli bir tarihsel kesitini, bütün gerçekliğiyle yansıtmasına engel olamamış." 
     Filmin senaryosunu yazan ve yöneten Ziya Öztan da, Fethi Naci'nin bu tespitine sadık kalmış, gerçekten sapmamış... 
     
     Film 2. Meşrutiyet'in ilanıyla başlar, "31 Mart" ayaklanmasıyla sürer, Hareket Ordusu'nun Selanik'ten İstanbul'a gelişi ve Abdülhamid'in tahttan indirilişiyle biter. 
     Filmde romandaki gibi gerçek kişiler vardır, fakat roman bir "sacayağı" üzerinde durur, Abdülhamid'in Maliye Nazırı "Mehmet Şahabettin Paşa, kızı Nimet Hanım ve İttihatçı Binbaşı Şefik Bey... 
     Babası iktidardan düşen Nimet Hanım, yeni iktidara kavuşmak için Binbaşı Şefik Bey'i seçer, Paşa da kızının iktidarından faydalanmak arzusundadır, Binbaşı da, Paşa'nın servetinden ve kızının güzelliğinden, kadınlığından... 
     İktidar ve aşk birbirine karışırken, insan davranışları ortaya çıkar. 
     Özellikle hırslı bir kadının iktidar için neler yaptırabileceği, "devrimci"yi nasıl "dönekler" safına çekebileceği... 
     
     "DİN elden gidiyor" diye ayaklananlar, İstanbul'da dehşet estirirler, yüzü açık kadınlara saldırırlar, "mektepli" subay öldürürler, gazeteci yerine, ona benzeyen milletvekilini katlederler, hatta bir kahveyi basıp Karagöz'ün perdesini bile parçalarlar. Karagözcü Müjdat Gezen "Günahtır" diyen yobaza bağırır 
     "Sen Allah'ın zaptiyesi misin Nedir ulan her devirde sizden çektiğimiz " 
     Gün gelir, filmi unutsanız bile, bu sahneyi ve Karagözcünün bu tepkisini unutamazsınız 
     "Nedir ulan her devirde sizden çektiğimiz " 
     
     "KURTULUŞ", "Cumhuriyet" gibi "dönem" filmlerinin yönetmeni Ziya Öztan, bu filmiyle de yine sinema tarihinin önemli taşlarından birini yerine oturtmuş, mekanıyla, çekimiyle, tarihe bakışıyla ve tabii oyuncularıyla... 
     
     KİMİNE göre, Abdülhamid "Kızıl Sultan"dır, kimine göre de "Ulu Hakan" filmde Abdülhamid'in özel yaşamından üç nokta ilgi çekiciydi... 
     Abdülhamid, Yıldız Saray'ında ufak bir tiyatro salonu yaptırıyor, opera seyrediyor, Klasik Batı Müziği dinliyor. 
     Abdülhamid, gece, uyumadan önce, mabeyinci O'na roman okuyor, padişah uykuya dalınca odadan çıkıyor. 
     Abdülhamid'in hobisi "marangozluk", ince işler yapıyor. 
     Bugünün siyasetçilerini düşünün kaçı kitap okuyor, kaçı konsere, operaya gidiyor, kiminin "hobi"si merakı var 
     
     







</TEXT>
</DOC>
