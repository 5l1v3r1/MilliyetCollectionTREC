<DOC>
<DOCNO> 177689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sontur09.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK eylemi için Ankara'ya gelen memurlar 4 noktada bekletiliyor 
</HEADLINE>
<TEXT>

     Kamu Emekçileri Sendikaları Konfederasyonu'na KESK bağlı sendikalara üye kamu çalışanlarının ekonomik ve sosyal haklarının iyileştirilmesi amacıyla Kızılay'da yapmayı planladığı ''kitlesel basın açıklaması''na katılmak üzere çeşitli illerden Ankara'ya gelen kamu çalışanları il girişinde 4 ayrı noktada bekletiliyor. 
     ''İnsanca yaşam için demokratik bir Türkiye'' yürüyüşü adı altında bu sabah otobüslerle Ankara'ya gelen KESK üyesi memurlar, kentin İstanbul, Konya, Eskişehir ve Samsun yolu girişlerinde polis tarafından durduruldu. Alınan bilgiye göre şu ana kadar Ankara girişine ulaşan otobüs sayısı 187'ye ulaştı. 
     Emniyet yetkilileri, KESK yöneticileri ile yaptıkları görüşmede basın açıklamasına Sıhhiye Meydanı, Gazi Mustafa Kemal Bulvarı GMK ve Abdi İpekçi Parkı'nda izin verilebileceğini belirtirken, sendikacıların bunu kabul etmeyip, açıklamayı Kızılay meydanında yapmayı istedikleri bildirildi. 
     KESK Genel Başkanı Sami Evren ile Ankara Emniyet Müdür Yardımcısı Mahmut Karaaslan ve Güvenlik Şube Müdürü İsmail Baş'ın bu konudaki görüşmelerini sürdürdüğü öğrenildi. 
     Öte yandan KESK üyesi memurlar, Ankara Garı, Ziya Gökalp Caddesi ve Haber-Sen Genel Merkezi önünde il dışından gelenlerin Ankara'ya sokulmamasını protesto eden sloganlar atarak bekleyişlerini sürdürüyor. 
     Bu arada KESK üyesi memurların Kızılay'a girişini önlemek amacıyla meydan girişlerinde çok sayıda polis görevlendirildi ve yoğun güvenlik güvenlik önlemi alındı. 
     Sabahın erken saatlerinden itibaren Tandoğan-Kızılay arası araç trafiğine, Metro ve Ankaray'ın Kızılay durakları da yaya trafiğine kapatıldı. 
     Kızılay'a girişi engellemek için polis GMK bulvarında iki sıra barikat kurdu. Bu barikatların arkasına da panzerler yerleştirildi. 
     Ankara Vali Yardımcısı Ramazan Urgancıoğlu, 20 Ağustos'ta yaptığı açıklamada, KESK üyesi memurların çeşitli illerden 23 Ağustos 2003'te Ankara'ya gelerek, ''yasal gerekleri yerine getirilmeden Kızılay meydanına yürüyerek, burada açık hava toplantısı yapacakları'' duyumu alındığını, KESK'e, belirtilen gün ve yerde eylem yapamayacaklarının tebliğ edildiğini bildirmişti. 
     
</TEXT>
</DOC>
