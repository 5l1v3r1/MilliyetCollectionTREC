<DOC>
<DOCNO> 183417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sonspo04.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayanlar Dünya Kupası heyecanı yarın başlıyor... 
</HEADLINE>
<TEXT>

     Futbolda bu yıl 4.sü düzenlenecek Bayanlar Dünya Kupası, yarın ABD'nin çeşitli kentlerinde başlayacak. 
     12 Ekim'e dek sürecek 23 gün süreli şampiyonanın daha önce Çin Halk Cumhuriyeti'nde yapılması planlanırken, FIFA tarafından SARS hastalığı nedeniyle ABD'ye alınmıştı. Şampiyonada maçlar ABD'nin Philadelphia, Washington, Columbus, Foxboro-Boston, Carson-Los Angeles ve Portland kentlerinde oynanacak. 
     4. Bayanlar Dünya Kupası'nda ilk tur grup maçları 20-28 Eylül, gruplarında ilk 2 sırayı alacak takımların katılacağı çeyrek finaller 1-2 Ekim, yarı final 5 Ekim, üçüncülük maçı 11 Ekim ve final maçı da Carson-Los Angeles'da 12 Ekim Pazar günü yapılacak. 
     4 grupta 16 takımın mücadele edeceği şampiyonada A Grubu'nda, evsahibi ABD, İsveç, Nijerya ve Kuzey Kore, B Grubu'nda Norveç, Fransa, Brezilya ve Güney Kore, C Grubu'nda Almanya, Kanada, Japonya ve Arjantin, D Grubu'nda da Çin Halk Cumhuriyeti, Gana, Avustralya ve Rusya bulunuyor. 
     Kupanın ilk gününde yarın A Grubu'nda Philadelphia'da Nijerya-Kuzey Kore, B Grubu'nda yine Philadelphia'da Norveç-Fransa, C Grubu'nda da Columbus'ta Japonya-Arjantin ve Almanya-Kanada karşı karşıya gelecek. 
     Kupayı 1991 ve 1999 yıllarında ABD, 1995 yılında ise Norveç kazanmıştı. 
     
</TEXT>
</DOC>
