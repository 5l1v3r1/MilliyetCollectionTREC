<DOC>
<DOCNO> 168689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/yazar/sazak.html </URL>
<DATE> 2003/07/11/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Cambaza bak 
</HEADLINE>
<TEXT>

     Komisyon, 1989 yılından bu yana yapılan özelleştirmelerde 'devleti zarara uğrattıkları' gerekçesiyle 18 eski bakan ve başbakanla ilgili Yüce Divan isteminde bulunacakmış. Özelleştirmeden sorumlu siyasiler listesine Ecevit hükümetinin koalisyon liderleri de eklenince CHP'li komisyon üyesi Kemal Kılıçdaroğlu itiraz etmiş 'Bu kararla komisyon inandırıcılığı kaybeder, Ecevit'in yolsuzluk yaptığına kimse inanmaz ' 
     Komisyonda haklarında karar verilecek eski başbakan ve bakanların listesi şöyle 
     "Bülent Ecevit, Devlet Bahçeli, Mesut Yılmaz, Hüsamettin Özkan, Kemal Derviş, Yılmaz Karakoyunlu, Sümer Oral, Ahmet Kenan Tanrıkulu, Yüksel Yalova, Recep Önal, Hikmet Uluğbay, Nami Çağan, Şükrü Sina Gürel, Metin Şahin, Zekeriya Temizel, Güneş Taner, Işın Çelebi, Yalım Erez." 
     Araştırma ve soruşturma komisyonları 1995 ve 1999 seçimleri arasında hayli yozlaştırıldığı için AKP döneminde yapılan çalışmalardan ne çıkacağı konusunda soru işaretleri var. 
     Örneğin CHP'nin çabalarına karşın bugünkü iktidara zemin hazırlayan İstanbul Belediyesi'nin parasal kaynakları komisyonda ele alınamadı. 
     Enerji ihalelerinde ise kilit bazı isimler, eski bakanlar, savcılar dinlenmedi. Komisyona verilen süre tamamlandı, raporun açıklanması beklenirken bir ön metin ortaya çıktı. Osmanlı'dan Cumhuriyet tarihine yolsuzlukların tarihçesi yazıldıktan sonra bundan sonraki önlemler kaleme alındı. Yüce Divan konusundaki oylamalar ise sona bırakıldı. 
     Son dönemde 'yolsuzluk ekonomisi' denilince kamuoyunun odaklandığı başlıca alanlar, bankacılık, enerji ve sosyal güvenlik. 
     Milyarlarca dolar buralarda battı 
     Bankalar hortumlandı. 
     Rüşvetler su gibi aktı, parti kasaları doldu, taştı. 
     Kimlerin görevini kötüye kullanıldığı, devlet bankalarının mafyaya nasıl pazarlandığı, istihbarat raporları gizlenerek satışlar yapıldığı ortaya konuldu. Şimdi bunlarla ilgili 'sonuca gidilmesi' beklenirken komisyon özelleştirme taksitlerinin ertelenmesine fırsat tanıyarak 'devleti zarara uğrattıkları' gerekçesiyle listeyi genişletiyor. 
     Bu gelişme, ister istemez Tansu Çiller hakkındaki 1994 - 95 döneminde yapılan 'mal varlığı' önergelerini akla getiriyor. 
     O zaman da yalnız Çiller'in değil tüm siyasi liderlerin mal varlıklarının soruşturulması istenmişti. Yüce Divan'ın giderek yozlaşması sonucu 1999 seçimleri öncesinde karşılıklı aklamalar yaşanmıştı. 
     Merkez sağ partiler bunun bedelini son seçimde çok ağır ödediler. 
     Umarız aynı yanlışa TBMM Araştırma Komisyonu sapmaz. 
     Milyarlarca dolarlık batağı bırakıp 'Cambaza bak' diye KİT taksitleriyle uğraşmazlar 
     
     

</TEXT>
</DOC>
