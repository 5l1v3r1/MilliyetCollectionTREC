<DOC>
<DOCNO> 195215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sondun06.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post Irak'ta isyan, Saddam'ın karşı saldırısı olabilir 
</HEADLINE>
<TEXT>

     Washington Post gazetesi, Irak'taki isyanın, devrik lider Saddam Hüseyin'in uzun süredir planladığı bir karşı saldırı olabileceğini yazdı. 
     Gazete, bugün yayımladığı haberde, bazı üst düzey Amerikalı komutanların, ''Irak hükümetinin, silahları savaş çıkmadan önce sakladığı ve gerilla taktikleri uygulamayı planladığı'' düşüncesinde olduklarını kaydetti. 
     Tümgeneral Charles Swannack, Bağdat'taki karargahından gazeteye yaptığı açıklamada, ''Saddam Hüseyin'in, Irak düştüğü takdirde ülkede bir isyan çıkarmayı her zaman tasarladığına inandığını'' belirterek, ancak Irak'taki saldırıların arkasında Saddam'ın olduğuna dair bir kanıt bulunmadığını söyledi. 
     Swannack, Bağdat'ın Nisan'da çok çabuk düşmesinin, Saddam ve yandaşlarını şaşırttığını ve bu nedenle ülkede isyan çıkarma planlarını uygulamalarını geciktirdiğini ileri sürdü. 
     Washington Post, bu durumun, ABD karşıtı şiddetin Temmuz ve Ağustos'ta neden gözle görülür bir şekilde azaldığını gösterdiğini, ancak bu düşüşün daha sonra yükselmeye başladığını vurguladı. 
     
</TEXT>
</DOC>
