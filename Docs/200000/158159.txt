<DOC>
<DOCNO> 158159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/spor/spo05.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
MOTOR SPORLARI 
</HEADLINE>
<TEXT>
YAZICI YARILADI 
İzmir'de yapılan 32.Tofaş Rallisi'nde Belçikalı Thiry'nin ardından ikinci olan Serkan Yazıcı, Türkiye Şampiyonası'nda puan farkını açtı 
     Avantaj yakaladı 
     AVRUPA Şampiyonası'na 20 katsayı üzerinden puan veren İzmir'deki 32.Tofaş Rallisi'nde Belçikalı Bruno Thiry'nin ardında ikinci olan Serkan Yazıcı, elde ettiği puanlarla Türkiye Şampiyonası'nda büyük avantaj yakaladı. Ford Focus WRC'si ile sezonun ilk yarışı Ege Rallisi'ni de kazanan Hazır Kart Rally Team pilotu, şampiyonanın üçüncü ayağı olan 12 - 13 Temmuz'daki Pirelli Rallisi öncesi iyice rahatladı. İzmir'de 3. ve 5. sıraları alan Fiat Abarth ise Super 1600'deki üstünlüğünü kanıtladı. 
     
     Lastikler belirledi 
     ÜÇ gün boyunca yaklaşık bin kilometre yol kateden pilotların kaderini kendi yeteneklerinden çok lastik seçimleri etkiledi. Sıcak hava nedeniyle eriyen asfalt ve uzun etaplar, Yazıcı gibi yumuşak lastik seçenleri hüsrana uğrattı. Son gün İtalya'dan özel getirilen lastiklerinden ikisi patlayan Yazıcı, Thiry'yi yakalayamadı. Volkan Işık da lastik problemi yüzünden genel klasmanda beşinciliğe düştü. İzmir'de aynı sorunla boğuşan birçok ekip, ya zaman kaybetti, ya da yarış dışı kaldı. 
     
PİLOTLAR ŞAMPİYONASI GENEL KLASMAN 1. Serkan Yazıcı Ford 36.75 2. Volkan Işık Fiat 23.5 3. Ercan Kazaz Citroen 12.5 4. Burak Çukurova Ford 11.5 5. Nejat Avcı Fiat 10.8      
     
SÜPER 1600 1. Volkan Işık Fiat 23.5 2. Ercan Kazaz Citroen 12.5 3. Burak Çukurova Ford 11.5 4. Nejat Avcı Fiat 10.8 5. Taner Şengezener Fiat 8.45      
     
Klasikler şova hazırRalli Dünyası nostaljik bir heyecana hazırlanıyor. 6. Batı Anadolu Klasik Otomobiller Rallisi yarın start alacak. Beş gün sürecek ralli İstanbul - Bursa arasında yapılacak 
     Tarihe meydan okuyacaklar 
     TEKNOLOJİ harikası göz kamaştıran süper lüks otomobillerin ataları sayılan klasik otomobiller, tarihe kafa tutmak için bir kez daha yollara düşüyor. Bir ralli klasiği olma yolunda emin adımlarla ilerleyen ve her geçen yıl katılımın hızla arttığı 6. Batı Anadolu Klasik Otomobiller Rallisi yarın İstanbul Ritz Charlton Otel önünden start alıyor. 
     
     Turizm de canlanacak 
     OTOMOBİL dünyasında nostalji perdesini aralayacak olan ve Batı'da "Chronoswiss 6. West Anatolian Historic Rally" adıyla bilinen bu yılki ralli, Marmara Bölgesi'nin doğal güzellikleri arasında İstanbul - Bursa arasında beş gün sürecek. Rallide dereceye girenler ödüllerini 26 Mayıs Pazartesi akşamı düzenlenecek görkemli bir törenle alacaklar. 
     
Dakar Rallisi Kapadokya'ya taşınıyor      Yeni bir sınav 
     TÜRKİYE, rallide yaşadığı dev tecrübelerin ardından motorsporlarında yeni bir Dünya sınavına hazırlanıyor. Cross Country Dünya Şampiyonası'nın bir ayağının, 9 - 16 Ağustos tarihlerinde Kapadokya'da yapılması planlanıyor. Dakar Rallisi'nin bir benzeri olacak ve otomobil, motosiklet ve kamyon kategorilerinde düzenlenecek ralliye, Schlesser, Peterhansel, Shinozuka ve Meoli gibi bu kategorinin dünyaca ünlü isimlerinin katılması bekleniyor. 
     
     Büyülü atmosfer 
     DÜNYA Şampiyonası'nın altı ayağından biri olarak Kapadokya'nın büyülü atmosferinde yarışacak 150 civarında ekip, 250 - 450 kilometreden oluşan özel etaplarda hem rakipleriyle, hem de doğayla mücadele edecek. Dakar Rallisi'ne motosiklette katılan ve Kapadokya'da da yarışacak olan Kemal Merkit, "Motorsporlarında son yıllarda büyük patlama var. Kapadokya da mini bir Dakar olacak. Bu şansı iyi kullanırsak turizm açısından da faydasını görürüz" dedi. 
     
Solberg'den imza      DÜNYA Ralli Şampiyonası'nın iddialı isimlerinden Peter Solberg, Subaru ile nikah tazeledi ve sözleşmesini 2006 sezonu sonuna kadar uzattı. Yeni sözleşmeyi geçtiğimiz günlerde imzalayan Belçikalı pilot, Arjantin'de elde ettiği beşincilik sonrası genel klasmanda 13 puanla 6. sırada yer alıyor. 
     
Renault zirvede      İZMİR'DE Ethem Genim- Atıl Atılgan pilotajında başarılı bir performans sergileyen ve zorlu mücadeleyi F2 birinciliği ile tamamlayan Renault ekibi hedefe ulaşmanın mutluluğunu yaşıyor. Genel klasmanda da 6.'lığı elde eden ekip bu başarısıyla Türkiye Ralli Şampiyonası'nda sınıf 7 liderliğine yükseldi. 
     
Opel'in gözü pistte      TOFAŞ Rallisi'nde umduğunu bulamayan Opel Motor Sport, gözünü pist yarışlarına dikti. Sezon başından beri yakalarını peş peşe gelen şanssızlıklardan kurtaramadıklarını söyleyen Opel Motor Sport Halkla İlişkiler Sorumlusu Didem Portakal İzmit Yarış Pisti'nde şeytanın bacağını kıracaklarını söyledi. 
     
Formula 3'te geri sayım      2003 Bridgestone Türkiye Formula 3 Şampiyonası, 1 Haziran'da Yarımca Körfez Pisti'nde koşulacak yarışla start alacak. Yarışçı sayısındaki artışla daha keyifli bir sezona hazırlanan Formula 3'te sezon toplam altı yarıştan oluşuyor. Türkiye'ye 1999'da gelen 173 beygir ve 450 kiloluk araçların yarıştığı organizasyon, 16 ülkede Formula 1'e pilot yetiştiriyor. 
     
Kartingde 2.ayak      KARTİNG Şampiyonası'nın ikinci ayağı, 25 Mayıs'ta Tuzla pistinde yapılacak. Sabah 10.00'dan itibaren önce antrenman ardından yarış gerçekleşecek. İstanbul Karting Şampiyonası'nın aynı pistte 27 Nisan'da yapılan yarışında Süper Kategori'yi Cem Bakançocukları, Junior'u Kadir Akça ve Mini'yi de Batu Ergökçen kazanmıştı. 
     
Wrangler Cup başlıyor      GOODYEAR ve İstanbul Off - Road Kulübü'nan organize ettiği Wrangler Cup 2003'ün birinci ayağı bu hafta sonu Tatlısu - Gümüşdere'de yapılacak. 24 Mayıs'ta antrenman turları ve teknik toplantıların gerçekleşeceği mücadelede beş turlu yarışın 1. tur startı 11.00'de verilecek. 
     

</TEXT>
</DOC>
