<DOC>
<DOCNO> 193086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sonspo23.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Avni Aker'de hasar 5 milyar 
</HEADLINE>
<TEXT>

     Akçaabat Sebatspor ile Fenerbahçe arasında yapılan maçın devre arasında çıkan olay sonrasında statta yaklaşık 5 milyar liralık hasar meydana geldiği bildirildi. 
     Hüseyin Avni Aker Stadı Sorumlusu Yusuf Yaylı, Fenerbahçe taraftarının bulunduğu tribünde toplam 173 adet koltuğun kırıldığını ayrıca misafir takım taraftarının yer aldığı tribünlerdeki tuvaletlerdeki lavabo, musluk ve kapılarının zarar gördüğünü söyledi. 
     Fenerbahçe takımının soyunma odasındaki kapıların konuk takım tarafından tekmelenip kırıldığını ifade eden Yaylı, statta 5 milyar liraya yakın bir hasar meydana geldiğini belirtti. 
     
     FENERBAHÇE'Yİ İYİ TANIDIK 

     Öte yandan, Akçaabat Sebatspor Genel Menajeri Mehmet Birinci, Fenerbahçe maçı öncesi çok çalıştıklarını ve bunun karşılığını aldıklarını söyledi. 
     Birinci, Fenerbahçe maçına iyi konsantre olduklarını belirterek, ''Rakibimizi iyi tanıdık. Çok çalıştık ve bunun karşılığını Fenerbahçe maçında aldık'' dedi. 
     Oyuncularının hepsinin üstün bir mücadele sergilediğini ifade eden Birinci, ''Hepsi iyi niyetlerini sahaya yansıttılar. Fenerbahçe karşısında üzerlerine düşeni yaptılar. Onları kutluyorum. Metin Aktaş, hatalı gol yiyebilir, ancak O Türkiye'nin en iyi kalecilerinden biri. Ona yine hata yapsa da görev vereceğim'' diye konuştu. 
     
     HER GÖREVE HAZIRIM 

     Birinci, yönetim kurulunun kendisine vereceği her göreve hazır olduğunu söyledi. 
     Kendisinin yönetimde yer aldığını ifade eden Birinci, daha önce Trabzonspor ve Elazığspor'da Giray Bulak'ın yardımcı antrenörlüğünü yaptığını, Akçaabat Sebatspor'da da teknik direktörlük görevinde bulunduğunu söyledi. 
     
</TEXT>
</DOC>
