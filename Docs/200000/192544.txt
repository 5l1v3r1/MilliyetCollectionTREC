<DOC>
<DOCNO> 192544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sontur18.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırka-i Şerif, ziyarete açıldı... 
</HEADLINE>
<TEXT>

     Hz. Muhammed'in vasiyet ederek Veysel Karani'ye bıraktığı hırkası, Fatih'teki Hırka-i Şerif Camii'nde ziyarete açıldı. 
     İstanbul Büyükşehir Belediye Başkanı Ali Müfit Gürtuna, açılış nedeniyle düzenlenen törende yaptığı konuşmada, hırkanın ziyaret ve korunması için Sultan Abdülmecit tarafından 1851 yılında yaptırılan Hırka-i Şerif Camii'nin, ''ecdat yadigarı bir eser'' olduğunu söyledi. 
     Bu eserleri geleceğe daha iyi ve güvenli şekilde iletmek istediklerini anlatan Gürtuna, Fatih'te tarihi dokunun yenilenmesi için envanter çıkardıklarını vurguladı. 
     Gürtuna, Fatih'te 6 bin 700 eser belirlediklerini ve en kısa zamanda bunların restore edileceğini kaydetti. 
     Hz. Muhammed'in emanetinin bulunması nedeniyle Hırka-i Şerif Camii'nin kendilerine büyük sorumluluk yüklediğini vurgulayan Gürtuna, caminin depreme karşı güçlendirme çalışmaları ile restorasyonunu tamamladıklarını sözlerine ekledi. 
     Fatih Belediye Başkanı Eşref Albayrak da, 186'ya yakın cami bulundurması nedeniyle ilçelerinin ''İslam'ın beşiği'' kabul edildiğini söyledi. 
     Albayrak, Gürtuna'nın, Hırka-i Şerif Camii'nin güçlendirilmesi ve restore edilmesi için 1 trilyon lira kaynak aktardığını da belirterek, İstanbul Büyükşehir Belediye Başkanı'na teşekkür etti. 
     Konuşmaların ardından, Veysel Karani Vakfı tarafından, Ali Müfit Gürtuna ve Karani'nin 57. kuşak varisi Nuriye Köprülü adına kızı Gülay Köprülü'ye plaket verildi. 
     Törende daha sonra, Hırka-i Şerif'in ziyarete açılması nedeniyle Kuranıkerim ve ilahiler okunarak dua edildi. 
     Törenin ardından, vatandaşlar sıraya girerek cam muhafazadaki Hırka-i Şerif'i görmek ve dokunmak için yanına gitti. 
     Hırka-i Şerif, arife günü ikindi vaktine kadar her gün 09.00-16.00 saatleri arasında ziyaret edilebilecek. 
     
     TARİHÇESİ 
     Asıl adı Üveys el Karani olan Veysel Karani, annesi ve Hz. Muhammed'e olan sevgi ve bağlılığı ile tanınıyordu. 
     Karani, annesinden aldığı izinle Medine'ye gitmiş, ancak Hz. Muhammed'in Medine dışında olması nedeniyle göremeden geri dönmüştü. Bunun üzerine Hz. Muhammed, vefatından sonra hırkasının Karani'ye verilmesini vasiyet etmişti. 
     Hz. Muhammed'in vefatından 5 yıl sonra Karani'ye teslim edilen Hırka-i Şerif, I. Sultan Ahmet zamanında 1611 yılında, Üveys ailesi ile birlikte İstanbul'a getirilerek Fatih'te 2 katlı bir yere yerleştirilip ziyarete açıldı. 
     Sultan Abdülmecit tarafından, 1851 yılında, Hırka-i Şerif'in ziyaret ve muhafazası için Hırka-i Şerif Camii yaptırıldı. Hırka buradaki özel bölüme alındı ve halen de ziyaret için burada saklanıyor. 
     
</TEXT>
</DOC>
