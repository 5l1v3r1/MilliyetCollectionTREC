<DOC>
<DOCNO> 190155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/soneko13.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
KİT'lere 2004 'te yeni personel alınmayacak... 
</HEADLINE>
<TEXT>

     Kamu İktisadi Teşebbüsleri KİT ve bağlı ortaklıklarının 2004 yılında 14.4 katrilyon lira olan kaynaklarının, 2.9 katrilyon lirası yatırımlar için ayrıldı. 
     Genel yatırım ve finansman programına dahil KİT'lerin 2004 yılı genel dengesinde, kaynaklar toplamı 13 katrilyon 419 trilyon lira, ödemeler toplamı 12 katrilyon 938 trilyon lira, kaynak ödeme farkı da 481 trilyon 335 milyar lira olarak öngörüldü. Yatırımlar için 2 katrilyon 937 trilyon lira ayrılırken, temini gerekli finansman 2 katrilyon 455 trilyon lira olarak hesaplandı. 
     Temini gerekli 2 katrilyon 455 trilyon liralık finansmanın 1.5 katrilyon lirası bütçe, 955 trilyon 770 milyar lirası da dış proje kredisinden karşılanacak. 
     KİT'lerin 2004 yılı finansman dengesi, Bakanlar Kurulu tarafından onaylanarak, Resmi Gazete'nin bugünkü sayısında yayımlandı. 
     Buna göre, KİT'ler 2004 yılında üretimde maliyet düşürücü tasarruf önlemlerine uyacak, üretim dışında kalan personel giderlerinin en aza indirilmesi konusunda gerekli önlemleri alacaklar. 
     Üretim yapmayan veya verimli çalışması mümkün görülmeyen üretim birimlerinin yeniden değerlendirilerek, buralardaki atıl personelin piyasa durumu dikkate alınarak gerekli pazarlama teknikleri kullanılmak suretiyle azaltılacak. 
     
     NİTELİKLİ PERSONEL HARİÇ, İSTİHDAM YOK 

     2004 yılı faaliyetlerini, hükümetin uyguladığı ekonomik program hedefleri doğrultusunda, genel yatırım ve finansman programı çerçevesinde belirlenen ilkelere uygun olarak gerçekleştirecek olan KİT'ler, kamu ve özel sektör ayrımı yapmaksızın, tüm borçlarını zamanında ödemek zorunda olacaklar. 
     Maaş ve ücret ödemeleri Hazine Müsteşarlığı'nca karşılanan KİT'lerde, 2004 yılında yeni personel istihdamı yapılmayacak. 
     Kuruluş içi eleman nakli suretiyle personel ihtiyacının karşılanmasının mümkün olmadığı zorunlu hallerde, 2003 yılında ayrılan eleman sayısının askerlik hariç en fazla yüzde 10'u kadar, ilgisine göre Hazine Müsteşarlığı'nın veya Özelleştirme İdaresi Başkanlığı'nın uygun görüşüne istinaden, unvan değişikliği yapılmaksızın, Devlet Personel Başkanlığı'nın izniyle açıktan ve naklen atama yoluyla nitelikli personel alınabilecek. 
     Kurum dışında görevlendirilen personel memur, sözleşmeli personel ve işçi ücretlerini fiilen çalıştıkları kurumdan alanlar hariç olmak üzere, 27 Şubat 2004 tarihine kadar geri çağrılarak kurum içinde değerlendirilecek. Bu tarihe kadar kurumuna dönmemiş olan işçiler ihtiyaç fazlası ve atıl personel olarak değerlendirilecek ve iş akitleri fesih edilecek. 
     Bu hükme, Başbakanlık Merkez Teşkilatı'nda, Enerji ve Tabii Kaynaklar Bakanlığı, Özelleştirme İdaresi Başkanlığı, TBMM Genel Sekreterliği, Cumhurbaşkanlığı Genel Sekreterliği Teşkilatlarında görevli bulunan personel tabii olmayacak. 
     
     GEÇİCİ İŞÇİLER 

     1 Ocak 2004 tarihinden itibaren, gelecek yıl içinde 30 iş gününden fazla süreyle çalıştırılacak geçici işçilere ait geçici iş pozisyonları ve çalıştıracakları süre, yıl içinde askerden dönecekler de dikkate alınarak, ilgisine göre Hazine Müsteşarlığı'nın veya Özelleştirme İdaresi Başkanlığı'nın görüşüyle, Devlet Personel Başkanlığı'na vize ettirilecek. 
     KİT'ler hangi statüde olursa olsun personeline fazla çalışma yaptırabilmeleri için yürürlükteki mevzuatın gerektirdiği işlemleri yapacaklar. İlgisine göre, Hazine Müsteşarlığı'nın veya Özelleştirme İdaresi Başkanlığı'nın uygun görüşü ve Devlet Personel Başkanlığı'nın izniyle, 2004 yaptırılacak mesai süresi, 2003 yılı için verilen izinler toplamını aşmayacak şekilde tespit edilecek. 
     
     ÖZEL GÜVENLİK ELEMANLARI 

     Özel güvenlik personeli alınmasına ilişkin ilgili kurumlar, görüş alınacak. Kuruluşlarda istihdam edilecek özel güvenlik personeli sayısı, toplam personelin yüzde 5'ini geçemeyecek. Yüzde 5 üst limit olup kuruluşların durumuna göre, bu limitte farklılaştırma yapmaya Hazine Müsteşarlığı yetkili olacak. Söz konusu sınırı aşan kuruluşlar, hiçbir surette ilave özel güvenlik personeli talebinde bulunamayacaklar. 
     2003 yılı içinde emeklilik veya iş akdi feshi nedeniyle ayrılan işçilerin pozisyonlarının maaş ve ücret ödemeleri Hazine Müsteşarlığı'nca karşılanan kuruluşlarca tamamı, diğer kuruluşlarca ise yüzde 10'u hariç tutularak kalan kısmı, yönetim kurulu kararıyla iptal edilecek ve yapılan işlemin sonucu hakkında Hazine Müsteşarlığı'na bilgi verilecek. 
     
     İHALE YOLUYLA ALINACAK HİZMETLER 

     2004 yılında, kamu ihale mevzuatında tanımı yapılan hizmetler, ihale yoluyla temin edilebilecek. 
     2004 yılında ihale yoluyla alınacak hizmetlerin toplam tutarı en fazla 2003 yılında Hazine Müsteşarlığı'nca uygun görüş bildirilen toplam tutarın, 2004 yılı için hedeflenen yıllık ortalama TEFE Toptan Eşya Fiyat Endeksi değişim oranıyla artırılması suretiyle bulunan rakam kadar olabilecek. Devletçe belirlenen maliyet unsurlarındaki artış oranının yıllık ortalama TEFE değişim oranının üzerinde olması nedeniyle, hizmet alımı maliyetlerinde artış olması halinde aşan kısım toplam tutara eklenebilecek. 
     Temizlik ve benzeri hizmetler için yeterli sayıda personel bulunan kuruluşlar, bu tür hizmetleri ve kendi özel güvenlik teşkilatı ve kadrosu olan kuruluşlar güvenlik hizmetlerini ayrıca ihale yoluyla dışardan satın alamayacaklar. 

     
</TEXT>
</DOC>
