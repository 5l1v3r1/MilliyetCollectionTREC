<DOC>
<DOCNO> 175159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/spor/spo15.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Clijsters zirvede    PROFESYONEL teniste bayanlarda zirvenin yeni sahibi Kim Clijsters oldu. Belçikalı raket, Los Angeles'ta yapılan JP Morgan Tenis Turnuvası Finali'nde Lindsay Davenport'u 2-1 yenerek, şampiyon oldu ve dünya klasmanında zirveye yükseldi. Sakatlığı nedeniyle üç turnuvaya katılamayan Serena Williams ikinci sıraya düştü. Erkeklerde de İspanyol Juan Carlos Ferrero, sıralamada ikinciliğe inerken, İsviçreli Roger Federer ilk sıraya çıktı. 
   
   Ronaldo Manchester'da    DAVİD Beckham ve Juan Sebastian Veron gibi iki yıldızını kaybeden Manchester United, Sporting Lizbon'un genç yıldızı Cristiano Ronaldo ile anlaştı. İngilizler'in kasasından bu futbolcu için 10 milyon dolar çıkacağı ifade edildi. 
   
   Ön elemeler bugün başlıyor    AVRUPA Şampiyonlar Ligi üçüncü ön eleme maçları bugün üç karşılaşmayla başlıyor. 20.00'de Ukrayna'nın Dinamo Kiev takımı, Hırvatistan'ın Dinamo Zagrep takımını konuk edecek. Diğer maçlar ise şöyle 21.30 Graz AK Avusturya - Ajax Hollanda , 22.30 Celta Vigo İspanya - Slavia Prag Çek Cumhuriyeti . 
   
   Süreyya Ayhan rekor peşinde    ATLETİZMDE Golden Lig'in Berlin ayağında 1500 metrede 3.59.58 ile yılın en iyi derecesini yaparak büyük farkla birinci olan Süreyya Ayhan, Zürih'te sürprize hazırlanıyor. Berlin'de sıcak hava ve tavşan atletin iyi olmaması nedeniyle derecesinin biraz düşük kaldığını söyleyen Ayhan, 15 Ağustos'ta koşacağı beşinci ayak olan Weltklasse yarışmalarında kendisine ait Türkiye rekoru olan 3.57.75'in altına inmeye çalışacak. 
   
   Beckham para basacak    REAL Madrid'e transferinin ardından dünyada en çok konuşulan futbolcu durumuna gelen David Beckham, sponsorlardan 144 milyon Euro 230 trilyon lira gelir sağlayacak. Adidas'a 140 milyon Euro'ya imza atan İngiliz futbolcu, diğer 4 milyon Euro'yu ise daha küçük şirketlerle yaptığı sponsorluk anlaşmalarından alacak. 
   
   Kapadokya'da start verildi    CROSS Country Dünya Şampiyonası'nın Türkiye ayağı olan Kapadokya Rallisi'nde dün ilk etap tamamlandı. Göre ile Sultanhanı arasındaki 419,77 kilometrelik etap sonunda, otomobil kategorisinde Türkiye'yi temsil eden Vural Ak, teknik arızalara rağmen finişe 15. sırada girerken lider Portekizli pilot Carlos Sousa oldu. Motorsiklette ise en iyi dereceyi Nuna Santos yaparken, Kemal Merkit 4.'lüğü aldı. Rallide bugün Karagöl - Kuruköprü arasındaki 576 kilometrelik ikinci etap geçilecek. 
   
   Sutopçular, İstanbul'da    COMEN Akdeniz Ülkeleri Sutopu Şampiyonası, bugün İstanbul Ataköy Yüzme Havuzu'nda başlıyor. Türkiye'nin yanısıra Fransa, İtalya, Yunanistan ve ABD'nin mücadele edeceği turnuvanın ilk gününde 18.15'te Türkiye - İtalya ve 17.00'de Yunanistan - Fransa maçları yapılacak. 
   
   Mustafa Doğan sakatlandı    FENERBAHÇE'DEN Köln'e transfer olan Mustafa Doğan, Kaiserslautern maçında ayağını burktu. 11. dakikada sakatlanan oyuncu, sahadan ayrılmak zorunda kalmıştı. Gurbetçi futbolcunun pazar günü Shalke 04'e karşı oynamayacağı bildirildi. 
   
   Kalpten gidecekler    İNGİLTERE Premier ve Birinci Futbol Ligi'nde görev yapan teknik direktörlerin üçte birinin kalp hastası olduğu ortaya çıktı. Olayın İngiltere Profesyonel Futbol Antrenörleri Derneği'nin LMA kulüplere, teknik direktörlerini çok sık sağlık kontrolüne göndermeleri için çağrıda bulunmasıyla meydana çıktığı ifade edildi. 
   
   Dostluğa kulaç    AVRUPA Yüzme Maratonu rekortmeni Cavit Varol, Türk - Yunan barışına katkı sağlamak amacıyla, Midilli Adası ile Sarımsaklı arasındaki 19.4 kilometrelik mesafeyi yüzmeye başladı. Varol'un, 12 saatlik bir yüzüşün ardından Sarımsaklı'ya ulaşması bekleniyor. 
   
   Metin Tükenmez'in kitabına büyük ilgi    FANATİK Gazetesi yazarı METİN Tükenmez'in 100. yıl anısına yazdığı "Beşiktaş'ın Altın Yılları" isimli kitabı, kısa zamanda ikinci baskısını yaptı. Siyah - Beyazlı ekibin 1987 - 1993 yılları arasında Gordon Milne ile kazandığı 12 kupanın öyküsünün anlatıldığı kitapta, ayrıca yazarın gazeteci olarak tanıklık ettiği anılardan bir demet de sunuluyor. 
   
   Şaşkın başkan    HENÜZ lig başlamadan İbrahim Çolak'ı teknik direktörlük görevinden uzaklaştıran Niğdespor Başkanı Ahmet Öksüzoğlu buna ilginç bir gerekçe buldu. Öksüzoğlu, "Ben İbrahim Çolak'ı, Adana Demirspor'u çalıştıran İbrahim Uzunca sanıyordum. Kapıdan girdiğinde karşıma Çolak çıktı. Mecburiyetten önce kabul etmek zorunda kaldım" ifadesini kullandı. 
   
   
   
</TEXT>
</DOC>
