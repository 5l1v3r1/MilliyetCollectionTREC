<DOC>
<DOCNO> 156563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sondun08.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post ''Iraklı Kürtler'in petrol çabaları ters tepti'' 
</HEADLINE>
<TEXT>

     Iraklı Kürtlerin, Kerkük petrolünün yönetiminden, devrik Saddam Hüseyin rejiminin Baas Partili yöneticilerinin çekilmesi ve yerine Kürtlerin getirilmesi yönündeki çabalarının, Amerikalılar tarafından reddedildiği belirtildi. 
     The Washington Post gazetesi, Kerkük çıkışlı ve Peter Goodman imzalı haberi, ''Kürtlerin petrol firmalarından pay alma çabaları geri tepti'' başlığıyla duyurdu. 
     Habere göre, Amerikalılar, var olan yöneticileri tutmayı ve geniş ölçekli petrol üretiminin yeniden başlamasına yönelik sıkıntı yaratabilecek unsurları ortadan kaldırmayı tercih ediyor. Bu çerçevede Amerikalılar, Saddam Hüseyin'in Baas Partisi'nin üst düzey yöneticilerini petrol yönetimi işlerinden uzaklaştırmayı en azından şimdilik planlamıyor. Gazeteye göre, ABD'nin bölgedeki komutanı, Baas Partisi üyesi olduğu tespit edilen ve kara listeye alınan North Oil adlı şirketin başındaki yöneticiyi görevden aldı. Ancak Kerkük'teki işçiler ve Kürt parti liderleri, eski Baas yapısının geniş şekilde petrol şirketlerinin yönetiminde kaldığından şikayet ediyor. 
     Amerikalıların ise şu anda ilk önce petrol üretimine odaklandığı ve şirketin yönetiminin değiştirilmesi işini sonraya ertelediği, bu durumun da Kürt liderleri üzdüğü ifade edildi. Washington Post, Kürt liderlerin, Saddam rejiminin bitmesiyle siyasi ve petrol sanayi sistemini yaygın şekilde üstlenmeyi umduklarını yazdı. 
     Gazete, Kürtler, Araplar, Türkmenler ve Asuriler gibi büyük etnik grupların temsilcilerinin, oluşturulan yeni şehir konseyi sayesinde önemli siyasi nüfuz kazandıklarını belirtti. Ancak Irak Kürdistan Yurtseverler Birliği'nin IKYB , petrol sanayini yönetmek üzere benzer bir dengeli konsey oluşturulması yönünde Amerikalılarla yaptığı görüşmeden olumsuz yanıt aldığı kaydedildi. 
     IKYB yetkilisi Ramazan Raşid, Washington Post'a, ''tatmin olmadık. Petrol endüstrisi, eski Baasçılar tarafından kontrol ediliyor. Pek çoğu geri geldi ve petrol endüstrisindeki çok hassas pozisyonları geri aldı. Bu adamlar, çok tehlikeli ve ciddi. Gizlice buluşmaya devam ediyorlar. Pek çok probleme yol açma kapasiteleri var'' dedi. 
     Amerikalı yetkililer, Irak devletinin petrol şirketlerinin, gelecekte oluşturulacak Irak hükümetine bırakılması gerektiğini düşünüyor. Bölgede Amerikalıların şimdiki görevi ise gaz ve petrolün düzenli üretimi ve ihracının sağlanması olarak tanımlanıyor. 
     Amerikan 173'üncü Hava İndirme Tümeni'nin sözcüsü Rob Gowan, gazeteye açıklamasında, ''Baas partisinin üyelerine, petrol şirketlerinde liderlik ve nüfuz vermek kabul edilemez. Buna karşılık, Baas ile bağlantısı olan bazı üyelerle çalışmayı sürdüreceğiz'' dedi. 
     Irak petrolünün yüzde 40'ı, Kerkük'te üretiliyor. Washington Post, Kerkük petrolünün yönetiminin Kürtlere bırakılmasının, Türkiye'den askeri karşılık görebileceğinden de endişe edildiğini ifade etti. Gazete, Iraklı Kürtlerin, petrolden elde edeceği gelirle terör örgütü PKK'nın Türkiye'deki unsurlarına finansman sağlayabileceğinden endişe edildiğini yazdı. Washington Post, ''Iraklı Kürtler, yeni iş ve ihalelerde adil fırsattan yararlanabilecekleri yeni bir sistem istiyorlar'' ifadesini kullandı. 
     Nort Oil adlı petrol şirketinde 10 bin kişinin çalıştığı ve bunlardan sadece 6'sının Iraklı Kürt olduğu belirtildi. Bölgede çalışan ve petrol altyapısını yeniden inşa eden Amerikan Kara Kuvvetleri İstihkam Komutanlığı ve ona yardımcı Amerikalı şirketler Kellogg ile Halliburton'ın alt şirketlerinden Brown ve Root, ''siyasetin etrafından dolaşarak, pratik işleri yapmaya çalıştıklarını'' bildiriyor. 
     Gazeteye konuşan Amerikan Kara Kuvvetleri İstihkam Komutanlığı'na bağlı Yüzbaşı John Connor, ''biz burada petrol pompalanmasına yardım için varız. Bütün diğer konular, Iraklıların kendilerinin halledeceği meseleler. Belki çözülecek, belki de çözülmeyecek'' dedi. 

     
</TEXT>
</DOC>
