<DOC>
<DOCNO> 182199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/siyaset/siy12.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Uzanlar KKTC'de aranıyor' 
</HEADLINE>
<TEXT>

   SEFA KARAHASAN Lefkoşa 

   
   Polisin bir aya yakın bir süredir her yerde aradığı Uzan ailesinden baba Kemal Uzan ve küçük oğlu Hakan Uzan'ın KKTC'de gizlendikleri yolundaki iddialar yoğunlaşıyor. KKTC'de yayımlanan Ortam gazetesi, güvenilir kaynaklara dayandığını belirttiği haberinde, baba oğul Uzanlar'ın KKTC'nin Kayalar mevkii yakınlarındaki Sadrazam köyünde yer alan bir tatil sitesinde, KKTC Telsim'in üst düzey bir yöneticisine ait yazlık evde bir süre gizlendiklerini öne sürdü. 
   Habere göre, söz konusu evden şüphelenen polis baskın düzenlemek için hazırlık yaparken baskını haber alan Uzanlar polis gelmeden evi terk etti. Bu nedenle evde arama yapan polis bir şey bulamadı. Bir başka iddiaya göre ise Sadrazam köyü açıklarında demir atmış bir halde bekleyen bir yat da polisin şüphesini çekti. Uzanlar'ın bu yatta olabileceği ihtimali üzerine sahil korumaya yatı araması talimatı verildi. Yatı arayan sahil koruma da Uzanlar'ı bulamadı. 
   Ortam, Uzanlar'ın evden ayrıldıktan sonra bu yatla bilinmeyen bir yere gitmiş olabileceklerini, yatın Uzanlar'ı bıraktıktan sonra Sadrazam köyü açıklarına dönmüş olabileceğini yazdı. 
   
</TEXT>
</DOC>
