<DOC>
<DOCNO> 156355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sondun22.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ruslar Çeçenistan'daki saldırı için El Kaide'den şüpheleniyor 
</HEADLINE>
<TEXT>

     Ruslar, Çeçenistan'ın Znamenskoye kasabasında dün belediye binasına yapılan ve 52 kişinin ölümüne yol açan saldırıdan Aslan Mashadov ve El Kaide örgütünü sorumlu tuttu. 
     Kuzey Kafkasya terörle mücadele operasyon timi sözcüsü Albay İlya Şabalkin, saldırının, Çeçenistan'ın Rusya'nın tanımadığı Devlet Başkanı Mashadov tarafından yönetildiğini belirterek, ''Mashadov'un kendisi, son zamanlarda birçok kez terörist eylemler düzenleneceği tehdidinde bulunmuştu'' dedi. Mashadov'un uluslararası teröristlerin elinde oyuncak haline geldiğini söyleyen Şabalkin, ''Onların verdiği emirleri tartışmasız yerine getiriyor. Çeçenistan'daki terörist eylemlerinin hepsi, paralı Arap askerler aracılığıyla El Kaide dahil uluslararası terör örgütlerinin parasıyla finanse ediliyor'' dedi. 
     Mashadov ise dünkü saldırının sorumluluğunu üstlenmeyi reddetmişti. 
     Bu arada Rusya Dışişleri Bakanlığı, Suudi Arabistan'ın başkenti Riyad'da Amerikalı ve Batılılara yönelik saldırı ile Çeçenistan'daki saldırının ''aynı zincirin halkaları'' olduğunu belirtti. 
     
</TEXT>
</DOC>
