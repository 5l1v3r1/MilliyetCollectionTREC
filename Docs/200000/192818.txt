<DOC>
<DOCNO> 192818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/soneko04.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Vatandaş et alamayınca, paçaya yöneldi... 
</HEADLINE>
<TEXT>

     Et fiyatlarının yüksek olması nedeniyle çok sayıda dar gelirli vatandaşın paça satın aldığı belirtildi. 
     Ramazan ayından önce Konya'da ortalama 8 milyon liraya satılan etin kilosu 10 milyon liraya yükselince, dar gelirli vatandaşlar daha ucuz ürünler almaya yöneldi. 
     Dar gelirli vatandaşların tercih ettiği paçanın tanesinin 250 ila 500 bin lira arasında değiştiği belirtildi. 
     Konya Kadınlar Pazarı'nda yıllardır el arabasıyla paça satarak geçimini sağlamaya çalışan Faruk Kılıç, sakatatçılarda 350 ile 500 bin liradan alıcı bulan paçayı, kendisinin 250 bin liraya sattığını söyledi. 
     Kesimhanelerden aldığı koyun paçalarını özel olarak temizlediğini ve Kadınlar Pazarı'nda satmak için getirdiğini belirten Kılıç, ''Bu yıl satışlar inanılmaz oranda yükseldi. Ramazan ayından önce günde 50 adet paçayı güçlükle satıyordum. Bugün ise günlük satışlarım 500'e çıktı. Geçen ramazanlarda bu rakamı hiç yakalayamamıştım'' dedi. 
     
</TEXT>
</DOC>
