<DOC>
<DOCNO> 153871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/ekonomi/eko06.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yetersiz büyümeyle işsizlik 2010'da yüzde 17'ye çıkar' 
</HEADLINE>
<TEXT>

     EKONOMİ SERVİSİ 

     Türk Sanayicileri ve İşadamları Derneği TÜSİAD tarafından hazırlanan işsizlik raporunda, yetersiz büyüme halinde 2010'da işsizliğin yüzde 17'ye çıkabileceği belirtildi. 
     Galatasaray Üniversitesi öğretim üyelerinden Prof. Dr. Seyfettin Gürsel ve Doç. Dr. Haluk Levent ile DİE İşgücü İstatistikleri Şube Müdürü Enver Taştı tarafından hazırlanan rapor İstanbul'da düzenlenen basın toplantısıyla kamuoyuna açıklandı. 
     TÜSİAD Başkanı Tuncay Özilhan, yaptığı konuşmada "Bizim çalışmalarımız işsizlikle mücadele edebilmek için özel sektörün yılda 700 bin istihdam yaratması gerektiğini gösteriyor" dedi. 
     TÜSİAD Sosyal İşler Komisyonu Başkanı Arzuhan Yalçındağ ise "AB'nin rakamsal hedeflerine baktığımızda ulaşılmak istenen tablo ortaya çıkıyor Yüzde 61 olan ortalama istihdam oranının 2005'e kadar yüzde 67'ye, 2010'a kadar da yüzde 70'e yükseltilmesi isteniyor. Kadınların işgücüne katılım oranı da, AB'nin son derece önem verdiği bir konu. Yüzde 51'den 2005'e kadar yüzde 57'ye, 2010'a kadar da yüzde 60'ın üzerine çıkarılması hedefleniyor" dedi. 
     Çalışma ve Sosyal Güvenlik Bakanı Murat Başesgioğlu, şu anda İş Kurumu Yasası'nın Plan Bütçe Alt Komisyonun'da kabul edildiğini, önümüzdeki birkaç gün içinde bunun üst komisyonda görüşülerek en kısa zamanda Meclis Genel Kurulu'na sevkedileceğini bildirdi. 
     


EKONOMİ 


















</TEXT>
</DOC>
