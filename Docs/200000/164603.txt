<DOC>
<DOCNO> 164603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/sonspo07.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Transferin gözde ismi Gökhan "Gönlümde Beşiktaş yatıyor" 
</HEADLINE>
<TEXT>

     Çanakkale Dardanelspor'un milli futbolcusu Gökhan Zan, tatilini geçirmek üzere memleketi Hatay'a geldi. 
     Gökhan Zan, Beşiktaş, Galatasaray ve Fenerbahçe'nin transfer listesinde yer aldığını hatırlatarak, ''Kulübümle 5 yıllık sözleşmem var. Elbette 3 büyük kulüplerden birine transfer olmayı arzularım. Gönlümde Beşiktaş yatıyor'' dedi. 
     Ümit Milli Takım'ın gözde oyuncularından Gökhan, Çanakkale Dardanelspor Kulübü Başkanı Niyazi Önen'in kendisini çok sevdiğini ve beğendiğini hatırlatarak, şunları söyledi 
     ''Henüz 20 yaşındayım. 3 büyüklerin bana talip olmalarından dolayı çok mutluyum. Ancak Çanakkale Dardanelspor ile 5 yıllık sözleşmem var. Geçen yıl sözleşmemi uzattım. Şu anda transferimde tek yetkili kulübüm ve başkanımız Niyazi Önen'dir. Eğer kulübüm anlayış gösterirse, 3 büyüklerden birine gitmeyi isterim. Çünkü hayalimde Şampiyonlar Ligi'nde oynamak yatıyor. Kaldı ki, A Milli Takım formasını da giymek istiyorum. Gönlümde Beşiktaş yatıyor. Daha önce beraber oynadığımız Okan Koç ile Beşiktaş'ta muhteşem bir ikili oluşturacağımıza da inanıyorum.'' Çanakkale Dardanelspor'da önemli anıları bulunduğunu, takımı kesinlikle küçümsemediğini belirten Gökhan Zan, ''Bir gün mutlaka 3 büyüklerden birinde oynayacağım'' diye konuştu. 
     
</TEXT>
</DOC>
