<DOC>
<DOCNO> 151980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/siyaset/asiy.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP, resepsiyonda tek başına kaldı... 
</HEADLINE>
<TEXT>

23 Nisan resepsiyonuna Sezer, CHP'liler ve komutanlar katılmadı. Arınç, "Bayramı gölgelemek isteyenler başaramadı" derken, Erdoğan, "İsteyen gelir, istemeyen gelmez" yorumunu yaptı... 
     ANKARA Milliyet 

     Dışişleri Bakanlığı'nın "Milli Görüş" genelgesi ile TBMM Başkanı Bülent Arınç'ın 23 Nisan resepsiyonuna türbanlı eşi Münevver Arınç'la ev sahipliği yapacağını duyurmasından rahatsız olan Cumhurbaşkanı Ahmet Necdet Sezer ve askerler resmi törenlere katılırken resepsiyonu boykot etti. 
     Sezer ve askerlere tavır alan Başbakan Recep Tayyip Erdoğan, "Bu bayramı, kimsenin bayram olmaktan çıkarmaya hakkı yoktur. Buna katkısı olanları milletimiz hiçbir zaman affetmeyecektir" dedi. Arınç ise "Her şey çok daha güzel olacak, bu gece bunun habercisi" diye konuştu. 
     Sezer, Genelkurmay Başkanı Orgeneral Hilmi Özkök ve komutanlarla CHP lideri Deniz Baykal ve CHP'lilerin gelmediği davet, AKP'nin resepsiyonuna dönüştü. "Türban" protestosuna rağmen AKP Genel Başkan Yardımcısı Murat Mercan, TBMM İçişleri Komisyonu Başkanı Ziyaeddin Akbulut, İstanbul Milletvekili Muharrem Karslı'nın da bulunduğu yaklaşık 10 AKP'li milletvekilinin eşleri geceye türbanlarıyla katıldı. 
     
     "HoŞ olmadı" 
     Davete eşini getirmeyen Erdoğan, Sezer ve komutanların gelmemesinin "hoş olmadığını" belirterek şöyle konuştu 
     "İsteyen gelir isteyen gelmez. Bu bayramı kimsenin bayram olmaktan çıkarmaya hakkı yoktur. Buna katkısı olanları milletimiz hiçbir zaman affetmeyecektir. Gerilim meydana getirme arayışında olmak isteyen taraflar çıkarsa hiçbir zaman buna cevap vermeyeceğiz. Siyasi polemik konusu yapmayacağız." 
     
     "Sezer'e saygılar" 
     Resepsiyonda davetlilerle tek tek ilgilenen TBMM Başkanı Arınç ise "Şu katılım, heyecan, neşe, bayram coşkusu ne kadar güzel. Meclis Meclis olalı böyle kalabalık görmedi. Bu akşam 1500 davetli var" dedi. 
     Sezer, Özkök ve komutanlara "selam ve saygılarılarını" ileten Arınç, "Birtakım sorumsuz insanlar TBMM'nin kutladığı, Atatürk'ün çocuklarımıza armağan ettiği bir bayramı gölgelemeye çalıştı, ama başaramadılar. Az kaldı 23 Nisan patırtıya gidiyordu. Son anda kurtardık" diye konuştu. Resepsiyona katılımın resmi bir görev olmadığını da kaydeden Arınç, tartışmalar konusunda da "Türkiye bunları aşacaktır, gelecek 23 Nisan'da bunlar olmayacak" diye konuştu. 
     Dışişleri Bakanı Abdullah Gül de askerlerin resepsiyonuna katılmamasını, "Tabii herkes kendi kararını verir. Söyleyeceğimiz bir şey yok" diye değerlendi. Gül, "Böyle tepki olmasa eşinizle gelir miydiniz " sorusuna ise "Bilemiyorum doğrusu" yanıtını verdi. 
     
Kimler gelmedi      Askerler, Sezer ve CHP'nin boykot ettiği resepsiyona, sabah Arınç'ı kutlamaya gelen Anayasa Mahkemesi Başkanı Mustafa Bumin, Yargıtay Başkanı Eraslan Özkaya katılmadı. Yargıtay Başsavcısı Sabih Kanadoğlu da resepsiyona gelmedi. Sayıştay Başkanı Mehmet Damar davete türbanlı eşiyle katılırken, Danıştay Başkanı Nuri Alan da gelmeyenleri eleştirdi. DYP Genel Başkanı Mehmet Ağar, SP Genel Başkanı Recai Kutan, BBP Genel Başkanı Muhsin Yazıcıoğlu, ANAP Genel Başkanı Ali Talip Özdemir resepsiyonda hazır bulundu. Eski cumhurbaşkanları, eski başbakanlar ve Necmettin Erbakan da Arınç'ın davetine gelmedi. 
     


SİYASET 
















</TEXT>
</DOC>
