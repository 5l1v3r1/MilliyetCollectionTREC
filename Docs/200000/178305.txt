<DOC>
<DOCNO> 178305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/dunya/dun03.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Barıştaki zayiat savaştakini geçti 
</HEADLINE>
<TEXT>

   Irak'ta ABD'nin savaşın bitimini ilan ettiği 1 Mayıs tarihinden bu yana ölen Amerikan askeri sayısı 139'a yükseldi. Savaştaki zayiat ise 138'di 
      SEMA EMİROĞLU New York 

   
   Irak'ta son iki gün içinde iki Amerikan askerinin daha ölmesiyle birlikte, ABD'nin savaş sonrası kayıpları, savaş dönemindeki kayıplarını geçti. 
   20 Mart'ta başlayıp 9 Nisan'da Bağdat'ın düşmesi ile sonuçlanan ve nisan ayının sonuna kadar süren altı haftalık savaş döneminde 138 Amerikan askeri hayatını kaybederken, ABD Başkanı George W. Bush'un, Irak'ta ana muharebe operasyonlarının sona erdiğini ilan ettiği 1 Mayıs tarihinden bu yana hayatını kaybeden askerlerin sayısı, dün ve önceki gün ölen iki askerle birlikte 139'a yükseldi. 
   Önceki gün meydana gelen ve savaş öncesiyle sonrasındaki ölü sayısını eşitleyen can kaybına, söz konusu askerin silahın yanlışlıkla ateş alması ya da intihar anlamına gelebilen "düşmanca olmayan kurşun yarasının" neden olduğu açıklandı. 
   Dün Bağdat'ın 25 kilometre kuzeybatısındaki Hamariye kasabasında Amerikan 3'üncü Kolordu Destek Komutanlığı'na bağlı askerlerin konvoyuna düzenlenen saldırıda bir askerin daha ölmesi de ABD'nin kayıplarını 139'a yükseltti. El yapımı patlayıcıyla düzenlenen ve iki askerin de yaralanmasına neden olan son saldırıyla birlikte, 1 Mayıs'tan bu yana çatışmalarda ölen Amerikalı asker sayısı 66'ya yükseldi. 
   
   
</TEXT>
</DOC>
