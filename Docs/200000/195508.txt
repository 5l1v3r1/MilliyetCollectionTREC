<DOC>
<DOCNO> 195508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sondun43.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan "Kıbrıs sorununa ancak, kapsamlı çözüm çare olur" 
</HEADLINE>
<TEXT>

     BM Genel Sekreteri Kofi Annan, Kıbrıs sorununu ancak kapsamlı bir çözümün sona erdireceğini, Kıbrıs'ta uygun bir fırsat belirdiği takdirde yeniden devreye girmeye hazır olduğunu söyledi. 
     Annan, yayınladığı Kıbrıs raporunda, adada kalıcı çözüme ulaşılmadıkça BM barış gücünün UNFICYP varlığının gerekli olduğunu belirterek, BM Güvenlik Konseyi'ne barış gücünün görevinin 6 ay süreyle, 15 Haziran 2004 tarihine kadar uzatılmasını önerdiğini bildirdi. 
     Kofi Annan, 21 Mayıs-10 Kasım arasındaki dönemi kapsayan raporda, Kıbrıs konusunda iyi niyet görevine yeniden başlamasının, adada tarafların yanı sıra Türkiye ve Yunanistan'ın müzakereleri sonuçlandırmaya hazır olmaları durumunda söz konusu olabileceğini dile getirdi. 
     Müzakerelerin, 26 Şubat 2003 tarihinde taraflara ve garantör ülkelere sunmuş olduğu revize edilmiş öneriler temel alınarak sonuçlandırılması gerektiğini belirten Annan, ''Varılacak anlaşma, eş zamanlı olarak kısa sürede referanduma sunulmalıdır'' dedi. 
     Annan, BM Güvenlik Konseyi'nin, 14 Nisan 2003 tarihli kararıyla bu plana tam destek verdiğini belirterek, ''Kararda, benim iyi niyet misyonum çerçevesinde müzakerelerin devamı çağrısı da yapılmıştır. Üzülerek belirtmeliyim ki bu konudaki taleplerim, maalesef henüz yerine getirilmemiştir. Buna rağmen, Kıbrıs'taki gelişmeleri yakından izlemeye devam ediyorum ve uygun bir fırsat belirdiği takdirde yeniden devreye girmeye hazırım'' diye konuştu. 
     Kofi Annan, KKTC'de 14 Aralık'ta yapılacak seçimler nedeniyle her 6 ayda bir yayınladığı raporu, bu kez yaklaşık 20 gün önce yayınlama kararı almıştı. 
     
     GÖZLEMLER 
     Annan, raporun ''Gözlemler'' bölümünde, adanın kuzey ve güneyi arasında uygulanan geçiş serbestisi sayesinde çok sayıda Kıbrıslının iki kesim arasında sorun yaşamadan gidip geldiğini vurgulayarak, ''Kıbrıslı Türk makamların UNFICYP'e kısıntısız hareket serbestisi vermemesini üzüntüyle karşılandığını'' kaydetti. 
     Raporunda, KKTC makamlarını, görevini tüm sorumluluk alanını kapsayacak şekilde yerine getirebilmesi için UNFICYP'e ''bu serbestiyi tanımaya'' çağıran Annan, Kıbrıs özel temsilcisi Alvaro de Soto'nun başka bir göreve atandığını hatırlattı. 
     Kıbrıs müzakerelerinin çıkmaza girmesi üzerine De Soto, Annan'ın Batı Sahra temsilciliğine getirilmişti. 
     Annan raporunda yer alan diğer hususlar şöyle sıralanıyor 
     -Ateşkes hattı boyunca durum genel olarak sakindir. 
     -Akyar'da eski statüye dönülmesi konusunda fazla bir ilerleme sağlanamamıştır. 
     -BM, Maraş bölgesinde statükonun korunmasından Türk hükümetini sorumlu tutmaktadır. 
     -Kara mayınlarıyla ilgili Ottawa sözleşmesinin onaylanmasından sonra, Ulusal Muhafızların ara bölgeye yerleştirdikleri mayınların temizlenmesi için bir uzman atandı. Kıbrıs Türk tarafı da Lefkoşa ve çevresindeki mayınların temizlenmesi konusunda UNFICYP ile temasa geçti ve taraflar arasında müzakerelere başlandı. 
     BM Güvenlik Konseyi, Kıbrıs raporunu önümüzdeki günlerde görüşmeye başlayacak. 
     
</TEXT>
</DOC>
