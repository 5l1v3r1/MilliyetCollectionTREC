<DOC>
<DOCNO> 151005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/soneko19.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ağar Milletimiz için iyi olan herşey bizim için de iyi... 
</HEADLINE>
<TEXT>

     DYP Genel Başkanı Mehmet Ağar, ''Milletimiz için iyi olan herşey bizim için de iyi. Hükümetin muvaffak olması bizi rahatsız etmez'' dedi. 
     Ağar, MÜSİAD Genel Kurulu'nda yaptığı konuşmada, Türkiye'nin üretim, yatırım, eğitim, sağlık ve sosyal güvenlik gibi uzun yıllardan beri çözülemeyen kronik sorunları bulunduğuna dikkat çekti. 
     Seçime gidilerek bu sorunların üstesinden geleceğine inanılanların başa getirildiğine işaret eden Mehmet Ağar, ''Milletimiz için iyi olan herşey bizim için de iyi. İyi olanın yanında, arkasında oluruz. Hükümetin muvaffak olması bizi rahatsız etmez'' dedi. 
     Türkiye'nin tarihte bir cihan imparatorluğunun varisi olduğunu, ülke yöneticilerinin manevi sorumluluğu bulunduğunu kaydeden Ağar, şunları söyledi 
     ''Kerkük-Musul'da, öncesinde de Piriştine, Bosna ve Bakü'de ortaya çıkan feryatlar Ankara'dan duyulmaz hale gelirse, bir müddet sonra Ankara'nın sesini de hiçkimse duymaz hale gelir. 
     Bizim için temel mesele, oradaki insanlar arasında hiçbir çatışma olmaması, Türkiye'nin gücüyle sağladığı güvenlik şemsiyesi ile oluşan huzur sükun ve kardeşlik ortamının bozulmamasıdır.'' Dış politikada daha dikkatli davranılması gerektiğini savunan Mehmet Ağar, ''Irak'ın yeniden yapılanması çalışmalarında Türkiye'ye ihtiyaç olacaktır'' dedi. 
     Konuşmasında ekonomiye de değinen Ağar, 2003 bütçesinin faiz kıskacından kurtulmayı öngören bir program olarak gözükmediğini kaydetti. 
     ''Türkiye büyümek zorundadır'' diyen Ağar, Türkiye'nin kendi kaynaklarına, insanına ve gücüne inanarak kalkınabileceğini söyledi. 
     Türkiye İhracatçılar Meclisi TİM Başkanı Oğuz Satıcı da, daha fazla üretmek ve ihraç etmek gerektiğini vurgulayarak, ''Bizler çok konuşup az üretiyoruz. Türkiye, dünya üretiminin sadece binde yarımını yapıyor'' dedi. 
     Bu yıl 40-42 milyar dolar ihracata ulaşmayı hedeflediklerini belirten Satıcı, borçlanma yoluyla alınan kaynakların ülke refahını artırmak için kullanılması gerektiğini kaydetti. 
     
     NOTLAR 
     MÜSİAD Genel Kurulu başlamadan önce toplantının yapılacağı salonda polisler güvenlik nedeniyle özel eğitimli köpeklerin de katıldığı bir inceleme yaptılar. 
     Başbakan Recep Tayyip Erdoğan, kırmızı halı serilen otelin girişinde MÜSİAD Başkanı Ali Bayramoğlu tarafından karşılandı. Erdoğan, toplantı salonuna girişinde üyeler tarafından uzun süre ayakta alkışlandı. 
     Genel Kurul, dünya birincisi Hafız Selman Okumuş'un Kuran-ı Kerim'den ayetler okumasıyla başladı. 
     Toplantıda, ''Savaş ve Özgürlük'' konulu bir sinevizyon gösterisi sunuldu. Bir terazinin kefesinde dengeler bozulduğunda nefret ve savaşların başladığı belirtilen sinevizyonda, günümüzde terazinin dengesinin daha çok kazanmaya, daha çok petrol ve dövize endekslendiği kaydedildi. 
     Türkiye'nin dışa bağımlı bir ekonomik yapıya sahip olduğu için haksızlıklara yeterince tepki veremediği savunulan sinevizyon gösterisinde, ''Kendimizin ve gücümüzün farkına varıp, bardağın dolu tarafını görüp teraziyi dengede tutabiliriz. Bağımsız, borçlarını ödemiş, güçlü ve örnek Türkiye için ayağa kalkma zamanıdır'' ifadelerine yer verildi. 
     Genel Kurul, hükümet, iş dünyası ve siyasetçileri biraraya getirdi. Genel Kurul'a, Ulaştırma Bakanı Binali Yıldırım, Sanayi ve Ticaret Bakanı Ali Coşkun, Maliye Bakanı Kemal Unakıtan, Çevre Bakanı Kürşad Tüzmen ve Milli Eğitim Bakanı Hüseyin Çelik katıldılar. 
     MÜSİAD üyeleri ve davetlilerin katıldığı Genel Kurul'a, Albayraklar Şirketler Grubu ve Sega Şirketler Grubu sponsorluk desteği sağladı. 
     Genel Kurul'da Divan Başkanlığı yapan Necmi Sadıkoğlu, Irak savaşını kınadıklarını belirterek, ''Atatürk'ün dediği gibi 'yaşamsal olmadığı sürece savaşın cinayet olduğunu' söylüyoruz'' dedi. 
     





</TEXT>
</DOC>
