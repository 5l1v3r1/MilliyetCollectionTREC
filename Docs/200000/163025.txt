<DOC>
<DOCNO> 163025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur32.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Karnesi zayıf öğrenciye polis desteği... 
</HEADLINE>
<TEXT>

     Erzurum'da karnesinde bazı dersleri zayıf olduğu için morali bozuk bazı öğrenciler, Çocuk Şubesi polislerince ailelerine teslim edildiler. 
     Erzurum Emniyet Müdürlüğü Çocuk Şubesi ekipleri, ilköğretim okullarının önünde tedbir alarak, karnesinde zayıf dersi bulunan ve morali bozuk olan bazı öğrencileri tespit etti. 
     Öğrencilere zayıf derslerinden dolayı üzülmemeleri gerektiğini söyleyen polis memurları, Çocuk Şubesi'ne ait Çocuk Polisi otosuyla ailelerine teslim ederek, ailelerinin de morallerini bozmamaları yönünde tavsiyelerde bulundular. 
     
     ''BAŞKA BİRŞEY OLMASIN DA...'' 
     Şair Nef-i İlköğretim Okulu 6. Sınıf öğrencisi Arif Karslı'nın 2 zayıfı bulunduğu için üzgün olduğunu tespit eden Çocuk Şubesi ekipleri, Karslı'nın kaldığı Aliravi Caddesi'ndeki evine götürdü. 
     Ailesi Yayladağ Köyü'nde kaldığı için öğrenciyi Halası Cemile Yelekçi'ye teslim ederek, çocuğa zayıf dersi olduğu için baskı yapmamaları konusunda bilgi verdiler. 
     Karslı'nın polislerle birlikte eve gidişi karşısında şaşıran Cemile Yelekçi ise, ''Çocuğun zayıf dersi olması fazla önemli değil, başka birşey olmasın da...'' dedi. 
     Yetkililer, uygulamanın gün boyu süreceğini kaydettiler. 
     
</TEXT>
</DOC>
