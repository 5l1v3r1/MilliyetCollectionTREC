<DOC>
<DOCNO> 155565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sondun21.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen'e Avusturya'da radyoaktif hediye.. 
</HEADLINE>
<TEXT>

     Avusturya'nın başkenti Viyana'da düzenlenen ''Avrupa günü'' kutlamalarına katılan AB'nin Genişlemeden Sorumlu Yöneticisi Günther Verheugen'e, Nükleer Enerji karşıtı bir grup tarafından radyoaktif malzeme içeren bir paket hediye edildi. 
     Nükleer Enerji karşıtları, Çek Cumhuriyeti'ndeki Temelin Nükleer Enerji santralından aldıkları radyoaktif malzeme içeren bir parçayı, vakumlu naylon içinde Verheugen'e hediye ettiler. 
     Eski Sovyetler Birliği teknolojisiyle inşa edilen ve sık sık arızalanan Temelin Nükleer Enerji santralını Avusturya için de büyük bir tehlike olarak gören ve kapatılması için AB'nin girişimde bulunmasını bekleyen Nükleer Enerji karşıtları, Verheugen'e verdikleri bu radyoaktif hediyeyle ''AB'nin dikkatini Temelin Nükleer Enerji santralindeki tehlikeye çekmek istediklerini'' söylediler. 
     Avusturyalı Nükleer Enerji Santralı karşıtları, Çek Cumhuriyeti'nde nükleer tehlike saçan çok sayıda eski ''nükleer enkaz'' bulunduğunu belirterek, AB'nin bu sorunla ciddi olarak ilgilenmesi gerektiğini kaydettiler. 
     
</TEXT>
</DOC>
