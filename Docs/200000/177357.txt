<DOC>
<DOCNO> 177357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/spor/spo02.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortega tehlikesi 
</HEADLINE>
<TEXT>

   Arjantin basını, Fenerbahçe'nin yıldız futbolcuya karşı bazı yükümlülüklerini yerine getirmediğini iddia etti. 11 Eylül tarihindeki toplantıda, verilen 11 milyon dolarlık cezanın düşebileceği belirtildi 
      MEHMET ÇİFTÇİ 

   
   İpleri koparacak 
   SPOR Tahkim Mahkemesi CAS tarafından 4 aylık futboldan men cezası kaldırılan Ortega konusunda ilginç iddialar ortaya atıldı. Arjantin basını, Fenerbahçe'nin Arjantinli oyuncunun sözleşmesinde yer alan bazı maddeleri yerine getirmediğini belirtti. Bu gelişmenin Ortega'ya önemli bir avantaj sağladığı ve 11 milyon dolarlık cezada indirimin gündeme geleceği vurgulandı. 
   
   İdmanlara başlıyor 
   ARJANTİN basınında yer alan haberlerde Ortega'nın 11 Eylül'deki duruşmadan sonra River Plate'te futbol kariyerini sürdüreceği ifade edildi. CAS'ın futbol yasağını ise yıldız oyuncunun "oynayıp, kazanacak" tezi üzerine kaldırdığı açıklandı. Bu arada Ariel Ortega'nın bu haftadan itibaren River Plate ile idmanlara başlayacağının altı çizildi. 
   
   'Geçici mutluluk'    FENERBAHÇE Asbaşkanı Murat Özaydınlı, Ariel Ortega'nın futbol keyfinin 11 Eylül'deki davaya kadar süreceğini söyledi. Özaydınlı, "Bu konuda tek haklı taraf Fenerbahçe. FIFA'dan sonra sıra CAS'a geldi. Son toplantıda bizim lehimize karar vereceklerine eminiz. Haklılığımız bir kez daha ortaya çıkacak. Arjantinliler ve Ortega geçici bir mutluluk yaşıyor" diye konuştu. 
   
   İsrailliler için veto    TÜRKİYE'DEKİ Musevi Cemaati'nin içinde bulunan Fenerbahçeliler'in önerdiği üç İsrailli futbolcu için Daum'dan olumsuz yanıt geldi. Alman teknik adamın, Manchster City'de oynayan Berkoviç, Hapoelli Omni ve Maccabi'nin yıldız ismi Mimni'nin transferine sıcak bakmadığı bildirildi. Sarı - Lacivertliler'in diğer alternatiflerin peşine düştüğü açıklandı. 
   
   Söz sırası Fener'de    FENERBAHÇE Yönetim Kurulu, Trabzonspor Başkanı Özkan Sümer'in ağır eleştirileri karşısında suskunluğunu bozma kararı aldı. Sarı - Lacivertliler'in bugün bir basın toplantısı düzenleyerek Sümer'in iddialarına yanıt vereceği öğrenildi. Bu arada kulübün forma sponsoru Aria'nın bugün futbolculara cep telefonu armağan edeceği açıklandı. 
   
   Tam destek sözü    SÜLEYMAN HATISARU 

   FENERBAHÇE Sosyal Tesisleri'nde düzenlenen kürek şubesinin şampiyonluk kutlamasına katılan Başkan Aziz Yıldırım, amatör sporları zirveye taşıyacaklarını iddia etti. Yıldırım, "Medya futbolu daha çok seviyor. Yönetim olarak amatör branşları gündeme getirmek için elimizden geleni yapacağız" dedi. 
   
   Elazığ alarmı    SÜPER Lig'in 3. haftasında yarın Elazığspor ile karşılaşacak olan Fenerbahçe, hazırlıklarını basına kapalı yaptığı tek antrenmanla sürdürdü. Daum'un, taktiksel hazırlıklara ağırlık verdiği öğrenildi. Bu arada Persopolis ile oynanan özel maçta gözdolduran Brezilyalı futbolcuların, başka takımlara kiralanacağı açıklandı. 
   
   
</TEXT>
</DOC>
