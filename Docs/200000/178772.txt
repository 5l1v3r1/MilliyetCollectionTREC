<DOC>
<DOCNO> 178772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sontur15.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ayşe, 5 dakika sonra evde..." 
</HEADLINE>
<TEXT>

     Merkezi İstanbul'da bulunan Saral Turizm tarafından uygulamaya konulan ''Saralokul Projesi'' ile öğrenciler, eve ulaşmadan önce velilerine, ''Çocuğunuz 5 dakika sonra evde'' mesajı gönderilecek. 
     Saral Turizm Genel Müdürü Can Çavuşoğlu, yaklaşık 50 bin dolara malolan projeyle, öğrenci servislerinin araçlar içine yerleştirilen sistemler aracılığıyla, merkezdeki digital haritalar üzerinden takip edilebileceğini bildirdi. 
     Projenin, Türkiye'de ilk kez İstanbul Bahçeşehir Koleji'nde uygulamaya konulacağını ifade eden Çavuşoğlu, çalışmanın 42 servis aracında uygulanacağını kaydetti. 
     Çavuşoğlu, bu çalışma sayesinde velilerin çocuklarının kaçta evde olacağını önceden bileceklerini belirterek, şunları söyledi 
     ''Sistem, öğrenci eve ulaşmadan 5 dakika önce kişisel olarak ailesine bilgi verecek. Örneğin, Ayşe'nin velisinin cep telefonuna Ayşe 5 dakika sonra evde yazılı kısa mesaj gönderilecek. Ayrıca, veliler www.saralturizm.com internet adresinden servis araçlarını izleyebilecekler.'' Çavuşoğlu, en kısa zamanda ülke geneline yaymayı planladıklarını bu yeni hizmetin maliyetinin ise servis ücretlerine yansıtılmayacağını kaydetti. 
     
</TEXT>
</DOC>
