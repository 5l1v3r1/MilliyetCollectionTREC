<DOC>
<DOCNO> 171388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/soneko05.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İnşaat sektöründe yüzde 10 küçülme bekleniyor... 
</HEADLINE>
<TEXT>

     Uluslararası Müteahhitler Birliği ve Türkiye Müteahhitler Birliği Başkanı Nihat Özdemir, ''Sene sonunda inşaat sektöründe yüzde 10 civarında bir küçülmenin olacağını tahmin ediyoruz'' dedi. 
     Özdemir, yılın ilk yarısında inşaat sektörünün durumunu değerlendirdi. 
     Bu yılın ilk çeyreğinde Türkiye'nin yüzde 7.4 büyümesine karşın inşaat sektörünün yüzde 17 oranında küçüldüğüne dikkat çeken Özdemir, ikinci çeyrekte de küçülmenin devam ettiğini bildirdi. 
     Özdemir, Türkiye'nin bu yılın sonunda yüzde 6 civarında büyüyeceğini, fakat inşaat sektörünün ise yüzde 10 kadar küçüleceğini tahmin ettiklerini de vurguladı. 
     Sektördeki küçülmenin nedenlerine değinen Özdemir, şu görüşleri savundu 
     ''Sektörde ilk çeyrekteki yüzde 17'lik küçülmenin önemli nedenleri var. Bunlardan biri Türkiye'nin ilk 3 ayının geçici bütçe ile idare edilmesi. Yılın dördüncü ayı olan Nisan ayı ise bir savaş ayıydı. Savaş ayında da Bakanlar Kurulu'nun kararıyla Türkiye bütçesinden yatırım için herhangi bir ödenek ayrılmadı, yeni ihaleler yapılmadı. Dolayısıyla ilk dört ayda devlet hiçbir yatırım yapmadı, yatırımların ödenekleri açılmadı. Dolayısıyla inşaat sektöründe de bir kımıldama olmadı. 
     Bunların yanı sıra konut sektöründe de savaş beklentisi, kış aylarında olunması gibi nedenlerle kımıldama olmadı. Özel sektörün ve yabancı sermayenin yaptığı yatırımlar da savaş dolayısıyla durgunluk dönemi geçirdi.'' 
     
     ''KONUT SEKTÖRÜNDE CANLANMA BAŞLADI'' 
     Mayıs ayından itibaren ekonomideki düzelmeler, döviz ve faiz oranların düşmesi gibi etkenlerle konut sektörünün canlanmaya başladığını anlatan Özdemir, devlet yatırımlarının belli oranlarda açılması, barajlar, sulamalar, yollar, otoyollar ve kredili projelerin çalışmasıyla birlikte de yüzde 17'lik küçülmenin yavaş yavaş azalmaya başladığını söyledi. 
     Bu oranın sene sonuna kadar yüzde 10 civarına ineceğini düşündüğünü kaydeden Özdemir, şöyle devam etti 
     ''Ne zaman büyümeye geçeriz Türkiye ekonomisiyle bu işin çok çakıştığını herkes biliyor. Şu anda faizler hala yüksek, reel faizler hala yüksek... İnsanlar konut alacağına, alışveriş yapacağına, yatırım yapacağına paralarını hala faizde tutmaya çalışıyorlar. Çünkü faizin getirisi hala yüksek. Reel faizler düşerse, özel sektör, yabancı sermaye yatırım yaparsa, devletin altyapı yatırımlarının önü açılırsa büyümeye geçilir diye düşünüyorum. 
     Sadece toplu konutların haricinde, bölünmüş yolların bazı kesimlerinin küçük ihalelerinin haricinde Türkiye'de bu sene daha bir ihale olmadı.'' 
     
     MÜTEAHHİTLER YURTDIŞINA KAÇIYOR 
     İç piyasadaki küçülmeden dolayı Türk müteahhitlerinin uluslararası piyasalarda iş aramaya başladıklarını belirten Özdemir, bugün Türk müteahhitlerin İrlanda'dan Kuzey ve Orta Afrika'ya, Güneydoğu Avrupa'ya, Arap ülkelerinden Rusya'ya, Umman'a, Mısır'a, Hindistan'a kadar dünyanın dört kıtasında önemli işler yaptıklarını ve önemli pazarlar kaptıklarını söyledi. 
     Sektörün iş yapabilmesi açısından bunun bir zorunluluk olduğunu kaydeden Özdemir, ''Türk müteahhitleri dünyanın her tarafında... Rusya pazarı hala canlı. Özellikle yollarda Türk müteahhitleri çok etkili. Dış pazar arayışı hep iç pazardaki daralmadan dolayı. Türk müteahhitleri kurtulmayı, yaşamayı dış piyasalarda aramakta'' diye konuştu. 
     
</TEXT>
</DOC>
