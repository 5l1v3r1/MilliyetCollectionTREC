<DOC>
<DOCNO> 175090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sontur13.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem'den Baykal, Ecevit ve Karayalçın'a mektup.. 
</HEADLINE>
<TEXT>

     YTP Genel Başkanı İsmail Cem CHP, DSP ve SHP genel başkanlarına birer mektup yazarak, ''yerel seçimde sosyal demokrat-demokratik sol partilerin işbirliği yapmaları'' önerisini iletti. 
     İsmail Cem, ''Sayın Genel Başkan'' hitabıyla başlayan mektubunda, sosyal demokrat-demokratik sol kimlikle kendilerini tanımlayan partilerin, yerel seçim öncesinde hayati bir tercihle karşı karşıya olduklarını belirtti. 
     Türkiye'nin, ''büyük bir dengesizliğin demokrasiye verdiği zararı'' yaşadığını anlatan Cem, mektubunda şunları kaydetti 
     ''Kullanılan oyların yüzde 34'ünü, toplam seçmenin ise yüzde 25'ini almış bir parti, TBMM'nin yüzde 66'sına egemen olabilmiştir. Şimdi aynı parti, yüzde 25-30 oy toplayarak il merkezlerinin yüzde 80'inde belediyeleri alırsa, bu büyüyen dengesizliği taşımakta demokrasinin zorlanacağı açıktır. 
     
     ''TARİH ÖNÜNDE SORUMLULUK...'' 
     Türkiye'nin bu duruma sürüklenmesini engelleyecek imkan bizim partilerimizde mevcutken, bu imkanı kullanmamak ve Türkiye'nin istikrarsızlığa sürüklenmesine seyirci kalmak, bizlerden beklenmemelidir. Tarih önünde sorumluluk taşıdığımız görüşündeyim.'' Yerel seçime ilişkin yasal düzenlemenin, siyasi partilerin kendi kimliklerini koruyarak işbirliği yapmalarına olanak tanıdığını kaydeden İsmail Cem, işbirliği için önerdiği yöntemi de anlattı. 
     Cem, her seçim bölgesinde demokratik sol-sosyal demokrat kimlikli partilerden sadece birinin seçime katılmasını, diğerlerinin ise seçime katılmayarak bu partiye destek vermeleri önerisinde bulundu. 
     İsmail Cem, bir seçim çevresinde bu partilerden hangisinin belediye başkanı ya da belediye meclisi üyesi varsa, ortak adayları da o partinin belirlemesi gerektiğini kaydetti. 
     
     ''YENİ BİR RÜZGAR'' 
     ''Sorumlu, adil, gerçekçi'' bir beraberlik öngördüklerini kaydeden Cem, ''Önemli olan, bir anlayış birliğinin sağlanmasıdır. Hiçbir parti, ölçüsüz talepte bulunmamak ya da kendisinde gördüğü gücü tek belirleyici ölçü olarak getirmemek durumundadır'' dedi. 
     Sosyal demokrat-demokratik sol kimlikli partilerin yerel seçimde biraraya gelmelerinin bir ''toplama işaretinden'' ibaret olmadığının altını çizen Cem, amacın, ''Türkiye'de yeni bir rüzgar estirmek, kitlelerde umut yaratabilmek ve umutsuzlukla sandığa gitmemiş seçmenlere yeni bir şevk yaratabilmek'' olduğunu kaydetti. 
     ''Yerel seçimler Türkiye için ya siyasal bir tükeniş ve ucu görünmeyen karanlık bir tünele giriş ya da çağı paylaşabilmek adına diriliş olacaktır'' görüşünü dile getiren YTP Genel Başkanı Cem, ''Gelin, çevremizi saran karanlığı el birliğiyle aydınlığa çıkaralım'' çağrısında bulundu. 
     
</TEXT>
</DOC>
