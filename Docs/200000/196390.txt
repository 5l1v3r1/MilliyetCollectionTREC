<DOC>
<DOCNO> 196390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sonspo19.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor İzmir'e sevinemedi 
</HEADLINE>
<TEXT>

     Konyaspor'da, hafta sonu yapacağı Beşiktaş maçı hazırlıkları aralıksız sürüyor. 
     Basın sözcüsü İbrahim Kaplan, cumartesi günü başladıkları maç hazırlıklarının çok keyifli geçtiğini, takımın moralinin yerinde olduğunu kaydetti. 
     Hafta sonu karşılaşacakları Beşiktaş'ın son iki yıldır çok başarılı bir grafik çizdiğini ve maçın zorlu geçeceğini vurgulayan Kaplan, şunları söyledi 
     ''Beşiktaş'ın cezası nedeniyle maç İzmir'e alındı. Maçın İzmir'e alınması bizim değil Beşiktaş'ın lehine oldu. İstanbul'a uçakla gidecektik. Ancak, Konya'dan uçak seferi olmadığı için İzmir'e zorunlu olarak otobüsle gideceğiz. Yorgunluk nedeniyle futbolcularımız olumsuz yönde etkilenecek.'' Kaplan, bu durumun sadece kendileri açısından dezavantaj olacağını ifade ederek, ''Kesinlikle bahane olarak öne sürmüyoruz. Sahaya çıkıp puan almak için elimizden geleni yapacağız. Bugüne kadar iyi oyunumuzu sonuca yansıtamadık. Beşiktaş maçında yansıtmayı ve puan almayı hedefliyoruz'' dedi. 
     Sakat olan Cenk'in de her gün daha iyiye gittiğini belirten Kaplan, takımın gol silahlarından olan bu oyuncunun Beşiktaş maçına yetiştirilmesi için gereken her şeyin yapıldığını sözlerine ekledi. 
     
</TEXT>
</DOC>
