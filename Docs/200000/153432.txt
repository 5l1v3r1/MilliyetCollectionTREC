<DOC>
<DOCNO> 153432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/yazar/guclu.html </URL>
<DATE> 2003/04/30/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Köydeki öğretmen mi mağdur, şehirdeki mi 
</HEADLINE>
<TEXT>

     Mış, mış diyorum. Çünkü o kadar çok proje var ki hangisi hayata geçecek ben de şaşırdım kaldım. Ayrıca daha önce vaat edilip de yapılmayan o kadar çok proje var ki artık sadece gördüğümüze inanıyoruz. Öğretmenler, ne zaman teşvik ödeneklerini ceplerine koyarlar, işte o zaman helal olsun diye tebrik ederiz. 
     Proje sonuçlansa, Doğu ve Güneydoğu'daki öğretmen ve öğretim üyelerine teşvik ödeneği verilse bile madalyonun bir de arka yüzü var. 
     Türkiye'nin dört bir yanını sürekli geziyorum. Doğu ve Güneydoğu'daki öğretmenlerin içerisinde bulundukları koşulları da biliyorum. Büyük kentlerdekilerini de. Her iki tarafın da artıları ve eksileri var. 
     Eğer öğretmenler için ille de bir şeyler yapılacak ise bence öncelikle Ankara, İstanbul, İzmir, Adana gibi büyük kentlerdeki öğretmenlere, büyük şehir tazminatı verilmelidir. Asıl mağdur olan onlar. Fahiş ev kiraları, dolmuş, otobüs ücreti, çocukların okul ve mutfak masrafı, kırsaldaki öğretmenlerin neredeyse üç, dört katı. 
     Doğu ve Güneydoğu illeri, eskiden sürgün kenti olarak bilinirdi. Gidenler ah vah ederdi. Şimdi ise tam tersi. Büyük kentlere tayini çıkanlar çaresizlik içerisinde. Çocuk okutma gibi zorunlu gerekçesi olmayanların büyük kentlerden kaçışı hep bu yüzden. 
     Bakanlığın bu projeyi hayata geçirmesinin bir diğer amacı ise teşvik ödeneği ile Doğu ve Güneydoğu illerindeki öğretmen açığını kapatmakmış. Oysa böyle bir teşvike hiç gerek yok. Memleketin neresi olursa olsun gitmeye hazır on binlerce öğretmen adayı var. Yeter ki tayinleri yapılsın. Ne teşvik ödeneği isterler ne de tayinimiz niye buraya çıktı diye sızlanırlar. 
     
Hocaların maaşı 69      Üniversite öğretim elemanlarının maaşlarının artırılması konusunda daha önce 68 yazı yazdım. Profesörler zammı aldı, sevindi. Gerisi kaldı. Bakan Çelik, hazır bu konulara el atmışken, umarız devletin öğretim üyelerine verdiği sözü de yerine getirir... 
     Bu arada üniversitelerin parasızlık nedeni ile kan ağladıklarını da hatırlatmakta yarar var. Rektörler, hükümet, bırakın yeni kaynaklar yaratmayı, döner sermayeden kazandığımız kendi paramızın kullanımını bile engelliyor diye dert yanıyorlar. YÖK yasasını değiştiremeyen hükümetin, üniversiteleri bu yöntem ile köşeye sıkıştırmaya çalıştığı dilden dile dolaşıyor... 
     
Rahmi Koç gençlerle      Genç Bakış'ın bu haftaki konuğu Rahmi Koç. Koç, birikimini, deneyimlerini ve geleceğe yönelik beklentilerini gençlerle paylaşacak. Geçtiğimiz yıl Koç Üniversitesi'nde Sakıp Sabancı konuğumuz olmuştu. Bu kez ise Sabancı Üniversitesi'nde Rahmi Koç'u ağırlayacağız. Yani bir anlamda rövanş olacak. Ticarette olduğu gibi eğitimde de mükemmeli yakalama peşinde olan Koç ve Sabancı aileleri arasındaki bu tatlı rekabetin hep sürmesini diliyoruz. Çünkü bu yarış en iyileri de beraberinde getiriyor. Tıpkı Koç ve Sabancı üniversiteleri gibi... 
     Rahmi Koç'a sizler de soru iletebileceksiniz. Tel 0216.483 98 35, 483 98 36, Faks 0216. 483 98 40, e - mail gencbakis sabanciuniv.edu 
     Kanal D, 23.15 
     
     





</TEXT>
</DOC>
