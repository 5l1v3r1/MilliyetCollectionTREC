<DOC>
<DOCNO> 152918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/yasam/yas01.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyangodan bebek çıktı 
</HEADLINE>
<TEXT>

Çocukları olmuyordu ve tüp bebek için paraları yoktu. Ama fırsat bu kez ayaklarına geldi. Bu ay içlerinden sadece birinin adı okundu. Diğerleri ise umutlarını gelecek aylara sakladı... 
     AYTEN GÖRGÜN ÖZEL İstanbul 

     Yıllardır 'çocuğum olsun' diye çalmadık kapı bırakmamışlardı. Hatta bir de dernekleri vardı 'Çocuk İstiyorum Dayanışma Derneği' ÇİDER . 
     Önceki gün derneğe üye 100 kadın için heyecan dolu bir gündü. Hepsi nefeslerini tutmuş, ücretsiz tüp bebek tedavisi için yapılan çekilişi izliyordu. 
     Çekilişi Şişli Belediye Başkanı Mustafa Sarıgül yapacaktı. Sarıgül, elini 100 sarı topun olduğu kavanoza soktuğunda soluğunu tutmuş anne adaylarından kimi gözlerini kapamış kimi dualar okuyor kimi ise heyecandan kaskatı kesilmişti. 
     Nihayet Sarıgül toplardan birini çekti ve okudu Nafiye Yakupoğlu. 
     ÇİDER'e geçen hafta üye olmuştu Nafiye Yakupoğlu. Tüp bebek için paraları yoktu ve O Milli Eğitim Müdürlüğü'nde şoför olarak çalışan eşine çekilişten hiç bahsetmemişti. 
     
     Her ay bir çekiliş 
     Gözyaşları ve alkışlar arasında sahneye çıkan 32 yaşındaki Nafiye Yakupoğlu heyecan içinde şunları söyleyebildi "11 yıllık evliyim. 10 yıldır çocuk yapmak için eşimle birlikte uğraşıyoruz. Mikroenjeksiyon yöntemiyle 2.5 aylık hamilelik geçirdim ancak kromozom eksikliği nedeniyle geçen yıl bebeği kaybettik." 
     Bu çekilişlerin her ay düzenleneceğini kaydeden ÇİDER Başkanı Sibel Tuzcu ise şöyle konuştu "Nafiye hanım tüp bebek tedavisi görecek. Bir tüp bebek tedavisi dört bin dolar. Dileriz, gelecek yıl bebeğini kucaklarız." 
     


YAŞAM 















</TEXT>
</DOC>
