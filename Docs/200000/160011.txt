<DOC>
<DOCNO> 160011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sonspo21.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen yeniden milli takımda... 
</HEADLINE>
<TEXT>

     A Milli Futbol Takımı'nın 7 Haziran'da deplasmanda Slovakya, 11 Haziran'da da İstanbul'da Makedonya ile oynayacağı 12. Avrupa Şampiyonası 7. Eleme Grubu maçlarının aday kadroları açıklandı. 
     Milli Takımlar Teknik Direktörü Şenol Güneş, aday kadroya toplam 24 futbolcu çağırdı. 
     Kadroya şampiyon Beşiktaş ve ikinci Galatasaray'dan 3'er, Fenerbahçe'den ise 2 oyuncu çağrılırken, yurtdışında oynayan 9 oyuncu da davet edildi. 
     Bu arada, Bursaspor'un ''Gol Kralı'' adayı Okan Yılmaz ile Adanaspor'un file bekçisi Murat Şahin ise ilk kez aday kadroya çağrıldı. 
     Sakatlıkları nedeniyle Beşiktaşlı İlhan Mansız ile Galatasaraylı Hasan Şaş ise kadroya çağrılmadı. 
     
     MİLLİ HASRETİ BİTTİ 

     Bu sezon attığı goller ve verdiği gol paslarıyla Beşiktaş'ın şampiyonluğunda büyük pay sahibi olan Sergen Yalçın, uzun bir aradan sonra milli takım aday kadrosuna çağrıldı. 
     A Milli Futbol Takımı aday kadrosuna son olarak 12 Şubat 2002'de, Galatasaray forması giyerken Hollanda'da Ekvador ile yapılan özel maç için çağrılan, ancak sakatlığı nedeniyle bu maçta forma giyemeyen Sergen, tam 472 gün sonra aday kadroya davet edildi. 
     Sergen, milli formayı ise son olarak 14 Kasım 2001'de, İstanbul Ali Sami Yen Stadı'nda Avusturya ile yapılan ve ay-yıldızlı ekibin 5-0 kazanarak, 17. Dünya Kupası finallerine katılma başarısını gösterdiği Avrupa Şampiyonası baraj maçında giymişti. Sergen bu maçta 63. dakikada Okan Buruk'un yerine oyuna dahil olmuştu. Deneyimli futbolcu böylece, 7 Haziran'daki maçta forma giymesi durumunda tam 560 gün sonra ay-yıldızlı formayı taşıyacak. 
     Sergen, milli takımın son 19 maçında forma giyemedi. 
     
     ADAY KADRO 

     Slovakya ve Makedonya ile karşılaşacak A Milli Futbol Takımı aday kadrosuna şu futbolcular çağrıldı 
     Sergen Yalçın, İbrahim Üzülmez, Ahmet Yıldırım Beşiktaş , Bülent Korkmaz, Ergün Penbe, Volkan Arslan Galatasaray , Deniz Barış Gençlerbirliği , Ömer Çatkıç Gaziantepspor , Fatih Tekke, Gökdeniz Karadeniz Trabzonspor , Rüştü Reçber, Fatih Akyel Fenerbahçe , Servet Çetin Denizlispor , Murat Şahin Adanaspor , Okan Yılmaz Bursaspor , Hakan Şükür, Tugay Kerimoğlu Blackburn Rovers , Alpay Özalan Aston Villa , Okan Buruk, Emre Belözoğlu Inter , Tayfun Korkut, Nihat Kahveci Real Sociedad , Yıldıray Baştürk Bayer Leverkusen , Fatih Sonkaya Roda . 
     
     PAZARTESİ GÜNÜ TOPLANACAKLAR 

     A Milli Futbol Takımı aday kadrosu 2 Haziran Pazartesi günü İstanbul'da toplanacak. 
     Öğle saatlerinde Polat Renaissance Oteli'nde biraraya gelecek aday kadro, ilk çalışmasını aynı gün saat 18.30'de Galatasaray'ın Florya Metin Oktay Tesisleri'nde yapacak. 
     3 Haziran Salı günü Slovakya maçına hazırlanmak amacıyla saat 11.00'de özel uçakla Avusturya'nın başkenti Viyana'ya gidecek olan milliler, maçtan bir gün önce Slovakya'ya geçecek. 
     Milliler, 7 Haziran'da oynayacakları maçtan bir gün sonra İstanbul'a dönecek ve 11 Haziran'da Makedonya ile yapılacak maçın hazırlıklarına BJK Nevzat Demir Tesisleri'nde başlayacak. 
     Bu arada Milli Takımlar Teknik Direktörü Şenol Güneş, 2 Haziran Pazartesi günü Polat Renaissance Oteli'nde saat 12.00'de basın toplantısı düzenleyecek. 
     
     MAÇ PROGRAMI 

     A Milli Futbol Takımı'nın 7 Haziran Cumartesi günü deplasmanda oynayacağı Slovakya maçını Norveç Federasyonu'ndan Treje Hauge yönetecek. Hauge'nin yardımcılıklarını Steinar Holvik ve Ole Herman Borgan yapacak. Karşılaşmanın 4. hakemi ise Brage Sandmoen. 
     Slovakya-Türkiye A milli maçı, Bratislava'nın Slovan Bratislava Stadı'nda TSİ 21.15'te başlayacak. 
     A Milli Futbol Takımı'nın 11 Haziran Çarşamba günü İstanbul'da oynayacağı Makedonya maçını ise İtalyan hakem Roberto Rosetti yönetecek. 
     BJK İnönü Stadı'nda saat 21.00'de başlayacak maçta Rosetti'nin yardımcılıklarını Mitro Vincenzo ve Andrea Consolo, 4. hakemlik görevini de Emilio Pellerino yapacak. 
     
</TEXT>
</DOC>
