<DOC>
<DOCNO> 185751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sondun19.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li emekli General "Pentagon'da bazı kelleler düşmeli" 
</HEADLINE>
<TEXT>

     Amerikalı emekli general Anthony Zinni, Irak'ta savaş sonrasının iyi hazırlanmadığını belirterek, ''Pentagon'da bu yüzden bazı kelleler düşecektir'' dedi. 
     PBS televizyonuna demeç veren eski ABD Merkez Karargahı Centcom Komutanı Zinni, gitmesini istediği kişilerin isimlerini vermedi. 
     1996 ile 2000 yılları arasında Centcom komutanlığı yapan Zinni, ''Savunma Bakanlığı'nda bazı kimselerin kellelerinin gitmesi mi gerek '' sorusuna, ''Elbette'' diye yanıt verdi. 
     Zinni, ''Ne zaman kayıp versek, ne zaman aldatılsak, ne zaman halktan daha fazla fedakarlık ve para istemek zorunda kalsak, bundan hep birileri sorumludur'' dedi ve Irak savaşından düş kırıklığına uğradığını söyledi. Ordunun performasını beğenmediğini belirten eski general, ''Askerler bugün müthiş baskı altında. İşler kopma noktasına gelebilir'' dedi. 
     Savunma Bakanı Donald Rumsfeld, bakanlığına yöneltilen eleştirilerin anlamsız olduğunu söyleyerek, kendini dün Senato'da savunmuştu. 
     
</TEXT>
</DOC>
