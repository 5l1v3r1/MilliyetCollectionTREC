<DOC>
<DOCNO> 184366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sonspo02.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Souness'ten rakibi Gençlerbirliği'ne övgü... 
</HEADLINE>
<TEXT>

     Blackburn Rovers Teknik Direktörü Graeme Souness, Türkiye'deki en güçlü takımlardan biriyle karşılaştıklarının farkında olduğunu söyledi. 
     UEFA Kupası 1. tur maçında yarın Gençlerbirliği ile karşılaşak olan İngiltere'nin Blackburn Rovers takımı, Ankara 19 Mayıs Stadı'ndaki antrenmanını yaptı. 
     Teknik direktör Souness yönetiminde yaklaşık 1 saat çalışan İngiliz ekibi, 2 grup halinde ortada sıçan oynadıktan sonra, hafif bir koşu yaptı. Futbolcular, daha sonra dar alanda kısa paslaşmalar ve kontratak çalışması gerçekleştirdi. 
     İngiliz ekibinde, kaptan Flitcroft sırtındaki sakatlık nedeniyle, orta saha oyuncusu Fergusson da önceki takımı Glasgow Rangers ile bir Avrupa kupası maçında oynadığı için Ankara'ya getirilmedi. 
     Antrenman sonrasında teknik direktör Souness, gazetecilere yaptığı açıklamada, Gençlerbirliği'nin ne kadar güçlü bir ekip olduğunu bildiğini belirterek, ''Geçen sezon ligi 3. sırada bitirdiğini biliyoruz. Galatasaray, Beşiktaş ve Fenerbahçe'den sonra Türkiye Ligleri'nin en güçlü takımı olduğunu da biliyoruz. Ancak biz de zorlu bir ekibiz. Bu nedenle yarın çok zor ve zevkli bir karşılaşma olacak. Hedefimiz, Ankara'dan gol yemeden galip gelerek ayrılmak'' diye konuştu. 
     Souness, yeniden Türkiye'de olmaktan dolayı mutlu olduğunu vurgulayarak, ''Türkiye'de çalıştığım süre çok güzeldi. Benim ve ailemin güzel günleri geçti. Futbol ilginç bir oyun. Zaman içinde belki yeniden Türkiye'de çalışabilirim'' dedi. 
     Bir gazetecinin ''Galatasaray'ı çalıştırırken, tek yenilgiyi Gençlerbirliği'nden almıştınız. Şimdi yine bir Gençlerbirliği maçı için buradasınız. Ne düşünüyorsunuz '' sorusuna Souness, ''Bu tarih oldu. Yarın farklı bir futbol ve farklı bir oyun olacak. Zaten ekip de çok farklı'' yanıtını verdi. 
     ''Türkiye-İngiltere milli maçı öncesi 2 ülkenin takımlarının maç yapması, milli maçlardaki gerginliği azaltır mı '' sorusuna Souness, şu yanıtı verdi 
     ''Benim görüşüm, milli maçın her 2 ülke açısından da güzel futbolla süslenmesi. Saha içinde ve dışında bir olayın yaşanmaması. Temennim, İngiltere ve Türkiye'nin el ele Portekiz'de yapılacak Avrupa Şampiyonası'na gitmesi.'' 

     
</TEXT>
</DOC>
