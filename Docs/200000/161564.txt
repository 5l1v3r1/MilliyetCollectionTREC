<DOC>
<DOCNO> 161564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/dunya/dun02.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylemciye zeytin dalı 
</HEADLINE>
<TEXT>

Yunanistan'ın Selanik kentinde düzenlenecek AB Zirvesi sırasında 150 bin protestocuya bedava ulaşım ve konaklama imk nı sağlanacak 
     DIŞ HABERLER SERVİSİ 

     Bu ay içinde Selanik yakınlarında düzenlenecek Avrupa Birliği AB Zirvesi'ne ev sahipliği yapmaya hazırlanan Yunanistan, kente akın edecek on binlerce kapitalizm karşıtı protestocuya büyük bir "konukseverlikle" yaklaşacak, hatta gösteri düzenleyebilmeleri için "elinden geleni" yapacak. 
     AB anayasa taslağı ve Birliğin gelecek yıl hayata geçirmeyi planladığı büyük genişleme dalgasıyla ilgili hazırlıkların ele alınacağı 19 - 20 Haziran 2003 tarihli zirve sırasında Yunan hükümeti, Selanik'te toplanması beklenen yaklaşık 150 bin protestocuya bedava ulaşım sağlayacak ve konaklayabilecekleri iki kamp alanı tahsis edecek. 
     Son yıllarda özellikle önemli uluslararası zirvelerde polisle göstericiler arasında yaşanan şiddet olaylarını kendi sınırları içinde engellemeyi amaçlayan Yunan hükümetinin protestoculara "zeytin dalı uzatacağı" girişim kapsamında, eylemcilere, toplu miting alanlarına serbest giriş hakkı da tanınacak. 
     Yunan Dışişleri Bakanı Yorgo Papandreu, televizyondan yaptığı açıklamada, "Sadece gösteri düzenlemeleri için değil, fikirlerini iletebilmeleri amacıyla da protestocular için elimizden geleni yapacağız" dedi. Sivil toplum hareketlerinin "faydalı" olduğunu belirten Papandreu, "Küreselleşme, üçüncü dünya ülkelerinin kalkınması, yoksulluk, çevre ve ürünlerin genetik olarak değiştirilmesi gibi önemli konular bizi de ilgilendiriyor. Toplumun sesini duymak istiyoruz" diye konuştu. 
     Ülkenin kuzeyinden sorumlu Devlet Bakanı Yorgo Pasçalidis ise, "Biz onlara saygı göstereceğiz, onlardan da kente karşı saygılı olmalarını istiyoruz" şeklinde konuştu. Pasçalidis ayrıca, eylemci delegasyonlarının, zirve sırasında dilekçe toplamakta da serbest olacaklarını söyledi. 
     
     

</TEXT>
</DOC>
