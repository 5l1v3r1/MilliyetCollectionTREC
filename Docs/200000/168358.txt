<DOC>
<DOCNO> 168358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sontur36.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitelerarası Kurul, Yükseköğretim taslağına tepkili... 
</HEADLINE>
<TEXT>

     Üniversitelerarası Kurul Başkanı ve Marmara Üniversitesi Rektörü Prof. Dr. Tunç Erem, ''Üniversitelerin kurumsal yapısı dışında bir yükseköğretim taslağı hazırlamak, akademik dünyamızın gözleri kapalı olarak bilinmeyen yerlere götürülmesi anlamına gelir ki, böyle bir durum kabul edilemez'' dedi. 
     Prof. Dr. Erem, Marmara Üniversitesi Rektörlük Binası'nda gerçekleştirilen Üniversitelerarası Kurul'un olağanüstü toplantısının ardından, alınan kararları basına açıkladı. 
     Toplantının çok uzun sürdüğünü, konuyu enine boyuna tartıştıklarını kaydeden Prof. Dr. Erem, toplantının saat 14.00'e kadar olan bölümüne Milli Eğitim Bakanı Hüseyin Çelik'in de katıldığını, ondan sonra da kendilerinin bildiriyi hazırlamak için çalıştıklarını söyledi. 
     Toplantıda Hükümet tarafından hazırlanan Yükseköğretim Yasa Taslağı'nın, basından edinilen bilgiler doğrultusunda tartışıldığını belirten Prof. Dr. Erem, şöyle dedi 
     ''Yükseköğretim bir bütündür. Kurumları, kuralları, yöneticileriyle, öğretim üyeleri ve öğrencileriyle Türkiye Cumhuriyeti'nin bilimdeki yerini ve ülkemizin aydınlık geleceğini temsil eder. Üniversitelerin kurumsal yapısı dışında bir yükseköğretim taslağı hazırlamak, akademik dünyamızın gözleri kapalı olarak bilinmeyen yerlere götürülmesi anlamına gelir ki, böyle bir durum kabul edilemez. Bu nedenle, yükseköğretimde yeni bir yasa taslağının yasama, yürütme ve yüksek öğretimin kurumsallığı içinde birlikte hazırlanması gerekir. 
     Sayın Milli Eğitim Bakanı'nın bu taslağı Üniversitelerarası Kurul'da tartışma ve yapılandırma girişimi sonuçlanıncaya kadar Üniversitelerarası Kurul toplanmaya devam edecektir. Kamuoyuna saygıyla duyurulur.'' 
     
</TEXT>
</DOC>
