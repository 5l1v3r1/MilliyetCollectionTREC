<DOC>
<DOCNO> 194507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/spor/ygokce.html </URL>
<DATE> 2003/11/10/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Kibar hırsız Cordoba 
</HEADLINE>
<TEXT>

   
   Bu ligin klasik mücadelelerinden biri Gençlerbirliği - Beşiktaş maçları... Her zaman karşılıklı meydan okuma, risk alma, tatlı - sert kapışma olarak özellik kazanan bir gösteri biçimi... Her iki takıma, Avrupa yorgunluklarının hemen ardından maçın temposunu hızlı başlatıp, tırmandırarak, topu sürekli rakip kalelere taşıyarak, oynadıkları futbol için teşekkür etmeliyiz. 
   Bu maçın hoş ve güzel başlangıcını alkışlayalım. 19 Mayıs'ta centilmen, tahrik etmeyen, kızdırmayan, kızıştırmayan bir spiker var. İki takıma, taraftarlarına "hoşgeldin" mesajları veriyor. Konuk Başkan Serdar Bilgili'yi saygıyla selamlayıp, alkışlatıyor. Her iki takımın taraftarları bu ılıman ve dost sese elleri ve sesleriyle çok güzel eşlik ediyor... Alkışlıyor, küfürsüz destekleme sloganları atıyor. Gençlerbirliği Başkanı İlhan Cavcav'ı ve bu soylu tutum dolayısıyla tüm Gençlerbirliği taraftarlarını içtenlikle kutluyoruz. 
   Gelelim maça. Bu maçın kahramanı Cordoba... Takımının kolay bulduğu golleri, bir avantaj olarak, maçın sonuna kadar pençeleriyle, yumruklarıyla, degajlarıyla, sarı karta mal olacak zaman geçirmeyle koruma altına aldı. Beşiktaş savunması, Gençlerbirliği'nin baskılı oyunuyla bunalırken, o hiç şaşırmadı, paniğe kapılmadı. Üç puanı çalan bu kibar hırsızı alkışlamak gerek. 
   İki takım yüksek tempoyla maça başladılar. Gençlerbirliği'nde Erkan ve Baki Mercimek sakat olduğu için Ersun Yanal, Deniz Barış'ı yeniden eski görevine, stopere çekmişti. Ama bu çekilme orta alandaki baskılı oyunu, hücumdaki etkili arayışları asla azaltmadı. Aksine maçın 90 dakikası boyunca Gençlerbirliği aç bir iştahla Beşiktaş'ın üstüne çullandı. Bu baskılı oyun Beşiktaş savunmasında Zago ve Ronaldo'nun oyun kurarak, topu ileri taşımalarına, hücumu desteklemelerine engel oldu. Orta alan da etkilendi. Giunti maçın sonuna kadar canla başla mücadele ederken, Tayfur zaman zaman zor durumlara düştü. İlhan Mansız, Pancu ve Tümer'den oluşan hücum üçlüsü, golleri ortak çabalarıyla değil, şansın katkısıyla buldular. Sonrasında Lucescu, oyunu koruma altına almak için orta alanı, savunmaya daha yakın oynattı. Gençlerbirliği, Youla ile bulduğu golden sonra en azından bir beraberliği getirmek için çılgınca saldırdı, olağanüstü baskı kurdu, ancak savunmayı düşünürken, Cordoba'yı yakalayamadı. Beşiktaş da yakaladığı kontratak fırsatlarını değerlendiremedi. Hele İbrahim'in tutukluğu ve yüzde yüz gol fırsatını geri tepişi var ki, dillere destan. 
   Özetle, biz iyi bir maç seyrettik. Beşiktaş istediğini aldı. Gençlerbirliği'nin eli böğründe kaldı. 
   
      
   
</TEXT>
</DOC>
