<DOC>
<DOCNO> 167539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/ekonomi/eko02.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksesuvarda beşibiryerde Özlem Süer'e emanet... 
</HEADLINE>
<TEXT>

     AÇIK KOYU SOHBETLER - EYLEM TÜRK 

     Türk tekstil sektöründe ilk kez bir konsorsiyum kuruldu. Tekstil aksesuvarları konusunda farklı alanlarda faaliyet gösteren beş üretici firma güçlerini birleştirerek FACT adı altında birleşti. Bu bir ticari şirket evliliği değil. Yani görmeye pek de alışmadığımız bir birliktelik. Anka Fermuar, İsko Askı, Koper Çıtçıt, Özel Lastik ve Sam Metal isimli firmalar, kurdukları FACT çatısı altında önümüzdeki günlerde bir de show room açmaya hazırlanıyor. Bu oluşuma modacı Özlem Süer ise tasarımlarıyla yön verecek. 
     FACT'in kurucu ortaklarından Rıfat Karkaşon, "Yan sanayi olarak hazır giyime destek veren bizler ihracat yarışından kopmamak için bundan sonra kopyacılıktan çıkıp yaratıcı olmaya karar verdik" diyor. 
     
Bir araya gelmenizdeki amaç neydi 
     Fermuar, askı, çıtçıtperçin, dar dokuma, metal toka, başka bir deyişle tekstil sektörünün gereksinim duyduğu tüm aksesuvarları üreten bizler, FACT çatısı altında birleştik. Hazır giyime yönelik yan sanayiinde, konseptler yurtdışında üretildiği için yaratıcılık değil, kopyacılık gelişiyordu. Türkiye'de gelişen moda - marka anlayışıyla birlikte bu alanda da kopyacılığın değil yaratıcılığın gelişmesi lazım diye düşünüyoruz. 
     Sektörde de ciddi bir değişim var. Artık katma değeri yüksek mal üretenlerin, koleksiyon hazırlayan firmaların sayısı artıyor. Bu anlamda da yan sanayi desteğinin verilmesi gerekiyordu. Aksesuvarların, moda trendlerinden farklı renk - doku - materyallerle üretilmesi mümkün olamazdı. Türkiye'nin tekstil aksesuvarları konusunda yalnızca üretici olma kimliğinin ötesine geçerek, yeniliklerin ve trendlerin yaratıcıları arasında yer almasını sağlamak için bu konsorsiyumu kurduk. 
     
Yaratıcılık konusunda nasıl bir destek almayı düşünüyorsunuz 
     Bu yan sanayi sektörü için bir mecburiyettir. Bu kararı verdiğimizde yanımızda moda tasarımcısı Özlem Süer'i gördük. Gelecek yıllarda trendlerin ne olacağı konusunda bize yön verecek bir isim aradık ve Özlem Süer'de karar kıldık. Özlem Süer bize tasarımlarıyla destek ve yön verecek. O da FACT'in yapı taşlarından birisi oldu. Çünkü FACT ana mantıkta bilgi takas merkezi, toplu sunum, önümüzdeki yılların renk, doku, motiflerin serglendiği bir merkez olacak. 
     
FACT bir şirket gibi mi faaliyet gösterecek 
     Şirket mantığında değil, sadece bilginin paylaşılabileceği bir platform bu. 
     Güçlerimizi, ilişkilerimizi ve anlayışlarımızı bir araya getirerek bir sinerji oluşturmayı hedefledik. Ayrıca sektördeki eksiklikleri gidermek için de çalışacağız. Buna daha çok bir paylaşım da diyebiliriz. Çünkü bilgi paylaşımından, müşteriye verilen servis kalitesine kadar sektörün pek çok eksiği var. 
     
Bu birliktelik firmalara ne sağlayacak 
     Öncelikle bu birlikteliğin uzun soluklu olacağını düşünüyoruz. Bu sinerjiyle firmaların satışlarının önümüzdeki yıllarda yüzde 40 oranında artmasını hedefliyoruz. 
     
     Showroom açacaklar 
FACT'in faaliyetleri neler olacak 
     Önümüzdeki hafta düzenleyeceğimiz bir toplantıyla Özlem Süer'in 2004 yaz, 2004 - 2005 kış renkleri, tasarımları, ve trendleri "La vie on rose" adıyla sunulacak. Amacımız, dünya moda trendlerinin tekstil sektörüne her zamankinden daha erken yansıması. 
     Önümüzdeki günlerde bir de showroom açmayı düşünüyoruz. Bu sayede müşteri beş üreticinin mallarını birarada görebilecek. Bu bir sunum. Müşteri geldiği vakit, yarının modasında neler olacağını bir konsept altında görebilecek. Bu konsorsiyum için ortak bir bütçe yarattık. Kararlarımız ortak alınacak. Yönetim ve icrada hepimiz ortak hareket edeceğiz. 
     
Burçları da takımları da farklı, amaçları aynı      Bu konsorsiyumdaki firmalar hepsi kendi alanında köklü firmalar. FACT, Anka Fermuar, İsko Askı, Koper Çıtçıt, Özel Lastik ve Sam Metal isimli firmaların oluşturduğu bir konsorsiyum. Faaliyet konularımız ayrı fakat sektörümüz aynı. 
     Hepimizin tuttuğu takım farklı. Burçlarımız da aynı değil. Yaşlarımız arasında da fark var. Bu bir anlaşma ve paylaşma. Bu nedenle yeni katılacak firmaların belli parametreleri, kriterleri olması gerekiyor. Servisi eksik bırakmamak lazım. Yelpaze ne kadar geniş olursa müşteriye verilecek hizmetin kalitesi de artacak. Yani beş şirketten oluşan bu birliktelikte gelecekte daha çok şirket yeralacaktır. 
     

</TEXT>
</DOC>
