<DOC>
<DOCNO> 152488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/siyaset/siy01.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Akın var akın 
</HEADLINE>
<TEXT>

20 bin Rum KKTC'ye geçti. Binlercesi sıra kapmak için otomobillerde sabahladı. Kuzeye geçenler, kilolarca ekmekkadayıfıyla geri döndü 
     YORGO KIRBAKİ 

     Dün yaklaşık 20 bin Rum kuzeye geçmek için Yeşil Hat'a akın etti. Rum kesiminde otomobiline binen soluğu Yeşil Hat'ta aldı. Büyük izdiham yaşanan "Pile" ve "Ledra Palas" kapılarında saatlerce bekleyen bazı Rumlar, aralarında kavga bile etti. Yüzlerce Rum, sıra kapmak amacıyla gece otomobillerinde sabahlarken, araç kuyruğu Lefkoşa'nın Rum tarafının içlerine kadar uzandı. KKTC'ye girebilmek için 15 saat bekleyenler oldu. 
     KKTC'ye giden Rumların, kasalar dolusu içki, yabancı sigara, kilolarca ekmekkadayıfı ve balıkla geri dönmeleri üzerine, Rum yönetimi, gümrüksüz mal bulundurmanın iki yıla kadar hapis cezası öngördüğünü hatırlattı. KKTC'ye giden Rumlardan bazıları ise gece kulüplerini ziyaret etti. Rum yönetimi, medyanın gözünü boyamak için sokaklarda yıllarca duran Türkiye aleyhtarı ve "Enosis" yanlısı duvar yazılarını sildirmeye başladı. Rum yönetimi Kıbrıslı Türklere önümüzdeki hafta arabalı geçişte kolaylık sağlanacağını açıkladı. 
     
İzdihamdan Barış Gücü devreye girdi Geçişlerin düzenli sağlanması için adadaki Birleşmiş Milletler Barış Gücü bile devreye girdi. Pazar günü Paskalya bayramı olduğundan KKTC'ye geçecek Rum sayısında rekor kırılması bekleniyor. Dün öğle saatlerine kadar güneye geçen Türklerin sayısı ise yaklaşık 1500'dü. 
     


SİYASET 















</TEXT>
</DOC>
