<DOC>
<DOCNO> 176235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/spor/spo01.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Meydan savaşı 
</HEADLINE>
<TEXT>

   İki takım taraftarı hem Beşiktaş iskelesi önünde, hem de stadın yanında çatıştı. Araçların ve iskelenin camları kırıldı, iki hafif yaralı hastaneye kaldırıldı 
      
   Tehlike artıyor 
   BİR gün önce Trabzon'da yaşanan tribün terörünün bir benzeri, dün BJK İnönü Stadı'nın çevresinde yaşandı. Karşılaşmanın başlamasına yaklaşık üç saat kala eski açık tribünün arkasındaki yolda iki takım taraftarları çatıştı. Önce tezahüratlarla başlayan gerginlik, yerini taşlamaya bıraktı. Bursaspor taraftarlarını taşıyan minibüslerin camları Siyah - Beyazlılar tarafından kırılırken, sahil yolu tamamen bu kırıklarla doldu. 
   
   Sataşmayla başladı 
   BEŞİKTAŞ İskelesi önünde de iki takımın taraftarları arasında sataşmalardan sonra kavga çıktı. Çeşitli yerlerine darbe alan iki kişi hafif yaralanırken, Beşiktaş İskelesi'nin camları ve kapıları kırıldı. Şişli Etfal Eğitim ve Araştırma Hastanesi'ne kaldırılan yaralılar, tedavilerinin ardından taburcu edildi. Olaylar nedeniyle Üsküdar motor seferleri aksadı, Beşiktaş - Kadıköy vapur seferleri de Barbaros İskelesi'nden yapıldı. 
   
   Rumenler'in buluşması    BJK İnönü Stadı'ndaki dünkü mücadelede sahada tam 9 Rumen görev yaptı. Beşiktaş'ta teknik direktör Mircea Lucescu, kaleci antrenörü Ilie Datcu ile futbolcu Daniel Gabriel Pancu, Bursaspor'da ise teknik direktör Gheorge Hagi, kaleci antrenörü Zoltan Iasko, futbolcular Vintilla, Miu, Fransineanu ve Ganea yer aldı. Sahaya çıkmayan Beşiktaş'ın fizyoterapisti Popa da Rumen vatandaşı. 
   
   Göze batanlar    RONALDO 90 dakika boyunca aksamayan oyuncuların başında yer aldı. Özellikle ikinci yarıda rakibin baskılı oyununa göğüs gerdi, arkadaşlarının açıklarını kapadı. 
   PANCU Sahada basmadık yer bırakmadı. Maç boyunca arı gibi çalıştı. Savunmanın sıkıştığı anlarda da defansına yardımcı oldu. 
   AHMET DURSUN Her iki yarıda da inanılmaz goller kaçırırken, teknik kadroyu adeta çıldırttı. Ancak çok pozisyon bulması da olumlu yönüydü. 
   CORDOBA Özellikle ilk yarıda sıkıntılı anlar yaşadı. Bu devrede rakibin iki tehlikesini önlerken, savunmasına da güven verdi. 
   ENDER Bursaspor'da göze en çok batan isimdi. Hem arkadaşlarını ateşledi hem de ortalarıyla Beşiktaş kalesine sıkıntılı anlar yaşattı. 
   
   Genç Kartallar kupalarını aldı    Fotoğraf Rahman Sağıroğlu 

      A takımda olduğu gibi altyapıda da başarılı bir sezon geçiren Beşiktaş'ın geçen sezon şampiyonluğa ulaşan PAF, Süper Genç ve B Genç takımları dün kupalarını aldı. Bursaspor maçı öncesinde biraraya gelen genç Kartallar, tören sırasında tribünlerden büyük alkış aldı. Bu arada Kartal'ın PAF'ları dün Bursaspor'a 1-0 mağlup oldu. Yenibosna Stadı'nda yapılan maçta tek gol Hüseyin'den geldi. 
   
   "Bu riski alamayız"    ARJANTİNLİ Nanni'yi astronomik bonservisi nedeniyle askıya alan Beşiktaş yönetimi, yabancı oyuncu transferini tamamen teknik direktör Mircea Lucescu'ya bıraktı. Her yeni transferin riskleri de beraberinde getireceğini savunan yöneticiler, "Biz alırız, iyi çıkmaz fatura da bize çıkar. Bu sorumluluğa yönetim olarak girmemiz hata olur. Bu işi hocaya bırakmak işin en doğru yoludur" ifadelerini kullandı. 
   
   Erman'dan Pancu'ya kafa    BURSASPORLU Erman Gülaçar, dünkü maçta Pancu'ya kafa attı. Bu harekete karşılık vermeyen Rumen futbolcu, sadece olayı hakem Ali Aydın'a şikayet etti. Bir dönem Beşiktaş formasını da taşıyan Yeşil - Beyazlı futbolcunun bu hareketi, Siyah - Beyazlı tribünlerden de büyük tepki aldı. 
   
   Rakamlar diyor ki    Beşiktaş, Bursaspor'u İstanbul'da ilk kez 5 maç üstüste mağlup etti. 
   Kaptan Tayfur, Siyah - Beyazlı formayla 16. golüne imza koydu. 
   En son 6 Ekim 2002'de İnönü'de Gaziantepspor'a gol atamayan Beşiktaş, 313 gündür evinde ağırladığı tüm rakiplerin filelerini havalandırıyor. 
   Bursaspor, İnönü'de galip geldiği 25 Eylül 1994'ten bu yana 3287 gündür Beşiktaş'ı İstanbul'da yenemedi. 
   1995 1996 sezonunda İnönü'deki üstüste 10 maçtan galibiyetle ayrılan Beşiktaş, Bursaspor'u devirerek aynı başarısını tekrarladı. 
   
   Notlar    Skandal 
   İSTİKLAL Marşı'nın banttan yayını sırasında skandal yaşandı. Maç öncesinde yapılan marş yayınının tam yarısında, araya farklı müzik sesi girince kısa bir bocalama yaşandı. Ardından yayın tamamen susturuldu ve stattaki herkes aynı anda kalan yerden marşı okumayı sürdürdü. 
   
   Ayıp oluyor 
   MAÇ öncesinde Beşiktaş tribünlerinin Hagi'ye aleyhine tezahüratlarını Beşiktaş Teknik Direktörü Lucescu önledi. Kulübeden çıkan Rumen çalıştırıcı, eski öğrencisi, yeni meslektaşını kolladı ve susmalarını istedi. 
   
   Kombineler boş kaldı 
   YENİ sezona yeni bir çehreyle giren İnönü Stadı beğeni topladı. Stattaki tüm koltuklar yenilenirken, özellikle kapalı tribünde yapılan büyük değişiklik göze çarptı. Ancak henüz satılamayan kombineler yüzünden özellikle numaralı tribünün büyük kısmının boş kalması gözden kaçmadı. 
   
   Ne iş Pope 
   FUTBOLU bırakmasının ardından menajerliğe başlayan Galatasaraylı eski futbolcu Gheorghe Popescu maçı tribünden izledi. Popescu'nun İstanbul'a gelişi, yabancı arayışındaki Beşiktaş ve Galatasaray ile görüşeceği şeklinde yorumlandı. 
   
   Basın ordusu 
   KARTAL'IN 82 gün sonra taraftarının huzuruna çıkmasına sadece taraftar değil, gazeteciler de büyük ilgi gösterdi. Karşılaşmayı, 5'i Rumen olmak üzere 230 medya mensubu takip etti. 
   
   Kovalamaca 
   BEŞİKTAŞ maçını fırsat bilen seyyar satıcılar da dün stat çevresini doldurdu. Ancak bu seyyarların çalışmasına engel olmak isteyen zabıta ile satıcılar arasında adeta kovalamaca oynandı. 
   
   İlhan en erken bir ay sonra 
   TEDAVİSİNE devam edilen İlhan Mansız dün İnönü'ye geldi, maçı izledi. Beşiktaş İletişim Komitesi Başkanı Prof. Dr. Mete Düren, bu oyuncunun dönüşü için iki olasılık bulunduğunu kaydetti. Düren, "İlhan 'Ağrım yok yükleme yapabilirim' derse, 15 Eylül'den itibaren takıma katılır. 'Sorunum var' demesi durumunda ise yapılacak ameliyat bu futbolcuyu 1-1.5 ay daha sahadan uzak kalmasına neden olur" dedi. 
   
   
</TEXT>
</DOC>
