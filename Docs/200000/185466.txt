<DOC>
<DOCNO> 185466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/yasam/yas04.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Antibiyotikler 'gidici' 
</HEADLINE>
<TEXT>

   Bilim adamlarına göre bugünkü antibiyotikler, 10 yıl içinde 'işe yaramaz' hale gelecek ve 'çok can alacak' 
      DIŞ HABERLER SERVİSİ 
   
   Tıbbın bakteri ve mikroplara karşı kullanılan en önemli buluşlarından olan antibiyotiklerin, böyle giderse 'çok az ömürleri' kaldığı iddia edildi. Bilim adamlarının son bulgularına göre, halen milyonlarca insanın 'hayatını kurtaran' antibiyotikler, yakın gelecekte bu özelliklerini yitirecek. Şu anda kullanılan antibiyotiklerin önümüzdeki 10 yıl içinde işe yaramaz hale geleceği iddiasını gündeme getiren ise, konunun önde gelen uzmanlarından Profesör Hugh McGavock. McGavock'un iddiasına göre, 2015 yılında çok ciddi bir antibiyotik krizi yaşanacak ve bugün antibiyotikler sayesinde rahatlıkla tedavi edilebilen hastalıklar, binlerce kişinin ölümüne yol açacak. 
   
   Bakteriler 'güçleniyor' 
   McGavock, buna birinci neden olarak ise gereksiz antibiyotik kullanımını gösterdi. Bilim adamına göre, 'hayati' olmayan vakalarda dahi antibiyotik kullanımı, bakteri ve mikropların bu ilaçlara karşı direncini giderek artırıyor. Böyle giderse antibiyotiklerin 10 yıl içinde 'etkisiz' hale geleceğine dikkat çeken McGavock, ayrıca tarım sektöründeki antibiyotik kullanımının da, bakterileri güçlendirdiğini söyledi. 
   
   
</TEXT>
</DOC>
