<DOC>
<DOCNO> 198081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/guncel/gun04.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Akciğer röntgeni alarmı 
</HEADLINE>
<TEXT>

   Birçok hastanenin radyoloji merkezinin ruhsatsız olduğu ve kanser riski taşıdığı ortaya çıktı. TAEK, zorunlu olmadıkça akciğer röntgeni çektirilmemesini istedi 
      YILDIZ YAZICIOĞLU Ankara 
   
   Türkiye Atom Enerjisi Kurumu TAEK , başta kamu hastaneleri olmak üzere sağlık kurumlarındaki radyoloji merkezlerini ruhsatlandırmak için çalışma başlattı. Vatandaşlardan lisanssız radyoloji merkezlerini ücretsiz 172 no'lu telefona ihbar etmelerini, özellikle çocuklar ve kadınlara da zorunlu nedenler olmadıkça akciğer röntgeni çektirmemeyi öneren TAEK, radyoloji merkezlerinin gerekli önlemler alınmadığında kanserojen etkisi olduğunu bildirdi. 
   
   'Acı gerçek' 
   TAEK Radyoloji Güvenliği Daire Başkanı İbrahim Uslu, halen Türkiye'deki kamu ve özel pek çok sağlık kuruluşundaki radyoloji görüntüleme merkezinin kurşunlu kapı gibi basit güvenlik şartlarından yoksun olduğunu açıkladı. "Acı gerçek ama TAEK lisansı olmayan sağlık kuruluşları mevcut" diyen Uslu, lisanssız radyoloji merkezleri ile nükleer tıp ünitelerinde sağlık personeli, hasta ve hasta yakınları için yüksek radyasyon riski bulunduğunu söyledi. 
   Merkezlerde fazladan radyasyona maruz kalındığını vurgulayan Uslu, radyoloji teknikeri yerine hademe çalıştırılan, kurşun plakası veya gömleği gibi temel eksiklikleri olan merkezleri tespite çalıştıklarını anlattı. SSK Ankara Meslek Hastalıkları Hastanesi'nin lisans için yeni başvurduğunu belirten Uslu, vatandaşlardan gittikleri radyoloji merkezlerinde TAEK lisansını sormalarını istedi. 
   
   'Meme kanseri riski var' 
   Kız çocuklarının küçük yaşlarda sık akciğer röntgeni çekilmesi halinde ilerleyen yıllarda meme kanseriyle karşılaşma risklerinin yüksek olduğunun tıbben bilindiği vurgulayan Uslu şöyle konuştu 
   "Ama ne yazık ki ilköğretim okullarındaki sağlık taramalarında ya da üniversiteye girişte veya yurt kaydında halen sağlık raporu için akciğer röntgeni isteniyor. TAEK olarak buna karşı çıkıyoruz. Zorunlu olmadıkça röntgen çekilmemeli. Örneğin tüberküloz için PPD testi yapılabilir. Hekimler son olarak akciğer röntgeni talep etsinler." 
   
   
   
</TEXT>
</DOC>
