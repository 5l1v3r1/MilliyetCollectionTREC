<DOC>
<DOCNO> 159515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sonspo14.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da fanatik sucuk... Beşiktaş'a ithaf... 
</HEADLINE>
<TEXT>

     Kayseri'de, Beşiktaş'ın lig şampiyonluğunu kutlamak için siyah ve beyaz renklerde 100 kilo sucuk üretildi. 
     Kale Çarşısı'nda ''Dayı-Yeğen'' adlı işyerinde pastırma-sucuk satışı yapan ve çocukluğundan beri Beşiktaşlı olduğunu söyleyen Mehmet İpek, alışveriş yaptığı firmaya özel olarak siyah beyaz sucuk imal ettirdi. 
     İpek, Beşiktaşın renklerini taşıyan sucukları tanıdığı taraftarlara hediye edeceğini belirterek, şunları söyledi 
     ''Şahin Sucuk Fabrikası'nda 8 usta 15 gün çalışarak özel bir yöntemle siyah ve beyaz renkte sucuk üretmeyi başardı. Fırınlanan ve sağlığa zararlı olmayan gıda boyası kullanılan renkli sucukları taraftarlarımıza hediye edeceğim. Beşiktaş, kuruluşunun 100. yılını şampiyon olarak kutladığı için sucuğu 100 kilo olarak ürettik.'' 
     
     DAYISI GALATASARAYLI 
     Mehmet İpek'in iş ortağı ve dayısı olan Abdullah Akçakoyunlu ise sarı-kırmızı renklerde sucuk üretemediği için biraz üzgün olduğunu söyledi. 
     Akçakoyunlu, ''Yeğenimin tuttuğu takım şampiyon olunca siyah beyaz renkli sucuk yaptırdık. Galatasaray şampiyon olsaydı ben de sarı-kırmızı renkte sucuk yaptıracaktım. Kısmet böyleymiş. Sarı kırmızı renkte sucuk yapmak, siyah-beyazlı sucuk yapmaktan daha kolay olurdu'' diye konuştu. 
     
</TEXT>
</DOC>
