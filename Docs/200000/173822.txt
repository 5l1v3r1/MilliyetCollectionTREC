<DOC>
<DOCNO> 173822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/ekonomi/aeko.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'de muhalifleri Kiekens ikna etti borç ertelendi 
</HEADLINE>
<TEXT>

   Bakan Babacan, Türkiye'nin de bulunduğu ülke grubunun İcra Direktörü Kiekens'ın tatilini yarım keserek, IMF'deki muhalif icra direktörleriyle tek tek görüşüp borç erteleme kararının oy birliğiyle alınmasını sağladığını söyledi 
      ANKARA Milliyet 
   
   Devlet Bakanı Ali Babacan IMF'nin 11 milyar dolarlık borç ertelemesinin perde arkasını anlattı. Babacan'ın verdiği bilgilere göre, IMF İcra Direktörleri Kurulu'ndaki bazı ülke temsilcileri borç geri ödeme takviminin iki yıl kaydırılmasına "Daha önce hiçbir ülke için yapılmadı" diyerek karşı çıktı. 
   Babacan aralarında Türkiye'nin de bulunduğu ülke grubunun İcra Direktörü Willy Kiekens'tan yardım istedi. 
   Kiekens, yaz tatiline bir gün ara vererek Washington'a gitti ve tek tek muhalif direktörlerle görüştü. Ardından borç ödeme takvimi Türkiye'nin istediği şekilde yenilendi. 
   Babacan Hazine Müsteşarlığı'nda ekonomi muhabirleriyle bir sohbet toplantısı yaptı. Babacan burada borç ertelenmesi kararının nasıl çıktığını şu başlıklarla anlattı 
   
   Geçen ay konuşmuş 
   Hazine, 2004 ve 2005 yıllarına ilişkin borçlanma getiri eğrileri üzerine teknik bir çalışma yaptı. IMF borcunun aynen ödenmesi durumunda borçlanma reel faizi üzerinde baskı oluşacağı, diğer bir deyişle faizlerin düşürülmesinde sıkıntıya girileceği tespit edildi. Babacan, "Rıza" diye hitap ettiği IMF Heyeti Başkanı Rıza Moghadam ve iki yardımcısına geçen ay ortasında, "Borç ödemelerini kaydıralım" dedi. 
   Moghadam, Türkiye'nin talebini IMF Avrupa Bölüm Başkanı Michael Deppler'a aktardı. Bir gün sonra Deppler'dan "uygundur" görüşü geldi. 
   
   Gizli tutuldu 
   Borç erteleme talebinin gizli tutulmasına karar verildi. Merkez Bankası bir hafta sonra bilgilendirildi. Babacan ve Merkez Bankası Başkanı Süreyya Serdengeçti'nin imzalarını taşıyan bir yazı IMF'ye gönderilerek talep resmileştirildi. IMF İcra Direktörleri Türkiye'nin talebini görüşmek için özel bir toplantı yaptı. Babacan'ın isimlerini vermekten kaçındığı muhalif IMF Direktörleri borç ertelemesine karşı çıktı. 
   Babacan, Türkiye'nin de içinde bulunduğu ülke grubunun İcra Direktörü Willy Kiekens'tan tatiline ara vererek, muhalif direktörleri ikna etmesini istedi. Tatiline bir günlüğüne ara veren Kiekens muhalifleri ikna etmeyi başardı. Sonra tatiline devam etti. Borç geri ödemesinin ertelenmesi IMF İcra Direktörleri Kurulu'nda oy birliği ile kabul edildi. 
   Bir ülkenin borcunun, toplam kamu borcunun gayri safi milli hasıyala oranı ile elde edilen rasyoya göre değerlendirildiğini söyleyen Babacan, 2001 sonunda yüzde 92 seviyelerinde olan bu rasyonun 2003 sonu itibariyle yüzde 69.6'ya kadar ineceğini tahmin ettiklerini açıkladı. 
   
   IMF ile jargon farkı    IMF ile 2001 yılında stand - by düzenlemesi yapıldığında borçların geri ödenmesinde için iki ayrı opsiyon belirlendi. Beklenen normal expectation basis senaryoya göre Türkiye'nin önümüzdeki yıl içinde 19.8 milyar dolar ödemesi gerekiyordu. Ancak bu paranın ödenmesinde sıkıntı çıkacağı konusunda taraflar anlaştı. İkinci opsiyon olan yükümlülük obligation basis senaryosu devreye girdi. Türk tarafı yeni anlaşmada normal ödeme planını "erken ödeme," yükümlülük opsiyonunu ise "normal ödeme planı" olarak kamuoyuna lanse etti. 
   
   ABD kredisi için 18 Ağustos'ta masaya oturuluyor    Babacan, ABD'nin taahhüt ettiği 1 milyar dolarlık hibe ya da 8.5 milyar dolarlık kredi için Türkiye'den teknik bir heyetin 18 Ağustos'ta Washington'a gideceğini açıkladı. "Bu görüşmelere IMF uzmanlarının da katılmasını ben istedim" diyen Babacan, ABD kredisine ihtiyatla yaklaştıklarını, finansman hesaplarının da ABD parası yokmuş gibi yapıldığını söyledi. 
   Bu kredinin önünde şu an bir engel görünmediğini belirten Babacan, 8.5 milyar dolarlık kredinin üç - dört ya da beş taksitte olabileceğini belirtti. Babacan, kredinin alınma zamanında ise Hazine'nin finansman durumuna göre en uygun olan takvimin tercih edileceğini bildirdi. 
   
   'Faizler yavaş yavaş düşmeli'    Borçlanma faizlerinin yavaş yavaş düşmesini öngördüklerini, birden hızlı bir düşmenin sıhhatli olmadığını belirten Babacan, "Sabırlı olmak lazım. Yavaş yavaş toplumun her kesimi rahatlayacak. Böyle bir rahatlama bizi ikinci, üçüncü kez iktidara taşır" dedi. Babacan, IMF borçlarının geçen hafta son taksidini ödeyen Tayland'ı örnek göstererek, "İnşallah bizde kendi dönemimizde bunu yapmayı isteriz" diye konuştu. 
   Babacan enflasyon hedeflemesi konusunda ise şartların oluşmasını bekleyeceklerini belirterek, "Ne zaman kendimizi hazır hissedersek, o zaman Merkez Bankası ile oturup ne zaman gerçekleştireceğimizin kararını beraberce vereceğiz" dedi. 
   
   'Döviz kuruyla ilgili maceraya girmeyin'    Babacan, reel sektöre, risk yönetimini uygulamaları ve kurla ilgili hiç bir maceraya girmemeleri konusunda tavsiyede bulundu. Döviz kurundaki hareketlerde mevsimsel etkilerin göz ardı edilmemesi gerektiğini kaydeden Babacan, şu anda Türkiye'de ters para ikamesi, yani dövizi olanların TL'ye dönüşünün yaşandığını anlattı. Bu etkinin ne zaman kalkacağının hep birlikte görüleceğine işaret eden Babacan, "artık Türkiye'de kura ilişkin spekülasyon yapma, buradan para kazanma döneminin bitmesi gerektiğini" söyledi. 
   
   
</TEXT>
</DOC>
