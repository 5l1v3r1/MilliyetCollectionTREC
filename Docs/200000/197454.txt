<DOC>
<DOCNO> 197454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sonspo04.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor ligi unuttu, UEFA'ya kilitlendi 
</HEADLINE>
<TEXT>

     Deplasmanda Malatyaspor ile 0-0 berabere kalarak 1 puan alan Gaziantepspor'da, buruk sevinç yaşanıyor. 
     Gaziantepspor Teknik Direktörü Nurullah Sağlam, AA muhabirine yaptığı açıklamada, Malatyaspor maçına galibiyet için hazırlanmalarına karşın amaçlarına ulaşamadıklarını, ancak deplasmandan 1 puanla dönmenin de sevindirici olduğunu söyledi. 
     Malatyaspor maçı hazırlıklarının çok iyi geçmediğini ifade eden Sağlam, ''Bu zorlu maça, milli maçlar nedeniyle 7 as futbolcumuzdan yoksun hazırlandık. Ancak, tüm hesaplarımızı galibiyet üzerine yapmıştık. Nitekim, maça da iyi başlayan taraf biz olduk. Ancak, güçlü rakibimiz, baskılı oyunuyla gol ataklarımıza izin vermedi'' diye konuştu. 
     Malatyaspor'un özellikle sahasında kolay maç kaybetmeyen bir takım olduğunu, sahasındaki 6 maçtan da galibiyetle ayrıldığını belirten Sağlam, şöyle konuştu 
     ''Rakibimizin gücünü bildiğimiz için maça kontrollü başladık ve defans güvenliğini elden bırakmadan kontrataklarla gol aradık. Çok sayıda pozisyon yakalamış olmamıza karşın, gol vuruşlarında etkisiz kaldık. Ancak 90 dakika boyunca, iyi bir savunma yaparak, rakibimize gol şansı vermedik. 
     Bizim için bu zor maçtan 1 puanla ayrılmak başarıdır diye düşünüyorum. Bu arada, tüm futbolcularım 90 dakika boyunca çok iyi mücadele ettiler.'' Malatyaspor maçının, UEFA Kupası'ndaki Lens maçı öncesinde morallerini yükselttiğini kaydeden Sağlam, sözlerini şöyle tamamladı 
     ''Malatyaspor maçına hazırlanırken ve sahada mücadele ederken, aklımızda UEFA Kupası'ndaki rakibimiz Fransa'nın Lens takımı vardı. Bu önemli maç öncesinde, talihsiz bir yenilgi almak istemiyorduk. Malatyaspor ise özellikle kendi sahasında maç kaybetmeyen çok zorlu bir ekipti. İşimizin çok zor olduğunu biliyorduk. Bu önemli maçtan yenilgiyle ayrılmamız, Lens maçı öncesinde olumsuz bir hava yaratabilirdi. Ancak, korktuğumuz olmadı. Zorlu deplasmanda en azından yenilmeyerek, Lens maçı öncesinde moral depolamış olduk. Artık, ligi unuttuk. 
     İlk maçta, 3-0'lık net bir skorla yendiğimiz Lens'i, ikinci maçta da sahasında yenip, yeni bir başarıya daha imza atmak ve Türk futbolunu Avrupa'da en iyi şekilde temsil etmek istiyoruz.'' 
     
</TEXT>
</DOC>
