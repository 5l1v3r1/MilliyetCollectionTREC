<DOC>
<DOCNO> 160072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/ekonomi/eko09.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczacıbaşı da Karamercan'la CEO yapılanmasına gitti 
</HEADLINE>
<TEXT>

     EKONOMİ SERVİSİ 

     Eczacıbaşı Topluluğu'nda gerçekleştirilen yeni organizasyon çerçevesinde, genel koordinatörlük CEO oluşturuldu ve bu göreve Dr. Erdal Karamercan getirildi. 
     Yeni organizasyonla birlikte, Eczacıbaşı Holding Genel Koordinatörü Sezgin Bayraktar'ın emekli olmasından sonraki geçiş döneminde, yaklaşık iki buçuk yıl boyunca görev üstlenen Topluluk Koordinasyon Kurulu da kaldırıldı. 
     1977'de katıldığı Eczacıbaşı Topluluğu'nda çeşitli kuruluşlarda görev alan Dr. Karamercan, son olarak İlaç ve Tüketim Ürünleri Grupları Koordinatörlüğü'nü yürütüyordu. Karamercan'ın 1 Haziran'dan itibaren Eczacıbaşı Topluluğu Genel Koordinatörlüğü görevine atanmasıyla birlikte, İlaç Grubu Koordinatörlüğü'ne Eczacıbaşı İlaç Sanayi Genel Müdürü Sedat Birol vekaleten atandı. Tüketim Ürünleri Grubu Koordinatörlüğü'ne ise daha önce Koordinatör Yardımcısı olarak görev yapan Osman Erer getirildi. 
     

</TEXT>
</DOC>
