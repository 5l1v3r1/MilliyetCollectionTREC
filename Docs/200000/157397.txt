<DOC>
<DOCNO> 157397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/siyaset/siy02.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Şener'den itiraf 
</HEADLINE>
<TEXT>
Gençliğimizde daha bağnazdık 
Milletvekili yaşının 25'e indirilmesini isteyen Başbakan Yardımcısı, "Şimdiki gençler daha özgür düşünceli" dedi 
     AHMET BAYRAK Muğla DHA 

     Başbakan Yardımcısı ve Devlet Bakanı Abdüllatif Şener, milletvekili seçilme yaşının 25'e indirilmesi için gençlerden destek isteyerek, "Biz gençliğimizde daha bağnazdık, emirlere uyardık ama şimdiki gençlik daha bilgili, daha özgür düşünceli" dedi. 
     Muğla Üniversitesi Banka Borsa Sigortacılık Topluluğu'nun Gençlik Forumu açılışında "Gençlik ve Yönetim" konulu konferans veren Şener, bilgi ve teknolojinin sürekli yenilendiğini vurgulayarak, gençlerdeki enerjinin pozitif yönde kullanılması gerektiğini söyledi. Şimdiki gençlerin daha bilgili olduğunu ve teori yerine uygulamaya önem verdiğini kaydeden Şener, şöyle konuştu 
     "Biz gençliğimizde, daha bağnazdık, daha statükocuyduk, emirlere uyardık ve baskı vardı. Ancak şimdi bunlar geride kaldı, tarih oldu. Şimdiki gençler öyle değil. Gençlik Türkiye'nin geleceği. Türkiye'de 8.5 milyon genç var. Şimdi gençler daha bilgili. Teori yerine uygulamaya önem veriyor. Bilginin kaynağı hayat. Toplumun gençlere, gençlerin de topluma güveni olmalı. Özgür düşünceli gençler yaratılmalı. Sorgulayan, doğrulardan haberdar ve sorunlarına sahip çıkan gençlik, ülkenin en önemli hazinesidir." 
     

</TEXT>
</DOC>
