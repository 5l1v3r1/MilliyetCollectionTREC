<DOC>
<DOCNO> 164737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sondun20.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan AB'den özel ilgi beklemiyoruz... 
</HEADLINE>
<TEXT>

     Başbakan Recep Tayyip Erdoğan, ''Türkiye'nin AB'den özel muamele beklemediğini, ancak olağandışı bir yaklaşımı da kabul etmeyeceğini'' belirtti. 
     Erdoğan, Atina'da yayınlanan To Vima gazetesine demecinde, Türkiye-AB ve Türk-Yunan ilişkilerine değindi. 
     Başbakan Erdoğan, Türkiye'nin, Aralık 2004'de AB üyeliğine yol açacak müzakerelerin başlaması konusunda AB Komisyonu'ndan olumlu bir karar çıkması için, gerekli tüm reformları belirtilen zaman içinde yapmakta kararlı olduğunu bildirdi. Erdoğan, ''Üye ülkeler bu olasılığa hazırlanmaya başlasınlar. Biz bu konuda bahane ileri sürmeyeceğiz, ancak AB'den de bahane kabul etmeyeceğiz'' dedi. 
     Diğer aday ülkelerde olduğu gibi Türkiye'de de belirli bir kesimin AB üyeliğine karşı olduğunu, ancak nüfusun ezici çoğunluğunun AB üyeliğinden yana olduğunu kaydeden Erdoğan, bunun demokratik ülkelerde doğal olduğunu söyledi. Erdoğan, ''Onların da görüşlerine saygı duyuyoruz. Ancak önemli olan çoğunluğun istediğidir. Parlemonto içinde ve dışında bulunan muhalefet partileri bizi AB üyeliğine götürecek reformların gerçekleşmesine destek vermeliler'' diye konuştu. 
     Türk-Yunan ilişkilerine değinen Erdoğan, iki ülkenin, diyalog ve işbirliğiyle aralarındaki sorunları çözebileceğini belirtti. 
     Geçmişte çekişme ve çatışmaların yaşandığı Türk-Yunan ilişkilerinde bugün barış ve sevgi mesajının güçlü şekilde ortaya çıktığını kaydeden Erdoğan, ''AB üyesi iki ülke olarak, ilişkilerimizdeki çekişme ve çatışmaları aşarak, daha yüksek bir barış ve sevgi düzeyine varacağız. Aynı denizi paylaşan iki komşunun çok ötesinde birşey olacağız'' dedi. 
     Başbakan Erdoğan, Yunanistan'ın, AB dönem başkanlığı sırasında Türkiye-AB ilişkilerinde dengeli ve yapıcı bir politika izlediğini söyledi. 
     Yunanistan'ın dönem başkanlığı sırasında Türkiye-AB ilişkileri ile ilgili önemli kararlar alındığını belirten Erdoğan, ''Bu süreç içinde Türkiye için büyük önem taşıyan yeni bir ortaklık anlaşması benimsendi. Bu yüzden Yunanistan'a ve özellikle Başbakan Kostas Simitis ile Dışişleri Bakanı Yorgo Papandreu'ya teşekkür ederim'' dedi. 
     Erdoğan, ''Yunanistan'ın son zamanlarda Ege'de ihlal ve taciz iddialarıyla Türkiye'nin üyelik sürecini engellemeye çalıştığı'' yönündeki haberlerle ilgili soru üzerine, ''Yunanistan, başkanlık döneminde Türkiye-AB ilişkilerinde olumlu bir tutum takındı. Şimdi bu ilişkiyi bozması için bir neden görmüyoruz. Bu, ne Türkiye'nin ne Yunanistan'ın çıkarına olmaz. Amacımız Ege ile ilgili sorunlar dahil tüm ikili sorunları çözümlemek'' dedi. 
     
</TEXT>
</DOC>
