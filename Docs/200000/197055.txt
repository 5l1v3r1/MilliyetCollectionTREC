<DOC>
<DOCNO> 197055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sonspo03.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'da at yarışları heyecanı... 
</HEADLINE>
<TEXT>

     Adana'da, yarışseverlerin büyük bir heyecanla beklediği Sonbahar At Yarışları'nın, 2 Aralık Salı günü başlayacağı ve tüm hazırlıkların tamamlandığı bildirildi. 
     Adana Hipodrom Müdürü Kutay Kuzucu, A.A muhabirine yaptığı açıklamada, 18'i kupalı olmak üzere toplam 60 yarış gününde, 1260 İngiliz ve Arap atının start alacağını söyledi. 
     Hipodromun yarışlara hazır olduğunu belirten Kuzucu, geçmiş yıllarda yaşanan ahır sıkıntısının giderildiğini ifade ederek, şunları söyledi 
     ''Adana yarışları 2 bölümde yapılacak. Sonbahar yarışmaları 2-31 Aralık tarihlerinde toplam 14 yarış günü, kış yarışları ise 3 Ocak-27 Nisan tarihleri arasında 46 yarış günü olmak üzere toplam 60 yarış gününden oluşacak. 
     Geçen yıllarda ahır sıkıntısı nedeniyle bazı atlar hipodrom dışında kalmıştı. Bu durum yarattığı riskler nedeniyle bizim açımızdan da iyi değildi. Geçen yıl yaptığımız ek ahırlarla sorun giderildi. 
     Tribünlerle çim ve kum pistlerin bakım ve onarımı yapıldı. Çim pistin çeşitli yerlerinde bozuk ve vasfını kaybetmiş bölümler yenilendi. Ayrıca, çevre düzenlemesi yanında 1500 kadar palmiye, sarmaşık ve okaliptüs ağacı dikimi yapıldı.'' Kuzucu, aşırı yağışlarda bile yarışların etkilenmeyeceğini ve programda değişiklik yapılmayacağını kaydetti. 
     
     ATLAR GELMEYE BAŞLADI 
     Kuzucu, İstanbul ve Ankara'dan yarışlarını tamamlayan atların Adana'ya gelmeye başladığını belirterek, ''Şu ana kadar 400 at Adana'ya gelerek tahsis ettiğimiz ahırlara yerleştirildi. At sahipleri, antrenörler ve seyisler dışında, ahırlar bölümüne güvenlik nedeniyle kimsenin girmesine izin vermiyoruz'' dedi. 
     Kuzucu, teknik kadroda görev yapacak 74 kişinin Tarım ve Köyişleri Bakanlığı Yüksek Komiserler Kurulu tarafından belirlendiğini, ayrıca 3 kişilik Adana Komiserler Kurulu'nun görev yapacağını kaydetti. 
     At hastanesinin eksiklerinin tamamlandığını belirten Kuzucu, hastanede 5'i veteriner olmak üzere toplam 11 sağlık görevlisinin bulunduğunu belirterek, şöyle devam etti 
     ''At hastenesindeki tüm eksiklerimizi giderdik. Şu anda, hastanede röntgen cihazımız da mevcut. Bundan böyle birçok operasyonu yapacak duruma geldik. Ayrıca naltbanthanemiz de 3 görevliyle hizmete başladı. Sembolik ücretlerle at sahiplerine sağlık hizmeti ve danışmanlık veriyoruz.'' 
     
     ''VATANDAŞLARI PİKNİK YAPMAYA BEKLİYORUZ'' 
     At yarışlarının kumar olmadığını belirten Kuzucu, ailelerin çocuklarına at ve hayvan sevgisi aşılamak için hipodromun ideal bir yer olduğunu söyledi. 
     Vatandaşları hipodroma piknik yapmaya beklediklerini belirten Kuzucu, bu amaçla alanlar oluşturduklarını, ayrıca girişte erkeklerden 1 milyon, bayanlardan 500 bin lira gibi sembolik ücretler alındığını kaydetti. 
     
</TEXT>
</DOC>
