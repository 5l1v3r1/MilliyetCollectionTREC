<DOC>
<DOCNO> 150279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sontur02.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Mucize kurtuluş... Göçük altındaki işçi 5 gün sonra kurtarıldı... 
</HEADLINE>
<TEXT>

     Zonguldak'ta merkez ilçeye bağlı Kilimli beldesinde kaçak kömür ocağında meydana gelen göçük altında kalan işçi, 5 gün sonra sağ kurtarıldı. 
     Alınan bilgiye göre, Güntepe mevkiinde, Ferhat Aşkar ve Ahmet Aytar'a ait olduğu belirlenen kaçak kömür ocağında çalışan Ercan İnam 28 , tavan kısmından toprak kayması sonucu kaldığı göçüğün altından, Karabük'ün Yenice İlçesi Belediyesi, özel kömür ocağı Aşkaroğlu Madencilik şirketinin çalışanları ile Türkiye Taşkömürü Kurumu TTK ekiplerinin yardımıyla kurtarılarak, Zonguldak Devlet Hastanesi'ne kaldırıldı. 
     
     ''OCAKTAKİ SU YAŞATTI'' 
     Ercan İnam'ın babası TTK'dan emekli madenci Tevfik İnam, hastanede gazetecilere, oğlunun ocaktan sağ kurtarılacağına inancını hiçbir zaman yitirmediğini belirterek, ''Kurtarma çalışmalarını baştan sona kadar uyumadan izledim. Oğlum yaşadığı için çok mutluyum. Ocaktan çıkartıldığı zaman da kendisine ilk olarak 'geçmiş olsun' dedim. Evladım, bu süre içinde ocak içinde biriken suyu içerek hayatta kaldığını bana söyledi'' dedi. 
     Ercan İnam'ın kardeşi Zeki, ocak içinde ağabeyinin yaşadığına dair hiçbir belirti olmamasına karşın işçi arkadaşlarının özveriyle kurtarma çalışmalarını sürdürdüğünü belirterek, ''Taşkömürü kurumundan kurtarma ekibi gönderilmesi için çok uğraştık. Geç kalındığı halde, ağabeyim sağ kurtarılabildi. Bugünü, hiçbir zaman unutmayacağım'' dedi. 
     Zonguldak Devlet Hastanesi yetkilileri, Ercan İnam'ın ilk muayenesinde sağlık durumunun iyi olduğunu, ancak daha sonra metabolizmada oluşabilecek rahatsızlıklar nedeniyle Zonguldak Karaelmas Üniversitesi Uygulama ve Araştırma Hastanesi'ne sevk edildiğini belirttiler. 
     Ocak sahipleri Ferhat Aşkar ile Ahmat Aytar, çıkarıldıkları mahkemece tutuksuz yargılanmak üzere serbest bırakılmıştı. 
     





</TEXT>
</DOC>
