<DOC>
<DOCNO> 194263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sontur16.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da 'Son Tango' operasyonunda 507 kilo eroin ele geçti 
</HEADLINE>
<TEXT>

     İstanbul polisinin ''Son Tango'' adı verilen operasyonunda ele geçirilen 507 kilogram eroinin, Türkiye'de bugüne kadar yakalanan en büyük eroin miktarı olduğu bildirildi. 
     Konuya ilişkin basın açıklaması, İstanbul Valisi Muammer Güler tarafından Emniyet Müdürlüğü'nde yapıldı. 
     Açıklamada, Narkotik Şube Müdürlüğü'ne geçtiğimiz Temmuz ayında intikal eden bir bilgi üzerine başlatılan çalışmalarda uyuşturucu madde kaçakçılığı yapmaya hazırlanan bir oluşumun tespit edildiği belirtildi. 
     Bunun üzerine teknik ve fiziki takip altına alınan uyuşturucu organizasyonunun tüm üyelerinin yakından izlenmeye başlandığını anlatılan açıklamada, bu çalışmalar sırasında organizasyonun yurtdışından ve ülke içinden temin ettiği hammaddeler ile Rize Çayeli İlçesi Seslidere Köyü'nde kurduğu laboratuvarda üretilen uyuşturucu maddenin, saklama yeri bulunan araçlarla İstanbul'a getirildiğinin belirlendiği ifade edildi. 
     Uyuşturucunun, Silivri Danamandıra Köyü'nde bulunan ve 1999 yılında benzer bir tahkikata konu olan çiftlik evinde preslenerek uzak yol taşımacılığına uygun hale getirildiğinin, daha sonra Çatalca'da bir evde depolandığının izlendiği anlatılan açıklamada, depolanmış uyuşturucu maddenin başka bir yere nakline çalışıldığı ve şebekenin tüm elemanlarının deşifre edildiğinin anlaşılması üzerine, 5 Kasım 2003 günü önceden belirlenen hedef şahıslara, imalathanelere ve takip altında bulunan araca Beykoz Kavacık mevkiinde eş zamanlı olarak operasyon yapıldığı kaydedildi. 
     
     REKOR MİKTARDA EROİN 
     Açıklamada, operasyonda ele geçirilen uyuşturucu ve diğer maddeler şöyle sıralandı 
     ''İlk olarak ele geçirilen araçta yapılan aramada 495 paket halinde daralı ağırlığı 505 kilogram eroin, Silivri Sinekli Köyü'ndeki çiftlik evinde yapılan aramada 2 kilogram eroin, pres makinesi ve eroin imalatında kullanılan malzemeler ile 2 adet ruhsatsız tabanca, operasyon kapsamında Rize iline gönderilen narkotik şube ekiplerince Çayeli İlçesi Seslidere Köyü'ndeki ikinci laboratuvarda yapılan aramada 139 kilogram işlenmemiş halde baz morfin, 165 kilogram afyon sakızı, 18 çuval 50 kilogramlık sodyum karbonat ve eroin imalatında kullanılan çok sayıda leğen, ısıtma kapları, kullanılmış hammadde kapları ile 4 adet ruhsatsız tabanca.'' Uyuşturucu ticaretinden elde edildiği sanılan 23 milyar lira, 30 bin euro ve 10 bin doların da zapt edildiği belirtilen açıklamada, operasyonda ele geçirilen eroinin, İstanbul emniyetinin arşivlerine intikal eden Türkiye'de bugüne kadar yakalanan en büyük miktar olduğunun anlaşıldığı da vurgulandı. 
     
     NARKOTİK ŞUBE MÜDÜRLÜĞÜ'NÜN İCRAATI 
     Aynı açıklamada, Narkotik Şube Müdürlüğü'nce 1 Ocak 2003 tarihinden itibaren gerçekleştirilen 587 operasyonda, 2 ton 84 kilogram eroin, 189 kilogram esrar, 1 milyon 582 bin 368 adet sentetik uyuşturucu hap, 5 kilo 200 gram kokain, 475 kilogram baz morfin, 1600 litre asit, 155 kilogram afyon sakızı, 63 adet tabanca ve olayların faili 1514 kişinin yakalanarak adli makamlara sevk edildiği kaydedildi. 
     Açıklamada, İstanbul Emniyet Müdürlüğü'nce uyuşturucu tacirleri ve kullanımına karşı yürütülen etkili ve kararlı mücadelenin aralıksız devam ettiği de bildirildi. 
     
     ''BATAKLIK İHMAL EDİLMİYOR'' 
     Vali Güler, açıklama sırasında yaptığı konuşmada, ''Sineklerle yapılan mücadelede bataklık hiçbir suretle ihmal edilmiyor'' dedi. 
     Güler, İstanbul Narkotik Şube Müdürlüğü'nce son yılların en büyük uyuşturucu operasyonunun gerçekleştirildiğini belirtti. 
     Organize hale gelen bütün suçlarla ilgili kalıcı ve uzun vadeli, suçun kökenine inen ve onu ortadan kaldıran tedbirlerle, büyük uğraş verilerek mücadelenin sürdüğünü anlatan İstanbul Valisi Muammer Güler, ''Suçlara karşı kararlılıkla mücadele sürdüren arkadaşlarımla gurur duyuyorum'' diye konuştu. 
     Yapılan son operasyonda 811 kilogram uyuşturucu maddenin ele geçirildiğini belirten Güler ''Bu, Türkiye'nin uyuşturucu maddelerle mücadele konusunda verdiği desteğin en güzel örneğidir. İnsanlık alemi için yapılan ve çok önemli bir operasyondur'' dedi. 
     Vali Güler, açıklamanın ardından, İstanbul Emniyet Müdürü Celalettin Cerrah ile birlikte ele geçirilen uyuşturucu maddeleri inceledi. 
     Bu arada polis yetkilileri, Çatalca'daki bir villada gözaltına alınan Urfi Çetinkaya'nın da aralarında bulunduğu 13 zanlının, yarın DGM'ye sevk edilebileceğini bildirdiler. 
     
</TEXT>
</DOC>
