<DOC>
<DOCNO> 175211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sondun18.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "KKTC, Rum pasaportunu kabul etmiyor" 
</HEADLINE>
<TEXT>

     KKTC Cumhurbaşkanı Rauf Denktaş, KKTC'nin, Kıbrıs Rum yönetimi tarafından verilen pasaportları kabul etmediğini söyledi. 
     Her ülkenin kendine ait pasaport rejimi bulunduğunu belirten Denktaş, KKTC'nin, "adı 1963'ten beri 'Kıbrıs Cumhuriyeti' olmayan Rum idaresinin pasaportlarını kabul etmediğini" bildirdi. 
     KKTC vatandaşlarının önceki yıllarda "ileride kullanırım" düşüncesiyle Rum pasaportu aldıklarını belirterek, "Ama bu pasaportla Kuzey Kıbrıs Türk Cumhuriyeti'ne girip çıkılması mümkün değildir" dedi. Denktaş, şöyle devam etti 
     "Herkes, gideceği ülkenin pasaport rejimini evvela öğrenir, ona göre yola çıkar. Bunu öğrenmeden yola çıktığında başına zorluk gelirse, devletine ve yasaları uygulayan hükümete hakarete başlamaz ve halkı kışkırtmaya başlamaz." TC pasaportuyla, her Kıbrıslı Türkün 70 milyon TC vatandaşı gibi dünyanın her yerine seyahat edebileceğini ifade eden Denktaş, bazı basın-yayın organlarınca iddia edildiğinin aksine TC ile KKTC arasındaki pasaport uygulamasında herhangi bir değişiklikliğin olmadığını söyledi. Denktaş, vatandaşların Türkiye'ye KKTC pasaportlarıyla eskiden olduğu şekliyle giriş yapabileceklerini belirterek, "Dün Büyükelçilik açıklamasını yapmıştır. Değişen bir şey yoktur" dedi. 
     
</TEXT>
</DOC>
