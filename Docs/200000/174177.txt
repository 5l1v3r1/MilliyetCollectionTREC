<DOC>
<DOCNO> 174177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/yazar/bila.html </URL>
<DATE> 2003/08/07/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Asker gönderme niyeti 
</HEADLINE>
<TEXT>

   
   Hükümet Irak'a asker gönderme niyetinde. Bu eğilim önceki gün yapılan Irak zirvesinde bir kez daha ortaya çıktı. 
   Asker gönderme eğilimi iki temel nedene dayanıyor 
   1- ABD ile ilişkileri düzeltmek, 
   2- Irak denkleminin içinde yer alarak, masada söz sahibi olmak. 
   Hükümet 1 Mart tezkeresiyle kaçırdığını düşündüğü "fırsat"ın yeniden doğduğu düşüncesinde. 
   Ancak işi kolay değil. 
   Irak zirvesinden çıkan önemli mesajlardan biri de, tezkere Meclis'e gönderilmeden, Milli Güvenlik Kurulu'ndan da bu yönde bir karar alınmasının yararlı olacağıydı. 
   Anımsanacağı üzere hükümet 1 Mart tezkeresinde de bir kez daha MGK kararı alınmasını istemişti. Ancak, MGK ikinci kez aynı konuda karar almanın gerekli olmadığı sonucuna varmıştı. 
   Hükümet neden MGK kararı arıyor 
   Bunun nedenlerinden biri kararın bir devlet kararı niteliği taşıması. 
   MGK kararının alınmasının bir diğer anlamı da Cumhurbaşkanı Ahmet Necdet Sezer'in de asker gönderme kararına katılması. 
   MGK kararı birçok açıdan hükümetin elini rahatlatıyor. Cumhurbaşkanı, komutanlar da karara katılmış oluyorlar. Böylece hem Cumhurbaşkanı'nın hem de Genelkurmay'ın desteğini alarak Meclis'e gitmek tezkerenin geçmesini kolaylaştırıcı faktörler olarak görülüyor. 
   Cumhurbaşkanı Sezer'in Irak'a asker gönderme konusunda uluslararası meşruiyet aradığı, BM kararı gerektiği düşüncesinde olduğu biliniyor. Henüz bu düşüncesini değiştirdiğine dönük bir işaret yok. 
   Askerlere gelince... 
   Askerler de Irak'a asker gönderme eğilimindeler. Bu konuda hükümetin eğilimiyle örtüşüyorlar. Ancak onların aradığı bazı koşullar var ki, bu koşullar hükümetçe de ABD'ye yansıtılmış durdumda. 
   Bir MGK kararı alınmasında Cumhurbaşkanı Sezer'in tutumu elbette belirleyici olacaktır. 
   Hükümet, asker gönderme konusunda askerin desteğine sahip olacaktır. Ancak asıl sorun Meclis'tedir. 
   Hükümetin aşması gereken asıl sorun AKP grubudur. AKP hükümeti kendi grubunu ikna etmek durumundadır. 1 Mart tezkeresinde hayır oyu kullanan 100 civarında AKP milletvekilinin görüşleri değişmemişse sonuç yine aynı olabilir. 
   Erdoğan hükümetinin sıkıştığı nokta budur. 
   AKP grubu ikna edilmedikçe, Cumhurbaşkanı da, Genelkurmay Başkanı da desteklerini açıklasalar tezkereyi geçirmek kolay olmayacaktır. 
   Hükümet bunu bildiği için Cumhurbaşkanı ve Genelkurmay'ın da içinde yer aldığı MGK kararı üzerinde durmaktadır. 
   Böyle bir kararın AKP grubunun ikna edilmesinde etkili olacağını düşünmektedir. 
   Başbakan Erdoğan ve Dışişleri Bakanı Gül'ün kesin kanaat açıklamaktan kaçınmalarının nedeni de henüz ikna sürecinin aşılmamış olmasıdır. 
   Yoksa niyet asker gönderme yönündedir. 
   
      
   
</TEXT>
</DOC>
