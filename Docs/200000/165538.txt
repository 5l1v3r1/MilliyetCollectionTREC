<DOC>
<DOCNO> 165538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/yazar/civaoglu.html </URL>
<DATE> 2003/06/26/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Sihirli çorba 
</HEADLINE>
<TEXT>

     'Türkiye AKP'yi sistemin içine alarak radikal kökten dinci İslam sorununu çözdü. AKP iktidarda kaldıkça sistemi içine sindirecek' dedi. 
     Ne güzel... 
     Kurdurt bir parti... "Artık sistemin içindesin" de. 
     Kökten dinci İslam sorunu böylece kökünden kurusun. 
     Tüm kökten dinci akımlar, örgütler, eylemler sıfırlansın. 
     Ortada ne Hamas, ne Hizbullah kalır, ne Müslüman Kardeşler, ne El Kaide, ne diğerleri .. 
     Sanki Asterix - Obelix resimli romanındaki sihirli çorba. 
     
Siyasal İslamın çöküşü      Olivier Roy, SİYASAL İSLAMIN İFLASI kitabında, "İslamın, siyasette ve ekonomide bir model üretemediğini, umutları kırdığını, inişe geçtiğini" yazar. 
     O nedenle radikal İslam için bile "siyasal İslam yönetimleri" amaç olmaktan çıkmıştır. 
     Teorilerinin içi boşalmıştır. 
     Zaten küçük azınlıktır. 
     Büyük güçlerin ve despot yönetimlerin uydularıdır. 
     AKP için Fuller'in iddialarına gelince... 
     6 ayda AKP'yi nasıl da çözebilmiş 
     Bravo 
     CIA raporları nedeniyle ABD'nin sık sık burnunun kakaya saplanması, uzmanlarından belli oluyor. 
     Biz ise AKP'yi henüz çözebilmiş değiliz. 
     Örneğin... 
     2003 yılı için 35 bin yeni memur kadrosu öngörülmüş olduğu halde komisyonda AKP'li bakan ve milletvekillerinin oylarıyla Diyanet İşleri'ne 15 bin kadro neden verilir 
     Öğretmen, hemşire, doktor, mühendis, tarım uzmanı, polis, mülki yönetici, müfettiş, üniversite öğretim üyesi ve idarecisi vs. için sadece 20 bin yeni kadro .. Ama din işlerine 15 bin... 
     Genelkurmay, tasarruf için, askerliği 15 aya indirme önerisi yapıyor. 
     Harcamalarını kısıyor, kadro sayısını azaltıyor, Diyanet'e ise tüm Türkiye için öngörülenin neredeyse yarısı kadar kadro sunuluyor... 
     Neden 
     Herhalde cevabını Fuller bilir. 
     
Yeşil kuşak çözülüyor      Fuller, ABD'nin, soğuk savaş yıllarında oluşturduğu "yeşil kuşakçılar" arasındaydı. 
     Plan, Sovyetler Birliği'nin eteklerinde, İslam devletlerinden yeşil bir kuşak örmek ve komünizmin aşağılara sarkmasını böylece önlemekti. 
     Sonraları ABD'ye 11 Eylül'ü yaşatan Afganistan'daki şeriat yönetimi bu teorinin ürünüydü. 
     Sovyetler'in dağılmasından sonra paritesi zaten düşmüştü. 11 Eylül'den sonra ise tedavülden kalktı. 
     Krallara, şeyhlere, despotlara dayalı yeşil kuşak devletleri, terörü parayla besliyor, kullanıyor, koruyorlardı. ABD hedef haline geliyordu. 
     ABD'nin yeni modeli, kendine özgü İslam demokrasileri kurulmasını öngörüyor. 
     Yani, bütçeleri nispeten şeffaf olsun, yönetimler nispeten halklarına hesap versinler... Batı tarzı değil, şeriatın caiz gördüğü "şura" ya da "danışma" gibi yönetim söylemlerine dayansın. 
     11 Eylül sonrasının bu teorisi nedeniyle başta Suudi Arabistan olmak üzere Körfez ülkelerinde dizler titriyor. 
     
Yeşilin tonları      Ancak Türkiye yeşilin koyusundan, açığına değişim sürecindeki, renkler paletinde değildir. 
     Atatürk'ün ilkeleriyle kurulmuş laik Türkiye, ABD'nin daha önce oluşturduğu yeşil kuşakta yer almadığı gibi "terör üreten radikal İslamı önlemek amacıyla kurulacak gevşek İslam demokrasilerine" de model olamaz. Türkiye, köklü demokrasi tarihi olan, Avrupa Birliği standartlarında demokrasi kalitesini hedefleyen, bu yolda hayli mesafe almış ülkedir. 
     AKP'nin misyonu da ılımlı İslam içinde kökten dinci İslamı sulandırıp eritmek değildir. 
     Erdoğan'ın "Biz eski elbiseleri çıkardık, geride bıraktık. Artık kitle partisiyiz, eski DP'nin devamıyız" söylemi - henüz ihtiyatla karşılanıyor olsa bile - Fuller'ın tespitleriyle örtüşmüyor. 
     Buna karşılık "AKP'nin sistemle daha özdeşleşeceği" söylemini "beklenti" olarak paylaşıyoruz. 
     
     

</TEXT>
</DOC>
