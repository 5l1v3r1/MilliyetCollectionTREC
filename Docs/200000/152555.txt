<DOC>
<DOCNO> 152555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sondun16.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerleri 4 Iraklı hırsızı çırılçıplak soyup sokakta yürüttü 
</HEADLINE>
<TEXT>

     Irak'ın başkenti Bağdat'taki Norveçli bir gazeteci, Amerikan askerlerinin ''hırsızlık yapacaklarından'' şüphelenilen 4 Iraklıyı sokakta çırılçıplak yürüttüğünü söyledi. 
     Oslo'da yayımlanan Dagbladet gazetesinden Line Fransson'a göre, Amerikalı Teğmen Eric Canaday, emrindeki askerlerin, silah çalmak istemekle suçlanan 4 Iraklının elbiselerini çıkarttığını ve yaktığını doğruladı. Canaday'ın, askerlerin bu fikri bölge sakinlerinden aldığını söylediği belirtildi. 
     Line Fransson, ''Birden 4 çırılçıplak Iraklının 4 Amerikan askeriyle sokakta yürüdüğünü gördüm. Tuvalete gidiyorlar zannettik, ama sonra bir binaya girdiler, bir dakika sonra askerler Iraklıları sokağa attı. Çırılçıplak halde olabildiğince hızlı koşuyorlardı. Kendilerini bekleyen bir araca doğru gittiler'' dedi. 
     Fransson, Iraklıların göğsüne Arapça ''hırsız'' yazıldığını da belirtti. 
     Söylediklerini kanıtlamak için çektiği fotoğrafları da gösteren Fransson'a göre, Teğmen Canaday, bu yöntemi hırsızları caydırmak için yeterince etkili buluyor. 
     Canaday, bir parkta bulunan hafif silahları çalmak için yüz kadar kişinin girişimde bulunduğunu ve Amerikan güçlerinin bu silahları, yeni Irak güvenlik güçlerine teslim etmek istediğini belirtti. 
     
     ''ASKERLERİ BOMBALAMAK İSTİYORUM' 
     Olayın ardından, ''cezalandırılan'' Iraklılardan birisiyle görüştüğünü anlatan Norveçli kadın gazeteci, ''böyle küçük düşürüldüğü için çok kızgın olduğunu'' söyleyen Iraklının şu sözlerini aktardı ''Bu askerlere ve Bağdat'taki tüm Amerikan askerlerine el bombası atmak istiyorum.'' Konuyla ilgili görüşü alınan ABD ordusunun Bağdat'taki sözcüsü Albay Rick Thomas da, AFP'ye yaptığı açıklamada, ''Bu, şu ana dek burada gördüğümüz olayların hiçbirine benzemiyor'' dedi. 
     





</TEXT>
</DOC>
