<DOC>
<DOCNO> 191882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sontur07.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a 25 milyon lira gündelik 
</HEADLINE>
<TEXT>

     TBMM Başkanı ve Başbakan, 2004 yılında 25 milyon lira gündelik alacak. 
     Harcırah Kanunu uyarınca devlet görevlilerine yurt içinde verilen gündelik ve tazminatlar, 2004 Bütçe Yasa Tasarısı'nda yeniden belirlendi. 
     Buna göre, TBMM Başkanı ve Başbakan 25 milyon lira gündelik alacak. 
     Anayasa Mahkemesi Başkanı, Genelkurmay Başkanı, Bakanlar, Milletvekilleri, Kuvvet Komutanları, Jandarma Genel Komutanı, Başbakanlık Müsteşarı, Cumhurbaşkanlığı Genel Sekreteri, TBMM Genel Sekreteri, Orgeneraller, Oramiraller, Yargıtay, Danıştay, Uyuşmazlık Mahkemesi ve Sayıştay Başkanları, Cumhuriyet ve Danıştay Başsavcısı, Diyanet İşleri ve Yükseköğretim Kurulu Başkanlarına 23 milyon lira gündelik ödenecek. 
     Memur ve hizmetliler de ek gösterge ve aylık kadro derecelerine göre, 13 ile 20 milyon lira arasında değişen rakamlarda gündelik alacak. 
     Bütçe Tasarısı, arazi üzerinde çalışan personelden kadro derecesi 1- 4 arasında olanlara 2 milyon 500 bin lira, diğerlerine 2 milyon 250 bin lira tazminat ödenmesini öngörüyor. 
     Ancak, memuriyet mahalli dışındaki çalışma alanlarında hizmet görenlere tazminatın yarısı kadar da ek ödeme yapılacak. 
     
</TEXT>
</DOC>
