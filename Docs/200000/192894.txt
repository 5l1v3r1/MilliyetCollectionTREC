<DOC>
<DOCNO> 192894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sontur33.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a komşu ülkeler toplantısı sona erdi... 
</HEADLINE>
<TEXT>

     Irak'a komşu ülkelerin dışişleri bakanlarının Şam'da yaptığı toplantı, ortak bildirinin yayımlanması ile sona erdi. 
     Evsahibi Suriye'nin yanı sıra İran, Suudi Arabistan, Kuveyt, Mısır ve Ürdün dışişleri bakanlarının katıldığı toplantıda Türkiye'yi Dışişleri Bakanı ve Başbakan Yardımcısı Abdullah Gül temsil etti. 
     Irak Dışişleri Bakanı Hoşyar Zebari, kendisine resmi davet yapılmasına rağmen toplantıya katılmadı. 
     Suriye Dışişleri Bakanı Faruk El Şara, toplantı sonunda yaptığı kısa açıklamada, 2 gün boyunca olumlu ve önemli görüşmeler yaptıklarını belirterek, ortak bildirinin katılımcı bakanların anlayış birliği sonucunda ortaya çıktığını söyledi. 
     
     ORTAK BİLDİRİ 

     Toplantı sonunda kabul edilen ortak bildiride, Irak yönetimine terörist gruplarla mücadelede komşu ülkelerle işbirliği yapma çağrısında bulunuldu. 
     Bildiride, Türkiye'nin girişimleri, diğer katılımcı ülkelerin de onayıyla koyulan 7. maddede, bildiriye taraf ülkeler, Irak'ta terörist ve diğer silahlı grupların varlığından duydukları endişeye dikkat çektiler. 
     Iraklı yetkilileri bildiriye taraf ülkelerle bu gruplarla mücadelede işbirliği yapmaya çağıran maddede, bu terörist grupların komşu ülkeler için de tehdit oluşturduğu ve bunlarla mücadelede yapılacak işbirliğinin sınır ihlallerini önleyeceği belirtildi. 
     Bildiride, gerek güvenlik gerekse ekonomik ve yaşam standartları açısından zor günler geçiren Irak halkıyla tam bir dayanışma içinde olunduğu ifade edilerek, Irak'ın toprak bütünlüğü ve siyasi birliğinin önemine dikkat çekildi. Bakanlar, bu çerçevede Irak'ın dağılmasına yol açabilecek tedbirlerin kabul edilemez olduğunu da vurguladılar. 
     Yeni bir Irak anayasasının hazırlanması, seçimlerin yapılması ve işgalin biterek, otoritenin Iraklılara devrinde BM'nin hayati rolünün önemine işaret edilen bildiride, Irak halkının kendi siyasi geleceğini özgürce belirleme hakkının altı çizildi. 
     
     ZEBARİ'NİN KATILMAMASI 

     Bildiride, toplantıya katılan dışişleri bakanlarının ''geçici Irak dışişleri bakanına'' toplantıya katılması yönünde davet yaptıkları hatırlatılarak, buna rağmen katılımcıların herhangi bir yanıt alamadıkları kaydedildi. 
     Bildiride, ''Katılımcı ülkeler bununla birlikte, Irak temsilcisinin bundan sonraki toplantılara katılması yönündeki umutlarını açıklarlar'' denildi. 
     Irak Geçici Hükümet Konseyi'nin, seçilmiş ve tam olarak temsil kabiliyetine sahip bir hükümetin iktidara gelmesine kadar üstlendiği geçici sorumluklar ve çabaları nedeniyle desteklendiğinin kaydedildiği bildiride, ''işgalci kuvvet'' olarak nitelenen ABD ile ilgili ifadeler de yer aldı. 
     Bildiride, işgalci kuvvetin BM Güvenlik Konseyi'nin ilgili kararları, uluslararası hukuk ve özellikle de 1949 Cenevre Sözleşmesi çerçevesinde Irak'ta güvenlik ve istikrarı sağlama sorumluluğuna işaret edildi. 
     Katılımcı ülkeler bildiride ayrıca, kendi ülkelerine yöneltilen ''Irak'ın iç işlerine karışma'' suçlamalarını reddetti. 
     Irak'taki terörist saldırıların kınandığı bildiride, taraf ülkeler, BM'deki daimi temsilcilerine konuyu yakından izleme talimatı verdiklerini de belirtti. 
     
     SONRAKİ TOPLANTI KUVEYT'TE 

     Bildirinin sonuç bölümünde, İsrail'in bölgesel gelişmeleri kötüye kullanarak Suriye topraklarına karşı saldırgan bir tutum izlediği ifade edilerek, Suriye ile tam dayanışma içinde olunduğu ifade edildi. 
     Komşu ülkeler toplantısının sürmesinin önemine dikkati çekilen bildiride, bir sonraki toplantının Kuveyt'te yapılmasının kararlaştırıldığı kaydedildi. 
     
     ESAD KABUL ETTİ 

     Evsahibi Suriye'nin Devlet Başkanı Beşşar Esad, toplantı sonunda konuk dışişleri bakanlarını kabul etti. Kabulde basına bir açıklama yapılmadı. 
     Dışişleri Bakanı Gül, Esad ile görüşmenin ardından ayrıca Suriye Başbakanı Muhammed Naci Otri tarafından da kabul edildi. 

     
</TEXT>
</DOC>
