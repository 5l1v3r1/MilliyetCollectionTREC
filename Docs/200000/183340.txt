<DOC>
<DOCNO> 183340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sondun05.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İsabel kasırgası, ABD'nin doğusunda ulaşımı aksattı 
</HEADLINE>
<TEXT>

     ABD'nin doğu kıyısını etkisi altına alan Isabel kasırgasının hava ve tren yolu ulaşımını aksattığı bildirildi. 
     Hava Yolcuları Birliği Başkanı David Stempler, Federal Havacılık Yönetimi FHY bürosunda verdiği brifingte, kasırga nedeniyle doğu kıyısındaki tarifeli uçak seferlerinin yarısının, tüm ABD'de ise 5'te birinin iptal edildiğini belirtti. 
     FHY'den yapılan açıklamada ise New York'un LaGuardia Havaalanı'ndaki bazı uçak seferlerinde yaşanan tehirlerin 13.5 saate ulaştığı, Philadelphia Uluslararası Havaalanı'na gelen uçaklardaki tehir süresinin ise 9.5 saati bulduğu kaydedildi. 
     Dallas, Houston ve Atlanta kentlerinde de uçak seferlerinin iptal edildiği duyurulurken, Washington kentinde Reagan Ulusal Havaalanı'nın dün öğleden sonra kapandığı ve bugün açılmasının beklendiği ifade edildi. 
     Öte yandan Washington kentinin batısında ve Chicago kentinin daha doğusundaki noktalardaki tren seferlerinin durdurulduğu, ayrıca Washington ile New York kentleri arasındaki tren seferlerinin iptal edildiği belirtildi. 
     ABD Ulaştırma Bakanlığı'ndan yapılan açıklamada, doğu kıyısı boyunca yer alan tren yollarındaki lokomotifler ve malzemelerin kasırganın geçiş yolu üzerinden kaldırıldığı ve acil onarımların yapılabilmesi amacıyla işçilerin görev yerlerine getirildikleri kaydedildi. 
     
</TEXT>
</DOC>
