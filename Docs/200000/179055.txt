<DOC>
<DOCNO> 179055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/ekonomi/eko04.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı, tıp merkezi kurmak niyetiyle döndü 
</HEADLINE>
<TEXT>

   İki aydır tedavi gördüğü ABD'den yurda dönen Sabancı Holding Yönetim Kurulu Başkanı Sakıp Sabancı, İstanbul'da bir Medical Center kurmaya ahdettiğini belirtti 
      SİNAN TOROS İstanbul 
   
   New York Presbyterian Hastanesi'nde böbrek ameliyatı geçiren Sabancı Holding Yönetim Kurulu Başkanı Sakıp Sabancı, eşi Türkan Sabancı, kızı Sevil ve torunu Melisa ile birlikte Türkiye'ye döndü. Atatürk Havalimanı VIP Salonu'nda karşısında çok sayıda gazeteci bulan Sabancı, sözlerine "Arkadaşlar sizleri özlemişim yahu" diyerek başladı. ABD'ye iki ay önce giden Sabancı, şöyle konuştu 
   "Ameliyatla bir böbreğim alındı. Daha sonra bazı talihsizlikler yaşadım. Bağırsaklarımın düğümlenmesinin yanısıra bir de iç kanama geçirdim. Bu tedavi süremi uzattı. Ancak Allah'a şükür işleri geç de olsa tamamladık ve vatanımıza döndük. Bayrağımıza, çevremize ve insanlarımıza kavuşmaktan büyük mutluluk duyuyorum. Allah nasip ederse yeniden koşarak, hayırlı ve sosyal işler yapmaya gayret edeceğiz." 
   Sabancı, İstanbul'da bir Medical Center kurmaya ahdettiğini söyleyerek, "Amerika'da düşünmeye başladım sağlık işlerinde daha nasıl ilerilere varabiliriz diye. Nasıl bir Sabancı Üniversitesi yapmışsak, sağlık konusunda da böyle bir kuruluş yapmayı düşünüyorum. Sadece Türk vatandaşları değil, tüm insanlar 'Huston ya da Cleveland'a gideyim' diye düşünmeyecekler. İnşallah bunu gerçekleştireceğiz. Hepinize yüce Allah'tan sağlıklar diliyorum. Gönlünüzde neler varsa sağlıklı olarak onu versin" dedi. 
   
   Erdoğan yalnız bırakmadı 
   Sabancı, Türkiye'ye dönüşünde Atatürk Havalimanı VİP Salonu'ndaki basın toplantısının ardından oğlu Bilal Erdoğan ve gelini Reyyan Erdoğan'ı yurtdışına göndermek için havalimanına gelen Başbakan Tayyip Erdoğan ile karşılaştı. Karşılaşma sırasında yaşanan izdiham nedeniyle Sabancı ezilme tehlikesi geçirdi. Sabancı ve Erdoğan VİP Salonu'nda sohbet etti. Sabancı, Başbakan Erdoğan'ın kendisini defalarca arayıp, sağlığı hakkında bilgi aldığını söyledi. 
   
   Mektuplar kitap olacak    Amerika'da kaldığı süre içerisinde gelen telefonlar ve faks mesajlarının kendisini ağlattığını anlatan Sabancı, bunları en kısa sürede kitap haline getirmeyi planladığını söyledi. 
   Kolundaki nazar boncuklu bileziğin sorulması üzerine Sabancı, şunları kaydetti 
   "ABD'de kaldığım sürece yakınlarım ve dostlarım beni hiç yalnız bırakmadı. Bunlardan birisi de torunum Melisa'dır. İki aya yakın bir süre beraber olduk. Bu da bana büyük moral oldu. Nazar boncuklu bir bilezik yapmış. Taktıktan sonra hiç çıkarmadım. Bana da uğur getirdi." 
   
   
</TEXT>
</DOC>
