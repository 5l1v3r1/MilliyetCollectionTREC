<DOC>
<DOCNO> 193369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/guncel/agun.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat Günlüğü - 3 Hasan CEMAL - BAĞDAT 
</HEADLINE>
<TEXT>

   
   Öğrenciler Saddam'ı da işgali de istemiyorlar...    
   Üniversite öğrencileri Saddam'ı istemiyor. Ama Saddam'ın Amerikalılar tarafından devrilmesi ve arkasından gelen askeri işgali de onaylamıyorlar. Ancak, Irak'ı kaos içinde bırakıp gitmesine de karşılar 
      
   Teknoloji Üniversitesi'ne altı ay önce elimi kolumu sallayarak girmiştim. Ortalıkta kimsecikler yoktu. İn cin top oynuyordu. İçler acısıydı koca üniversite, yangın yerine dönmüştü. Başta bilgisayarlar olmak üzere kampüste ne var ne yok her şey yağmalanmış, sonra da yakılmıştı. 
   Derslikleri, laboratuvarları ve öğretim üyelerinin odalarını temizlemek için üniversiteye gelmiş bir avuç öğrenci ve öğretim üyesiyle karşılaşmış, sohbet etmiştik. 
   Bağdatlılar için geçen mayıs ayı başlarında sokağa çıkmak henüz yürek işiydi. Çünkü 'Ali Babalar'ın, yani soyguncuların, it kopuk takımının kentte cirit attıkları günlerdi. Toplu taşımacılık da durmuştu. Benzin kuyrukları nedeniyle özel araçlarla da bir yerden bir yere gitmek olanaksızdı. 
   Geçen pazar günü ise durum farklıydı. Üniversite kaynıyordu, cıvıl cıvıldı. Güvenlik sorunu yine vardı ama bir başka nitelik kazanmıştı. 
   
   Bombalı araba korkusu 
   Önce üniversitenin önüne park etmemize izin vermediler. Yol, içi beton dolu bidonlarla daraltılmıştı. Sorduk, intihar saldırılarına, bombalı arabalara karşı önlem dediler. Bombalı araba korkusunun Bağdat'ta ne kadar yaygınlaştığına daha üniversitenin girişinde tanık olduk. 
   Ayrıca, bu kez üniversite kapısından elimi kolumu sallayarak giremedim. Silahlı sivil korumalar, üniversite kapısını tutmuşlardı. 
   İçeri bırakmadılar. 
   Önce rektörlükten izin dediler. Yanımıza birini verip rektörlüğe gönderdiler. Sonunda izin çıktı. Kampüse doğru yürürken ağacın gövdesine asılı bir duyuru dikkatimi çekti. 
   Şöyle yazıyordu 
   "Yeni Irak'ı kurmak için bilim ve yaratıcılık el ele verecek " 
   İki kız, bir erkek öğrenci. 
   Üçü de bilgisayar öğrencisi. 18 - 20 yaşlarındalar. Ya'rub İsmail'in babası profesör. Rana Radhwan'la Shiilan Abdülkerim'in babaları da tüccar. Üçünün de iyi halli ailelerden geldikleri belli oluyor. 
   Önce güvenlik durumu. 
   Ortak yanıtlarının özeti 
   "Altı ay öncesine göre fena değil. Ali Babalar artık ortalıkta gözükmüyor. Ama tabii üniversiteye gelirken korkuyoruz. Bombalı araba ihtimali... Mesela cumartesi günü gelmedik üniversiteye. Söylenti yayılmıştı bombalar patlayacak diye..." 
   
   Fısıltı gazetesi etkili oldu 
   Bu nokta ilginçti. 
   Çünkü fısıltı gazetesi etkili olmuştu. Cumartesi gününün kanlı geçeceği şehirde kulaktan kulağa yayılmıştı. Rivayet öylesine yoğunlaştı ki sonunda Reuters ve CNN rivayeti haberleştirdi, El Cezire televizyonu da alt yazı olarak geçti. Bu nedenle, cumartesi günü okul ve üniversitelere uğrayanların sayısı fevkalade azalmış, bazıları bomboş kalmış, sokaklar da tenhalaşmıştı. 
   Bu durumun Bağdat'ta bir ilk olduğunu belirten bir diplomatik kaynak, Amerikan yönetiminin böylece güvenlik alanında çok önemli bir gol yediğini söyledi. 
   Teknoloji Üniversitesi'nin bahçesinde ilk önüme çıkan üç öğrenciye ikinci sorum şuydu "Amerikalılara ilişkin düşünceler " 
   Önce gülüştüler. Kız öğrenci 
   "Amerikalıları, Amerikan halkını seviyorum. Ama Amerikan askerlerinden nefret ediyorum." 
   
      'Ülkemizi kaybettik' 
   İkinci kız öğrenci 
   "Amerikan askerleri de insan, onlar da bizim gibi... Ama işgal olayını hiç sevmiyorum." 
   "Saddam hakkında .." 
   Hiç duraksamadan yanıtlıyor 
   "Saddam bir cani... Ama onun zamanında hiç olmazsa ortalık sakindi." 
   Erkek öğrenci 
   "Akşamları eve kapanıyoruz." 
   Bir başka gruba doğru yürüyorum. 
   Adı, Marva İsmail, 19 yaşında. Türbanlı, güleryüzlü, sempatik bir kız. Arkadaşının başı açık deyince, "Ben dindarım" demekle yetiniyor. 
   Babası emekli asker. 
   Saddam'ı soruyorum, işte yanıtı 
   "Bu patlamalarla gitmiyor. Ortalık eskiden daha sakindi. Özgürlük falan ama Irak Yönetim Konseyi'ni de seçen Amerika, biz değil. Evet, Şiilere çok baskı, zulüm vardı, maalesef öyleydi ama şimdi de büyük sorun güvenlik... 
   "Saddam'ı geri ister misiniz " 
   Hep bir ağızdan 
   "Elbette hayır. Ama bu arada ülkemizi kaybettik." 
   
   Bağımsız ve güvenli Irak 
   Irak'ın güneyinden geliyor. Adı, Muhammed Bedr. 20 yaşında ve Şii olduğunu söylüyor. Sözcükler ağzından makineli tüfek mermisi gibi çıkıyor 
   "Saddam'ı elbette geri istemiyorum. Amerikan özgürlüğü bize ölüm olarak geldi. Benim halkımı öldürüyorlar. Saddam'ı tabii tercih etmem. Bundan sonra bağımsız, emniyetli bir Irak'ta yaşamak istiyorum." 
   Adı, Ziyad Assi, yaşı 20. Babası emekli asker. Demokrasi diye soruyorum. 
   Yanıtı 
   "Bugünkü demokrasi, sahte bir demokrasi... Amerikalılar katil Hepsi bir an önce Irak'ı terk edip gitmeli..." 
   18 yaşında bir kız öğrenci. Adı, Marwa Kufran. Saddam Hüseyin'i geri ister misin diye sorunca şöyle cevaplıyor 
   "Önemli olan güvenlik. Güvenlik olmayınca demokrasinin anlamı kalmıyor. Ama güvenlik bugün altı ay önceye nazaran biraz daha iyi..." 
   Bahçede bir öğretim üyesiyle ayaküstü sohbet ediyoruz. Prof. Dr. Şevket El Tornachi. Alanı, uçak mühendisliği. Üniversitedeki durumu altı ay öncesiyle mukayese etmesini isteyince şöyle diyor 
   
   Üniversite harçları iptal 
   "Biraz daha iyi tabii. Ama örneğin bizim bölümde öğrenciler için 50 adet bilgisayar vardı. Yağmada hepsi gitti. Bugün hala yerlerine konmuş değil. Öğretim üyeleri için üç bilgisayarı ise bir kiliseden aldık. Burada güvenlik sorunu kalmadı. Ancak bombalı arabalar dolayısıyla ürküntü sürüyor. Bunları yapanlar Iraklı değil, dışarıdan geliyorlar." 
   Teknoloji Üniversitesi kantini. 
   Girişte bir duyuru asılı 
   "Üniversite bahçesinde barışçı bir gösteri yapacağız, katılın. İşte taleplerimiz 
   Üniversite harçları iptal 
   Haklarımıza anayasal güvence 
   Yüksek öğretim standardı " 
   Kocaman, hangar gibi bir kantin. Albenisi yok. Köşedeki masaya oturuyoruz. Çevremiz bir anda doluyor. Genellikle erkek öğrenciler. Kızlar uzaktan izlemekle yetiniyor. Adı Şamir Şahap olan 22 yaşındaki öğrenciyle aramda şöyle bir konuşma geçiyor 
   "Durum nasıl " 
   "Altı ay öncesine göre çok daha iyi." 
   "Saddam'ı geri ister misin " 
   "Hayır, hayır " 
   "Amerikalılar çekip gitsin mi " 
   "Elbette." 
   "Amerikalıların derhal gitmesini mi istiyorsun Bu durumda daha beter kaos ihtimali kapıyı çalabilir mi " 
   "Bu ihtimal elbette var. Onun için önce istikrar ve düzen kurulmalı..." 
   
   'Türk askerine hayır '    Üniversitede 'Türk askerini istiyor musunuz ' soruma çoğunluk 'hayır' dedi 
   Bir başka masada iki kız öğrenci baş başa oturuyor. Yanlarına oturmak için izin istiyorum. Gayet nazik evet diyorlar. İngilizceleri idare ediyor. Birinin adı Hiba, 21 yaşında. 
   Şöyle diyor "Saddam'ı kesinlikle istemiyorum. Ama Saddam'ın kendi ülkemin içinden gelecek bir hareketle yıkılmasını isterdim. Amerikalıların işgaliyle devrilmesini içime sindiremiyorum. Bir de şunu anlamıyorum. Amerika Irak gibi küçük bir ülkede güvenlik sorununu nasıl çözemiyor, nasıl kontrol edemiyor, gerçekten akıl erdiremiyorum." 
   "Saddam gitti, Amerikalılar da derhal gitsin mi " 
   "Bu ülkeyi kaotik durumda bırakıp gitmelerini de istemem." 
   Bu nokta ilginç. Bu soruyu Bağdat'taki ilk iki günümde birçok kişiye yönelttim. Genellikle benzer yanıtlar çıktı. Bir işgal gücü olarak "Aman Amerika, canım Amerika" diyene rastlamak elbette çok güç, hatta imkansız gibi. Ancak, insanlar aynı gönül rahatlığıyla "Amerikalılar derhal çekip gitsin " de diyemiyorlar. Aynı soruyu ismi İhap Hasan olan 22 yaşındaki öğrenciye de sordum. Babası ziraat mühendisiymiş. Şunları söyledi "Altı ay öncesine göre durum çok daha iyi... Geçen hafta Amerikalı askerler silahlarıyla kampüse geldiler. Onlardan nefret ediyorum. Bence Saddam da Amerikan ajanıydı. Amerikalılar hemen yarın gitsinler mi Evet diyemiyorum. Ama şu aşamada Iraklıların daha çok yetkili kılınmasından yanayım." Samir isimli bir öğrenci söze giriyor "Hemen gitmelerini de istemiyoruz Amerikalıların. O zaman her şey tam anlamıyla çöker. Ama fazla kalmalarını da istemiyoruz." 
   Teknoloji Üniversitesi kantininde bir de ayaküstü anketi yapıyorum "Irak'a Türk askeri gelsin mi " 
   Masa masa dolaşıp Türk gazetecisi olduğumu belirterek, çevirmen aracılığıyla bu soruyu yöneltiyorum birçok kız ve erkek öğrenciye. İki kişi dışında ezici çoğunluk, tek kelimeyle hayır yanıtını veriyor. 
   İki öğrenci ise şöyle diyor "Türk askeri Müslüman... Bu nedenle niçin gelmesin Bizi daha iyi anlarlar." 
   Bağdat Günlüğü'nün dördüncü sayfası da yarın... 
   
   
   
</TEXT>
</DOC>
