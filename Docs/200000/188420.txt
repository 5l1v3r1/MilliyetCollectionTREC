<DOC>
<DOCNO> 188420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/ekonomi/aeko.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak nedeniyle 2004'te memur zammı yüzde 13.8 
</HEADLINE>
<TEXT>

   Memura 2004'te yüzde 13.8 zam yapılacak. Hükümet Sözcüsü Cemil Çiçek, Irak'a asker göndermek için para ayırdıklarından memura fazla zam yapamadıklarını ifade etti 
      ANKARA Milliyet 
   
   Hükümet, 2004 Mali Yılı Bütçesi'ne ilişkin rakamları netleştirmeye başladı. Memurlara 2004'ün birinci ve ikinci altı aylarında yüzde 6 olmak üzere enflasyon farkıyla birlikte yüzde 13.8 zam yapılacak. 
   2004 Bütçesi'nin ele alındığı Bakanlar Kurulu toplantısı sonrasında açıklama yapan Hükümet Sözcüsü Cemil Çiçek, memurlara defaten 160 milyon lira ödeneceğini, bunun yanı sıra 2004 içerisinde memurlara enflasyon farkıyla birlikte yüzde 13.8'lik zam yapılacağını bildirdi. Çiçek geçtiğimiz yıl memurlar için bütçeden 23.6 katrilyon lira ayrıldığını bu yıl bu rakamın 4 katrilyon artış göstererek, 28.5 katrilyona yükseldiğini belirtti. 
   Toplantıda Irak'a asker göndermenin mali büyüklüklerinin ele alınıp alınmadığının sorulması üzerine Çiçek, "Bu konuya ilişkin müzakereler devam ediyor. Ama biz hazırlık yapmaya, bütçede bir öngörüde bulunmaya mecburuz. Bunları dikkate aldığımızda memurlara niye daha fazla zam yapamadığımızın gerekçesi de kendiliğinden ortaya çıkıyor" dedi. 
   
   Belediye borçlarına düzenleme 
   Çiçek, toplantıda ayrıca belediyelerin durumunun da ele alındığını vurguladı. Mali gücünü aşan yatırım yapan ve İller Bankası'na borçlu belediyelere ilişkin bir düzenlemeye gittiklerini vurgulayan Çiçek, şöyle konuştu 
   "Borcu olmayan belediye bu yılki alacağını alacak. Belediyeler ise İller Bankası'ndan payının sadece yüzde 60'ını alacak. Yüzde 40'lık kısmı ise belediyenin borcuna mahsup edilecek. Böylece belediyeler çalışanlarına 'Ankara'dan para gelmiyor' yanıtını veremeyecek." 
   
   En düşük memur maaşı 517 milyon lira olacak    Açıklanan memur maaş zam oranlarına göre göreve yeni başlamış bir hizmetli 2004 Ocak ayı maaşını 517 milyon lira olarak alacak. Defaten ödenecek 160 milyon liralık seyyanen zamdan her aya düşecek miktar 13.3 milyon lira olacak. Böylece 15 1 derecede iki çocuklu ve eşi çalışmayan bir hizmetlinin eline 530 milyon lira geçecek. Halen en düşük dereceden hizmetli maaşı 488 milyon lira seviyesinde bulunuyor. Seyyanen zam hariç tutulursa bu maaş temmuzda 548 milyon lira olacak. 
   Maaş skalasında Başbakanlık Müsteşarı'ndan sonra en yüksek maaşı alan il valilerinin zam miktarı ilk 6 ay için 144 milyon lira olacak. 1 4 dereceyle çalışan bir vali 2004 Ocak ayı maaşını 2 milyar 536 milyon lira üzerinden alacak. Temmuz maaşları ise 152 milyon daha artarak 2 milyar 688 milyon liraya ulaşacak. 
   
   
</TEXT>
</DOC>
