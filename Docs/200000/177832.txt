<DOC>
<DOCNO> 177832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sonspo01.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray kafilesine taşlı saldırı... 
</HEADLINE>
<TEXT>

     Birinci Süper Lig'in 3. haftasında Bursaspor ile karşılaşan Galatasaray, 2-2 berabere biten karşılaşmanın ardından denizyoluyla İstanbul'a gitmek üzere Mudanya'ya giderken, futbolcuları taşıyan otobüs, bir gurup Bursasporlu taraftar tarafından taşlandı. 
     Saldırı sonucu otobüsün bir camı kırılırken, bu bölümünde oturan Batista'nın, kırılan camlar nedeniyle vücudunda çizikler oluştu. 
     Maçın ardından Atatürk Stadı'ndan otobüsle hareket eden Galatasaray kafilesi, İpekiş Kavşağı önünde otobüsün buradan geçmesini bekleyen bir grup Bursaspor taraftarının saldırısına uğradı. 
     Bursasporlu taraftarlar, Galatasaray kafilesini taşıyan otobüse taş atarak saldırıda bulundu. Aracın sağdan ikinci koltuğunda oturan Batista'nın bulunduğu cama isabet eden bir taş, camın kırılmasına ve Batista'nın kırılan cam parçaları nedeniyle hafif biçimde yaralanmasına yol açtı. 
     Saldırının ardından kafileyi taşıyan araç dururken, polis takviye gelen çevik kuvvet ekipleriyle bölgede geniş güvenlik önlemi aldı. Polisin gelmesiyle saldırgan taraftarların bir bölümü kaçarken, kovalamaca sonucu yakalananlar gözaltına alındı. 
     
     KAPTAN BÜLENT'İN TEPKİSİ 
     Saldırı sonucunda kırılan camların formasının içine girmesi sonucu vücudunda çizikler oluşan Batista, kafileyi izleyen ambülanstaki sağlık görevlileri tarafından kontrol edilirken, formasının içine giren camları kaptan Bülent'in yardımıyla çıkardı. 
     Bu sırada kaptan Bülent, kendilerine taş atan Bursaspor taraftarlarına ''Bu size yakışmıyor'' diye tepki gösterdi. 
     Galatasaray kafilesini taşıyan otobüs, içerideki cam kırıklarının temizlenmesinin ardından, camı kırılan bölüm perdeyle kapatılarak yola devam etti. 
     Kafile, Mudanya'dan İDO'ya ait deniz otobüsüyle İstanbul'a gidecek. 
     
</TEXT>
</DOC>
