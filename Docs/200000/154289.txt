<DOC>
<DOCNO> 154289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur29.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanserde 'mini nakil' dönemi... 
</HEADLINE>
<TEXT>

     Böbrek kanseri hastalarındaki tümörün, kardeşlerinden alınan kök hücrelerinin nakli yoluyla yok edilebildiği ve yaşam süresinin uzatılabildiği bildirildi. 
     Uygulamayı gerçekleştiren Ankara Üniversitesi Tıp Fakültesi İbni Sina Hastanesi Hematoloji-Onkoloji ve Kemik İliği Transplantasyonu Bilim Dalı Öğretim Üyesi Prof. Dr. Taner Demirer, özellikle böbrek kanserinde etkili olan yeni yöntemi anlattı. 
     Kök hücrenin kemik iliğinde bulunduğunu ve belli ortamlarda kas ve beyin hücresine dönüşebilen bir yapıya sahip olduğunu belirten Prof. Dr. Demirer, Türkiye'de 23 merkezde kök hücrelerin toplanıp saklandığını, ancak yalnızca lösemi veya bazı tümörlerin tedavisinde nakil amacıyla kullanıldığını bildirdi. 
     Prof. Dr. Demirer, kısaca ''mini nakil'' denilen, ''allojeneik mini nakil'' yönteminin, kanserli bir hastaya, nakil dokusu tutan kardeşinden alınan kök hücrenin nakledilmesi olduğunu söyledi. 
     
     MİNİ NAKİL 
     Türkiye'de kemik iliği transplantasyonunun zaten yapıldığını, ''mini nakil''in ise dünyada yeni uygulanmaya başladığını kaydeden Prof. Dr. Demirer, şunları söyledi 
     ''Solid tümörler dediğimiz meme, over yumurtalık , kolon, akciğer kanseri gibi kanserlerde, bu yöntemi kullanıyoruz. Bu tür kanserlerde çok çaresiz hastalar var. Henüz bu kanserlerin çaresi yok. Meme, over, akciğer gibi kanserlerde hastanın yaşamını uzatıyoruz ama nihai çözüm sağlayamıyoruz. Bazı erken teşhis edilen hastaları kurtarabiliyoruz ama geç dönemde teşhis edilen hastaları kurtaramıyoruz. 
     Bu yöntemle, hastanın kardeşi varsa, kardeşlerinden doku tiplemesi yapıyoruz, dokusu tutan kardeşi alıyoruz, önce hastaya kısa bir kemoterapi veriyoruz, arkasından dokusu tutan kardeşinin kök hücrelerini toplayıp veriyoruz. Amacımız, kardeşin hücreleri ile kanserli hücreleri savaştırmak. Nitekim, hastalarda 'atılım reaksiyonları' ortaya çıkıyor, kardeşin hücreleri kanser dokusuyla savaşıyor. Bu da hastalığı bazı vakalarda geriletiyor, bazen ortadan kaldırıyor, bazı vakalarda hastanın yaşamını uzatıyor. Bu deneysel bir tedavi ama önemli bir gelişme. Bu konuda çalışmalarımız devam ediyor.'' 
     
     BÖBREK KANSERİNDE ÇOK ETKİLİ 
     Bu yöntemin en etkili olduğu kanser türünün böbrek kanserleri olduğunu vurgulayan Prof. Dr. Demirer, ''Böbrek kanserinin tedavisi yok, hastayı kısa sürede öldüren bir kanser türü. Biz gördük ki, dokusu tutan kardeşten bu nakli yaptığımızda, hastaların yaşamları 2 kat oranında uzuyor.'' Bu tedaviyi geliştirmeye, detaylarını tespit etmeye çalıştıklarını anlatan Prof. Dr. Demirer, ''Bu yöntem belki de böbrek kanseri tedavisinde rutin kullanıma girecek'' dedi. 
     Türkiye'de, çalışma bazında 4 merkezde bu yöntemin uygulandığını bildiren Prof. Dr. Demirer, şunları kaydetti 
     ''Biz bu tedaviyi verdiğimiz zaman, kardeşin hücreleri akciğerlerdeki hastalığı tamamen yok ediyor. Kardeş hücrelerine baktığınız zaman, ikisi birbirine benziyor ama ikizi olmadıkça bir sürü benzemeyen antijen var. Dolayısıyla, bu farklılıktan yararlanarak hücre reaksiyon gösteriyor, o arada tümör hücrelerini de yiyor. 
     Bakıyoruz, akciğerdeki tümörleri yok ediyor ama karaciğerdekine pek etkili olmuyor. Şimdi onun mekanizmalarını araştırıyoruz. Böbrek kanseri, karaciğer ve akciğere yayılıyor, biz akciğere yayılanı temizleyebiliyoruz ama karaciğerdekinde zorlanıyoruz. Dolayısıyla, bu tedavi zamanla rayına oturacak.'' 
     
     ÇOK KARDEŞ, ÇOK ŞANS 
     Prof. Dr. Demirer, 5 kardeşi olan bir hastanın, kardeşiyle dokusunun tutma şansının yüzde 35, 4 kardeşi olan birinin şansının yüzde 25, 8 kardeşi olan bir hastanın ise yüzde 50 doku tutma şansı bulunduğunu belirterek, ''Bizim ülkemizde çok çocuklu aileler olduğu için, şanslıyız. ABD'de kardeş fazla olmadığı için, uygun dokuyu bulmak daha zor'' diye konuştu. 
     




</TEXT>
</DOC>
