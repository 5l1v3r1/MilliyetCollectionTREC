<DOC>
<DOCNO> 181003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sondun12.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da "sakallı Türk" endişesi... 
</HEADLINE>
<TEXT>

     Brüksel havaalanında, sahte Belçika kimlik belgelerini taşıyan bir Türk yakalandı. 
     Brüksel Savcılığı, geçen Cumartesi günü ülkeye sahte Belçika pasaportuyla giriş yapmayı deneyen kişinin kimliğini gizli tutarken, ''sakallı bir Türk''ün söz konusu olduğunu açıkladı. 
     Yakalanan kişinin, Brüksel'in Evere Belediyesi'nden bir süre önce toplu olarak çalınmış olan boş pasaport ve kimlik kartlarından birini kullandığı bildirildi. 
     Yapılan açıklamada, sahte kimlikli şahsın ilk sorgulamasında, bu kimliği ''Mısır'dan satın aldığını'' söylediği belirtildi. 
     Belçikalı yetkililer, yakalanan şahsın ''aşırı dinci'' olduğunu, ''üzerinde çok sayıda Arapça din kitabı bulunduğunu'' ve ''bu durumun Belçikalıları endişelendirdiğini'' belirterek, Evere'den çalınan boş kimliklerin aşırı dinci grupların elinde bulunduğunun anlaşıldığını ifade ettiler. 
     Savcılık, ''sakallı Türk''ün tutuklanarak Brüksel'deki Forest hapishanesine kapatıldığını, sorgulama ve yargılanmasının devam edeceğini bildirdi. 
     Öte yandan, geçen hafta, İngiltere'nin gündeydoğu sahillerinde yakalanan ve içinde 45 kilo saf eroin ele geçirilen bir Belçika teknesindeki 4 kişiden ikisinin Türk olduğu bildirildi. 
     Belçika'da ikamet eden Ayhan Uclaç 38 ve Mahmut Gürlek 37 isimli şahıslar ile Ronald Langley 56 ve Philippe Planckaert 49 isimli Belçikalıların evlerinde aramalar yapıldı. Savcılık, olaya karışan iki Belçikalının uyuşturucu kaçakçılığında aracı olarak kullanıldıklarının sanıldığını duyurdu. 
     İngiltere'de ikamet eden iki Arnavutun da, tekneden uyuşturucuyu teslim alırken yakalandıkları bildirildi. 
     
</TEXT>
</DOC>
