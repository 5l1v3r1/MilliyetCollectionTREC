<DOC>
<DOCNO> 166665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sonspo23.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş İsviçre'ye gitti... 
</HEADLINE>
<TEXT>

     Beşiktaş, yeni sezon hazırlıklarının ilk bölümünü gerçekleştirmek için İsviçre'ye gitti. 
     Atatürk Havalimanı'nda gazetecilerin kamp çalışmalarına ilişkin sorularını yanıtlayan kulüp asbaşkanı Yıldırım Demirören, Beşiktaş'ın çok başarılı bir sezon geçirdiğini belirterek, ''Yeni sezona hazırlanacağız. Yeni sezonda yeni hedeflerimiz var. Tekrar şampiyon olmak ve Avrupa'da en azından çeyrek final oynamak istiyoruz. İyi bir kamp yapmak ve eksikliklerimizi görmek amacındayız'' dedi. 
     Kaleci Cordoba'nın durumuna ilişkin bir soruya karşılık Demirören, ''Cordoba halen bizim oyuncumuz. Bonservisi bizde. FIFA'ya halen oyuncumuz olduğunu bildirdik. Beşiktaş kendisine istediği herşeyi verdi. Arsenal, oyuncumuzun kafasını karıştırdı. Cordoba gelmek istemiyor. Beşiktaş Kulübü de bir yere kadar ısrar eder. Dünyada 10 tane Cordoba var. Hocamız karar verirse, yeni kaleci arayışına gireriz'' diye konuştu. 
     Emre Aşık da, yeni sezona hazırlanmak için kampa gittiklerini hatırlatarak, eski ve yeni oyuncuların kaynaşması için iyi bir fırsat olacağını bildirdi. 
     Hazırlık maçları da yapacaklarını anlatan Aşık, Güney Kore'ye hazırlıkları tamamlanmış bir şekilde gitmek istediklerini söyledi. 
     Beşiktaş, daha sonra Zürih'e hareket etti. 
     
</TEXT>
</DOC>
