<DOC>
<DOCNO> 191899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sontur24.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da bazı yollar yarın 08 00'den itibaren kapalı... 
</HEADLINE>
<TEXT>

     İstanbul'da bazı yollar, Cumhuriyet Bayramı kutlamaları dolayısıyla yarın 08.00 ile 15.00 saatleri arasında araç trafiğine kapatılacak. 
     İstanbul Emniyet Müdürlüğü'nden yapılan yazılı açıklamada, yarın Topkule-Mahmutbey Köprüsü-Topkapı-Vatan Caddesi-Millet Caddesi ve Oğuzhan Caddesi ile Mahmutbey-Habibler-Sultançiftliği yolunun araç trafiğine kapatılacağı bildirildi. 
     Vatan Caddesi'ni kullanan sürücülere yarın için alternatif güzergahlara da yer verilen açıklamada, D-100 Karayolu'ndan Vatan Caddesi'ne gidecek sürücülerin Haliç Tüneli, Edirnekapı, Fevzipaşa Bulvarı, Aksaray veya Haliç Tüneli Ayvansaray ışıklarından Balat yolunu takiben Unkapanı ve Sirkeci istikametini kullanmaları önerildi. 
     E-80 Karayolu'nu kullanacakların Milliyet Gazetesi karşısından TEM istikametini, sahil yolunu kullanacakların da sahil kesiminden Yenikapı-Kumkapı-Sirkeci güzergahını izlemeleri tavsiye edilen açıklamada, Vatan Caddesi'ni kullanarak Fatih ilçesindeki hastanelere gidecek olan gerek ambulans, gerekse diğer sürücülerin sahil yolunu tercih ederek Samatya'dan Cerrahpaşa, Çapa, Haseki ve Vakıf Gureba hastanelerine ulaşabilecekleri, Fatih istikametinden hastanelere gideceklerin de Atatürk Bulvarı, Aksaray ve Millet Caddesi güzergahını kullanmaları gerektiği kaydedildi. 
     
</TEXT>
</DOC>
