<DOC>
<DOCNO> 162273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sonspo02.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni yöneticiler Karabacak ve Dinçay... Daum raporunu verdi... 
</HEADLINE>
<TEXT>

     Fenerbahçe'de, geçen hafta istifa eden yönetim kurulu üyeleri Atilla Kıyat ve Sadettin Saran'ın istifalarının kabul edildiği bildirildi. 
     Aziz Yıldırım başkanlığında, Fenerbahçe Kulübü binasında gerçekleştirilen yönetim kurulu toplantısı sonrası bir açıklama yapan kulüp ikinci başkanı Nihat Özdemir, istifaları kabul ettiklerini, ayrılan üyelerin yerine yedek üyeler Burak Karabacak ve Hakan Dinçay'ın asil üyeliğe getirildiğini söyledi. 
     Özdemir, teknik direktör Christoph Daum'un istekleri doğrultusunda transfer çalışmalarını sürdürdüklerini de kaydederek, ''Transfer komitemiz ve Daum birlikte çalışıyor. Bana transferlerle ilgili soru sormayın. Bu konuda açıklama yapmayacağız'' dedi. 
     Nihat Özdemir, takımda kalacak ya da gönderilecek futbolcular konusunda da yine transfer komitesi ve Daum'un birlikte karar vereceğini, şu an için bu konuda bir görüşme yapmadıklarını kaydetti. 
     Bu arada, yönetim kurulu toplantısı sırasında, teknik direktör Christoph Daum kulüp binasına gelerek yönetime raporunu verdi. Yaklaşık 40 dakika kulüpte kalan Daum, daha sonra yardımcısı Murat Kuş ile birlikte hiçbir açıklama yapmadan kulüpten ayrıldı. 
     Alman teknik adam, yönetim kurulu toplantısı öncesi de Hakan Bilal Kutlualp ile Çiftehavuzlar'daki yazıhanesinde bir süre görüştü. 
     Öte yandan, Daum'un eşi Angelika da bugün İstanbul'u dolaşarak, kendilerine ev baktı. 
     
     CEYHUN'UN MENAJERİ KULÜBE GELDİ 
     Fenerbahçe'de sözleşmesi sona eren Ceyhun Eriş'in menajeri Tarık Üstün, kulüp binasına gelerek yöneticilerle görüştü. 
     Üstün, yönetimin kendilerine bir teklifte bulunduğunu belirterek, ''Görüşmelerimiz sürecek. Şu an için kesin bir anlaşmaya varılmadı. Ceyhun Fenerbahçe'de kalmak istiyor. Önümüzdeki günlerde yeniden biraraya geleceğiz'' dedi. 
     Bu arada, Ümit Özat'ın da yarın kulübe gelerek yöneticilerle görüşmesi bekleniyor. 
     
</TEXT>
</DOC>
