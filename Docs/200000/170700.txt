<DOC>
<DOCNO> 170700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sondun14.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
''İtalya'yı batıya götürmek için bir Atatürk gerekiyor'' 
</HEADLINE>
<TEXT>

     Dünyaca ünlü uluslararası yatırım danışmanlık firması McKinsey'in İtalya sorumlusu Gianemilio Osculati, ''İtalya'yı daha batılı yapmak için bir Atatürk'e ihtiyaç olduğunu'' söyledi. 
     İtalya'nın sol görüşlü La Repubblica gazetesinde yer alan demecinde Osculati, ülkede biçimsel olarak her şeyin yerinde gibi gözüktüğünü, ancak gerçekte tüm batı dünyasının kabul ettiği kuralların dışında olunduğunu belirterek, ''Bu nedenle bizi büyük endüstri ülkelerinin düzeyine götürme kapasitesine sahip bir Atatürk gerekiyor. Ama çevrede böyle birini görmüyorum'' dedi. 
     Osculati, İtalya'nın dışarıya yansıtıldığından farklı bir görünümü olduğunu belirterek, şunları söyledi 
     ''Ekonomik büyümeden mi konuşmak istiyoruz. Son 5 yılda İtalya'da büyüme ortalaması ABD, İngiltere, İspanya, Fransa'nın altında. Büyük ülkeler arasında Almanya ile en alt düzeydeyiz. Daha açık olarak, küçük düzeyde bol ürünlere sahip bir ülkeyiz. Hesaba katılan bir ülke, bir şirket gibi çok fazla üretim yapmayı düşünmeli. Daha sonra bunu nasıl dağıtacağını, pazarlayacağını, nerelerde kullanacağını tartışır. Ama ilk olarak üretmek gerekir. İtalya, büyük milletler arasında Almanya ile birlikte en yavaş hareket edenlerden biri.'' Gayri Safi Milli Hasıla, işsizlik oranı ve maaşlar konusunda İtalya'nın Japonya, İspanya, Fransa, ABD ve İngiltere'nin çok altında olduğunun altını çizen Osculati, ''İtalya'nın geçmiş yıllarda ekonomisini itmek için kullandığı tekelleşmenin ortadan kaldırılması, özelleştirme, sözleşmesiz çalışma gibi kaynaklarının artık tükendiğini, bu yüzden İtalya'nın büyük ülkeleri yakalamasının gerçekçi olmadığını'' savundu. Osculati, ''Tekrar ediyorum bize bir Atatürk gerekiyor. Gazeteler her sabah diğer ülkelerle İtalya arasındaki ekonomik değerleri karşılaştırırsa belki halk bazı şeylerin yolunda gitmediğini anlar'' diye konuştu. 

     
</TEXT>
</DOC>
