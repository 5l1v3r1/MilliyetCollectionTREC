<DOC>
<DOCNO> 158817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sondun02.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail hükümeti, "yol haritası"nı görüşecek... 
</HEADLINE>
<TEXT>

     İsrail hükümeti, Ortadoğu sorununa çözüm bulunması için hazırlanan ''yol haritası''nı bugün görüşecek. 
     Görüşmenin ardından ''yol haritası''nın hükümet tarafından onaylanması bekleniyor. 
     İsrail Başbakanı Ariel Şaron'un, bu toplantıdan önce partisi Likud'un bakanlarıyla biraraya geldiği bildirildi. 
     Likud bünyesindeki bazı bakanlar, ABD'nin İsrail'e teminat vermesine rağmen, ''yol haritası''nın onaylanmasına karşı çıkacaklarını açıklamışlardı. 
     Hükümetteki Ulusal Birlik Partisi ve Ulusal Dinci Parti de 2005'e kadar Filistin devletinin kurulmasını öngören ''yol haritası''nı kabul etmeyeceklerini bildirmişti. Bu iki aşırı sağcı partinin kabinede toplam 4 bakanı bulunuyor. 
     İsrail hükümet kaynakları, her bakanın konuşma yapmak isteyeceğini ve bu nedenle toplantının saatler sürebileceğini duyurdu. 
     Devlet radyosu ve askeri radyoya konuşan siyasi yorumcular, az farkla da olsa Şaron'un oylamada çoğunluğu sağlamayı başaracağını ve ''yol haritası''nın onaylanacağını tahmin ediyor. 
     İsrail askeri radyosu, Şaron'un, İsrail'in ''yol haritası''ndaki önlemleri desteklediğine dair bir karar tasarısı sunacağını, ancak tasarıda, İsrail'in ''yol haritası''nın metnini bütün olarak onayladığına dair bir ifade yer almayacağını duyurdu. 
     Askeri radyo, Şaron'un, ''yol haritası''nda da bazı maddelerine değinilen Suudi Arabistan'ın geçen yıl Mart ayında yaptığı barış planını reddettiğini duyurdu. 
     Şaron, Suudi planını, İsrail güçlerinin 1967'deki İsrail-Arap savaşından beri işgal altındaki Filistin topraklarından tamamen çekilmesini ve Filistinli mültecilere dönüş hakkı verilmesini öngördüğü için reddediyordu. Suudi planında, işgal ettiği topraklardan çekilmesi halinde İsrail'in Arap dünyasınca tanınması öngörülüyordu. 
     Şaron'un, ''yol haritası''nı şartlı kabul edeceği bildirilmişti. Taraflara 30 Nisan'da sunulan ''yol haritası''nı Filistinliler kabul etmişti. 
     AB, ABD, BM ve Rusya tarafından hazırlanan ''yol haritası'', İsrail-Filistin çatışmalarının sona erdirilmesini ve 2005 yılına kadar Filistin devletinin kurulmasını öngörüyor. 
     
</TEXT>
</DOC>
