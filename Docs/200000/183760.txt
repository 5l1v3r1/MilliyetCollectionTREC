<DOC>
<DOCNO> 183760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sonspo01.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Özlenen tablo... Fenerbahçeli taraftarlara çiçekli karşılama... 
</HEADLINE>
<TEXT>

     Fenerbahçeli taraftarlar Kadıköy ve Zeytinburnu'ndan otobüslere bindirilerek kafile halinde Olimpiyat stadına ulaşırken, Galatasaraylı taraftarlar sarı-lacivertlileri çiçeklerle karşıladı. 
     Galatasaray ile Fenerbahçe takımları arasında bugün yapılacak Birinci Süper Futbol Ligi derbi maçı öncesi her iki takım taraftarları arasında dostluk mesajları verildi. 
     Sabah erken saatlerden itibaren Kadıköy Salıpazarı ve Zeytinburnu Abdi İpekçi Spor Salonu önündeki otoparkta buluşup, belediye otobüsleriyle toplu biçimde stada gelmeye başlayan Fenerbahçe taraftarlarını, Galatasaray tribün liderleri stat önünde çiçeklerle karşıladı. 
     Fenerbahçeli tribün liderlerine sarı-kırmızı renklerde çiçekler veren Galatasaraylı taraftarlar, maçın centilmence geçmesini dilediler. 
     
     HEPİMİZ TÜRKÜZ, DÜŞMAN DEĞİLİZ 

     Maç öncesi dostluk mesajları veren her iki takım tribün liderleri ''Hepimiz Türküz, düşman değiliz'' diye tempo tuttu. 
     Bugüne dek çıkan olayların yanlışlığına dikkat çeken tribün liderleri, bundan sonraki maçların olaysız geçeceğine inandığını söylediler. 
     Fenerbahçeli taraftarlar da, sezonun ikinci yarısında Kadıköy'de yapılacak maç öncesi Galatasaraylılar'ı çiçeklerle karşılayacaklarının sözünü verdi. 
     Bu arada her iki takım tribün liderlerinin, polise yardımcı olarak taraftarların küfürlü tezahürat yapmalarını engellemeye çalıştıkları gözlendi. 
     
     FENERBAHÇELİ TARAFTARLARA TEK TİP TİŞÖRT 

     Ayrı ayrı gruplar halinde stada gelen Fenerbahçe taraftarlarına burada üzerinde ''Fenerbahçe 12'' yazılı tişörtler dağıtıldı. 
     Bu arada sarı-lacivertli taraftarların stada gelişi sırasında otobüslerin camlarından parmaklarıyla, Galatasaraylı taraftarlara yönelik olarak, geçen sezon 6-0 kazandıkları maçı hatırlatan ''6'' işaretleri yapmaları dikkati çekti. Fenerbahçe tribün liderleri, otobüs camlarına elleriyle vurarak, taraftarların bu girişimini engellemeye çalıştı. 
     Diğer yandan Fenerbahçeli taraftarların stada gelişi sırasında, stadın ana girişi yönünde çevik kuvvet adeta etten bir duvar örerek, 2 takım taraftarlarının biraraya gelmelerini önlediler. 
     Fenerbahçeli taraftarları stada getiren otobüslerde birer polis grubunun bulunduğu gözlendi. 
     
     İRLANDALI FENERBAHÇE TARAFTARI 

     Fenerbahçe taraftarları arasında İrlanda Cumhuriyeti'nden gelen bir futbolseverin bulunması da dikkati çekti. 
     İrlandalı taraftarın FC Liverpool sempatizanı olduğu ve merakından dolayı bu maçı izlemeye geldiği öğrenildi. 
     İrlandalı taraftar, Fenerbahçeli taraftarlara dağıtılan tişörtten giydi. 
     
     OLAĞANÜSTÜ GÜVENLİK 

     Derbi maç öncesi Atatürk Olimpiyat Stadı'nın çevresinde olağanüstü güvenlik önlemleri alındı. 
     İstanbul'da bulunan toplam 4 bin çevik kuvvet personelinin tümünün maçta görevlendirildiği öğrenilirken, bunun yanısıra çevre ilçelerden de 1300 kişilik güvenlik mensubu maçta görev alıyor. 
     Derbi maçta böylece toplam 5 bin 300 emniyet gücü görev yaparken, aynı zamanda, aralarında atlı ve eğitilmiş köpekli özel birimleri de olan özel güvenlik görevlileri mesai yapıyor. 
     Bu arada güvenlik güçleri stat çevresindeki açık alanda çıkabilecek olası olaylara karşı da çevredeki arazide konuşlandırıldı. Buralara panzerlerin dahi çıkartılması dikkat çekti. 
     
     FENERBAHÇELİ TARAFTARLAR SAAT 12.30'DA TRİBÜNDE 

     Sayıları 4 bini bulan Fenerbahçeli taraftarların kale arkası tribünde kendilerine ait yerlere girişi saat 12.30 sıralarında tamamlandı. 
     Bunun üzerine, stat çevresinde biriken binlerce Galatasaray taraftarı giriş kapılarına adeta hücum etti. Taraftarların bu sırada ellerinde bayrak ve flamalarla koşusu, tarihi filmlerdeki savaş sahnelerini anımsattı. 
     Bu arada Fenerbahçeli taraftarların stada gelişi sırasında araçların otoparkın belirli bölümlerine sokulmaması nedeniyle trafik sıkıştı. 
     Özel araçlarıyla stat otoparkına girmekte zorlanan taraftarlar, Fenerbahçeli taraftarlarının yerlerini almalarının ardından otoporkın diğer bölümlerine sokulunca trafikte az da olsa rahatlama meydana geldi. 
     
     BAŞBAKAN DUBAİ'DEN İZLEYECEK 

     Öte yandan Dubai'de bulunan ve Fenerbahçeliliği ile tanınan Başbakan Recep Tayyip Erdoğan, karşılaşmayı televizyondan izleyeceğini söyledi. Sarı-lacivertli kravatı ile dikkat çeken Başbakan Erdoğan, kravatının şans getirip getirmeyeceğini soran gazetecilere "İnşallah" yanıtını verdi. 
     
</TEXT>
</DOC>
