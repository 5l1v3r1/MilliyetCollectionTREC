<DOC>
<DOCNO> 176127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sondun15.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçenistan'da 15 Rus askeri öldürüldü.. 
</HEADLINE>
<TEXT>

     Çeçenistan'da Rus askerleriyle Çeçen militanlar arasında son 24 saat içinde meydana gelen şiddetli çatışmalarda 15 askerin öldüğü, 40'ının da yaralandığı bildirildi. 
     Moskova'nın desteklediği Çeçen yönetimi tarafından yapılan açıklamada, başkent Grozni'nin batısındaki Samaşki bölgesinde Çeçen militanların otomatik tüfekler ve bombalarla bir askeri komuta merkezine saldırdığı, çatışmada 3 askerin öldüğü, 12'sinin de yaralandığı belirtildi. 
     Açıklamada ayrıca, Çeçen militanların saldırıdan sonra bölgeden kaçtığı kaydedildi. 
     Çeçen militanlar Dişne Vedeno bölgesi ve Çeçenistan'ın ikinci büyük kenti Gudermes yakınlarında Rus askerlerine ve konvoylarına düzenledikleri saldırılarda ise 5 askeri öldürdüler, 11'ini yaraladılar. 
     Çeçenistan'ın çeşitli bölgelerinde Rus mevzilerine düzenlenen saldırılardaysa 5 asker öldü, 17'si yaralandı. Başkent Grozni'de de 2 asker öldü. 
     
</TEXT>
</DOC>
