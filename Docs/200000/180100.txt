<DOC>
<DOCNO> 180100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur36.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'da yine "at eti" operasyonu... 
</HEADLINE>
<TEXT>

     Adana'nın merkez Yüreğir İlçesi'nde, iki kardeşin evine düzenlenen operasyonda, bir at iple boğularak öldürülmüş, 5 at ise kesim için bekletilirken bulundu. Son bir hafta içerisinde yine Adana'da at eti operasyonu yapılmış, toplam 37 at yakalanmıştı. 
     Yüreğir Belediye Zabıta Müdürlüğü ekipleri, bir ihbar üzerine 19 Mayıs Mahallesi 95. Sokak'ta, Ömer ve Mehmet B. kardeşlerin evlerine operasyon düzenlediler. Geniş güvenlik önlemlerinin alındığı operasyonda, bir at iple boğularak öldürülmüş halde, 5 at ise kesim için bekletilirken bulundu. 
     Belediye Başkanı Ahmet Ünal, olay yerinde yaptığı açıklamada, ''Yasadışı işlem yapanlara kanun uygulamaya çalışıyoruz, ama kanunlar yeterli olmadığı için başarılı olamıyoruz'' dedi. 
     Ünal, göreve başlamasının ardından kaçak hayvan kesimlerinin önlenmesi konusuna büyük önem verdiğini ifade ederek, şunları söyledi 
     ''Birçok operasyon düzenledik ve çok miktarda at eti ele geçirdik. Bunları yapanlar yakalanıp mahkemeye çıkarıldı. Ancak, hepsi daha sonra serbest bırakıldı. Görevimizi yapmaya ve kanunları uygulamaya çalışıyoruz. Ama, kanunlar yeterli olmadığı için başarılı olamıyoruz. Çünkü, caydırıcı cezai müeyyide yok.'' Aynı evlere geçen hafta da operasyon yapıldığına dikkati çeken Ünal, şöyle devam etti 
     ''O zamanda 3 tane kesilmiş, 37 tane ise kesilmeyi bekleyen at ele geçirmiştik. Ancak, bu etlerin nereye gittiğini tam olarak bilemiyorum. Mersin'e ve Kayseri'ye gönderildiği belirtiliyor. Şunu açıkça söyleyebilirim, yaptığımız tüm çalışmalara rağmen, Adanalı yıllarca at eti yemiş. Bu çok vahim bir durum. Elimizden bir şey gelmiyor. Acil düzenlemelere ihtiyaç var.'' Bu arada, her iki evde de su ve elektriklerin kaçak olarak kullandığı belirlendi. 
     TEDAŞ ve ASKİ yetkilileri de, olay yerine gelerek iki evin elektrik ve suyunu kestiler. 
     
</TEXT>
</DOC>
