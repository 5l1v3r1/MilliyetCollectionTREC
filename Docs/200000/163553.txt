<DOC>
<DOCNO> 163553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sontur20.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep'te 'film gibi' olay... 
</HEADLINE>
<TEXT>

     Gaziantep'te, bir kaçırılma olayını araştıran bir polis ekibi, 3 kişi tarafından rehin alındı. Polislerin silah ve telsizlerini de alan zanlılar, gasp ettikleri polis aracıyla olay yerinden kaçtılar. 
     155 Polis İmdat'ı arayan ve kimliğini vermeyen bir kişi, ''Çetinkaya Market'in arkasında bulunan bir inşaatta 3 kişinin bir süre önce kaçırılan Ürdün asıllı işadamını rehin tuttuğunu ve sorgulandığını'' ihbar etti. Bunun üzerine belirtilen adrese, Şehitkamil İlçe Emniyet Müdürlüğü'ne bağlı 3 kişilik bir polis ekibi sevk edildi. 
     Serdar N.'ye ait inşaata gelen polisler, çevrede yaptıkları araştırmanın ardından inşaatın 4. katına çıktı. İki polis memuru, burada kimliği henüz belirlenemeyen 3 kişi tarafından silahla etkisiz hale getirilirken, beylik silahları ve telsizleri gasp edildi. Daha sonra iki polis memurunu bir odaya kilitleyen zanlılar, aşağıda ekibin gelmesini bekleyen Komiser yardımcısı Aydın A.'nın kafasına silah dayayarak aracı hareket ettirmesini istedi. 
     Zanlılar, Emek Mahallesi 1 Nolu Cadde'ye geldiğinde gasp ettikleri silahları ve telsizleri polis aracının içine bırakarak, 06 ADG 16 plakalı araçla olay yerinden kaçtı. 
     Polis memurunun ''rehin alındık, şahıslar kaçıyor'' telsiz anonsu ile harekete geçen ekipler, kent merkezinde ve yol çıkışlarında yoğun güvenlik önlemi aldı. 
     Emniyet Müdürü Ali Kalkan, '''Olayı soruşturuyoruz'' derken, 1'i komiser yardımcısı 3 polis memuru hakkında idari soruşturma başlatıldığı öğrenildi. 
     
</TEXT>
</DOC>
