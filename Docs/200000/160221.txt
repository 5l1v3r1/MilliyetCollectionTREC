<DOC>
<DOCNO> 160221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sontur01.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İmza atmayı bilmiyoruz 
</HEADLINE>
<TEXT>

     Emniyet Genel Müdürlüğü Kriminal Polis Laboratvuarları Daire Başkanlığı uzmanlarının çalışmaları, ''Türkiye'de imzanın disipline edilmesi gerektiğini'' ortaya koydu. 
     Emniyet Genel Müdürlüğü Kriminal Polis Laboratuvarları Daire Başkanlığı'nın internet sitesinde, ''İmzanın nasıl atılması gerektiği ve Türkiye'de nasıl imza atıldığına'' ilişkin bilgiler yer aldı. 
     Buna göre, imzanın yazıdan, yani yan yana gelmiş harflerden oluşması, imzada önad veya soyadın yazılması, bu işlemin her zaman aynı biçimde yapılması gerekiyor. 
     Yazıda, ''Türkiye'de ve dünyada genelde nasıl imza atıldığı'' konusunda ise şu tespitler yer alıyor 
     ''Dünya ülkelerinin çoğunluğunda, imzanın önad ve soyadı birlikte veya bunlardan birisi yazılarak atılması kabul görüyor. Ülkemizde kullanılan imzalar, daha ziyade bir şekilden ibaret... Bu imzalar, el yazısı karakteri arz etmiyor. 
     Belge altına atılan imza, o belgenin tasdiki ve belge içeriğinin imza sahibi tarafından kabul edildiği anlamına gelir. Bu nedenlerden dolayı, ülkemizde imzanın disipline edilmesi gerekmektedir.'' 
     
     ATATÜRK'ÜN İMZASI 

     Yazıda, Mustafa Kemal Atatürk'ün imzasının imza tanımına tam anlamıyla uygun olduğu ifade ediliyor. 
     İmzanın, el yazısıyla, önad ve soyadın tamamının veya önadın baş harfinin konulmasından sonra soyadın tamamının yazılması ile atılması gerektiği belirtilen yazıda, imzada ne kadar karakteristik, kişisel özellikler olursa o kadar güvenceli olacağı ifade ediliyor. 
     Ayrıca, imza atılırken, zeminden etkilenmemesi için belge altına birkaç kağıt veya yumuşak karton konulması, imzanın kolayca silinemeyen, uzun süre kalan, sabit mürekkepler ile atılması öneriliyor. 

     
</TEXT>
</DOC>
