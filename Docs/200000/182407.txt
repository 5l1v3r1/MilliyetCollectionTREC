<DOC>
<DOCNO> 182407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sondun13.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın tahtında şimdi Amerikan askerleri keyif çatıyor 
</HEADLINE>
<TEXT>

     Irak'ın devrik lideri Saddam Hüseyin'in bir zamanlar oturduğu tahtta, şimdi Amerikan askerleri keyif çatıyor. 
     Bağdat Uluslararası Havaalanı yakınlarında, savaşın ardından Amerikan ordusuna ait bir üsse dönüştürülen El Rıdvaniye Sarayı'ndaki tahtta oturup poz veren Amerikalı çavuş Clement de, halinden oldukça memnun görünüyor. 
     Tahtta otururken kendisini kral gibi hissettiğini belirten Clement, ''Saddam, bizi sarayında tahtına otururken görseydi deliye dönerdi'' diye konuşuyor. 
     Yan taraflarında altın kaplamalı aslan başlarının bulunduğu, sedef kakmalarla süslenmiş tahtın üzerinde Kuranıkerim'den ayetler, ''Kudüs bizimdir'' yazısı ve Haremüşşerif'e ait bir kabartma yer alıyor. 
     Saddam Hüseyin'in Bağdat'ta inşa ettirdiği son saray olan El Rıdvaniye Sarayı, savaştan sonra ''Victory Üssü'' adı altında Amerikan ordusunun hizmetine sunulmuş bulunuyor. 
     
</TEXT>
</DOC>
