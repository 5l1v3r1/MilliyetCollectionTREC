<DOC>
<DOCNO> 162115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/dunya/dun01.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Moritanya’da kovulan askerler ayaklandı 
</HEADLINE>
<TEXT>
İslamcı darbe bastırıldı 
     DIŞ HABERLER SERVİSİ 

     Arap kökenlilerin çoğunluğunu oluşturduğu Batı Afrika ülkelerinden 2.5 milyon nüfuslu Moritanya’da ordudan atılan İslamcı subayların, Batı yanlısı yönetime karşı önceki gün başlattığı darbe girişiminin dün bastırıldığı bildirildi. 
     Irak Savaşı sonrasında Devlet Başkanı Albay Muaviye Sid’Ahmed Uld Taya yönetiminin aşırı İslamcı gruplar ile silahlı kuvvetler içindeki taraftarlarına karşı başlattığı temizlik harek tı yüzünden için için kaynayan ve önceki gün "darbeci" ve "yönetime bağlı" güçler şeklinde ikiye bölünen orduda kanlı çatışmalar başladı. Darbecilerin ilk aşamada başkent Nuakşot’ta başkanlık sarayı, devlet radyo ve televizyon binaları ve kilit mevzileri ele geçirdikleri, çıkan çatışmalarda teslim olmayı reddeden Genelkurmay Başkanı Muhammed Lemin Uld N’Diayane’nin öldürüldüğü açıklandı. 
     Dün akşam saatlerinde halka radyo ve TV’den seslenen Devlet Başkanı Taya, darbe girişiminin vatansever güçler tarafından başarısızlığa uğratıldığını söyledi. Taya, çok sayıda tankın imha edildiğini ve kendisi konuştuğu sırada operasyonun tamamlanmakta olduğunu kaydetti. Moritanya Enformasyon Bakanı Hamud Uld M’Hamid de, darbecilerin tutuklandığını bildirdi. 
     Dünyanın en yoksul 30 ülkesinden biri olan Moritanya İsrail ile diplomatik ilişkisi bulunan 3 Arap ülkesinden biri. 1984’te bir darbeyle işbaşına gelen Taya, Irak Savaşı’ndan önce İslamcıların Irak’a destek gösterilerini engellemek için aşırı dincilerin üzerine gitmişti. 
     

</TEXT>
</DOC>
