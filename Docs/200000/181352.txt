<DOC>
<DOCNO> 181352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sontur29.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Borcunu ödemeyince su saati sökülen polis olay çıkarttı... 
</HEADLINE>
<TEXT>

     Borcunu ödemediği için su saati sökülen polis memuru ASKİ'de olay çıkardı. 
     Altındağ İlçe Emniyet Müdürlüğü kadrosunda görev yapan Tadlı D. adlı polis memuru, evinin su saatinin borcundan dolayı sökülmesi üzerine Altındağ Fuat Börekçi Caddesi'nde bulunan ASKİ hizmet binasına gitti. 
     Borcunu ödeyen polis memuru, görevlilerden hemen saatinin bağlanmasını istedi. Polis memuru Tadlı D. ile ASKİ görevlileri Recep C. ve Atalan C. arasında su saatinin bağlanması konusunda başlayan tartışma, kavgaya dönüştü. Yumruk yumruğa süren kavga esnasında polis memuru Tadlı D., havaya ateş etti. Bunun üzerine Ercan E. adlı ASKİ çalışanı da belindeki silahı çıkararak, ''Sende silah varsa bende de var. Silahını düzgün taşı'' diye uyarıda bulundu. 
     Olay yerine gelen polis ekipleri, hem kendi meslektaşını hem de ASKİ görevlilerini gözaltına aldı. Karşılıklı şikayet üzerine soruşturma başlatıldı. 
     
</TEXT>
</DOC>
