<DOC>
<DOCNO> 185660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/guncel/agun.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne kimse hastalandı, ne Sezgin yalnız kaldı 
</HEADLINE>
<TEXT>

   AIDS hastası Sezgin, 6 yıl okula gitti. Her çocuk gibi arkadaşları oldu, onlarla oyunlar oynadı. Kimse ondan virüs kapmadı. Öldüğünde mutlu bir çocuktu 
      OKTAY ENSARİ DEMET ÖZTÜRK DHA 

   
   Kayseri Tomarza'ya bağlı Şıhbarak köyünde daha önce yaşanan bir AIDS vakası, HIV virüsü taşıyan İzmirli Y.O.'nun sınıf arkadaşları ve onların velileri için ders niteliği taşıyor. Kayseri'deki olayın kahramanı da tıpkı Y.O. gibi AIDS'li bir çocuk... Beş yaşındayken kan yoluyla aldığı virüsle AIDS olan Sezgin Bozer, 13 yaşına geldiğinde yaşamını yitirdi. Ancak Bozer, altı yıl boyunca sağlıklı bir çocuk gibi okuluna devam edip sıkı dostluklar kurdu. Bu süre içinde ne birlikte oyun oynadığı ne de aynı sırayı paylaştığı arkadaşlarına virüs bulaştı. 
   
   43 KİŞİLİK SINIFTAYDI 
   Şıhbarak İlköğretim Okulu Öğrencisi Bozer, 1993'te Erciyes Üniversitesi Tıp Fakültesi Gevher Nesibe Hastanesi'nde geçirdiği ameliyat sonrası verilen kandan HIV kaptı. Bozer hastalığının bilinmesine karşın ailesi, okul yöneticileri ve arkadaşlarının desteğiyle 1996'da önlüğünü giyip 43 kişilik sınıftaki yerini aldı. Veliler başta bir tedirginlik yaşadıysa da, uzmanların verdiği bilgiler sonucu ikna oldu. Tedavisi sürdüğü ve zaman zaman ateşlendiği için iki yıl devamsızlıktan sınıfta kalan, ancak eğitiminden vazgeçmeyen Bozer, 24 Ekim 2001'de 4. sınıf öğrencisiyken hayatını kaybetti. 
   
   'DIŞLANMASI DÜŞÜNÜLEMEZ' 
   Öğretmenleri, köy sakinleri ve arkadaşları HIV taşıdığını bildikleri halde Bozer'i hep destekledi, kol kola hatıra fotoğrafları çektirdi. Halen Şıhbarak Köyü İlköğretim Okulu Müdürü olan Talip Dönmez, yaşadıkları bu tecrübeyle ilgili olarak şunları söyledi "Ben okula 1999'da öğretmen olarak başladım. Sezgin diğer arkadaşları gibi gidip geliyordu. Köydekilerin ve sınıf arkadaşlarının onu dışlaması söz konusu değildi. Tam tersine, hasta olduğu için sıcak bir yaklaşım vardı. Bu yüzden Y.O.'ya gösterilen tepkiyi kesinlikle anlayamıyoruz." Öğretmeni Abdullah Ayata da Sezgin'e her türlü yardımı yaptıklarını belirterek, zaman zaman evine gittiklerini ve birlikte yemek yiyip oyun oynadıklarını anlattı. 
   
   Sınıf yine fire verdi    EDA BERKBAYRAK TURAN GÜLTEKİN 

   HIV virüsü taşıdığı için dışlanan Y.O.'nun sınıfında dün sadece 2 öğrenci vardı. Vali, 'Gerekirse birkaç yerden rapor alırız' dedi 
   İzmir Şerif Remzi İlköğretim Okulu'na dün anneannesi Melahat Boz'la gelen Y.O.'nun sınıfında bu kez sadece iki öğrenci vardı. Basın mensupları okula alınmazken, öğrenciler arka bahçede toplandı. Y.O., Doğa Dayıoğlu ve Tayga Vural, sınıf öğretmeni Belgin Hüsemoğlu ile derse girerken, rehber öğretmen Gözde Yenisey ile bir doktor ve hemşire sınıf dışında bekledi. Protestocu 36 velinin, çocuklarının kaydını okuldan almak için dilekçe verdiğini iddia eden baba Nazif O., "Çocuğum birebir eğitim görmeye mecbur kılınırsa AİHM'ye ve Birleşmiş Milletler'e başvuracağım" dedi. 
   
   KAYITTA SAĞLIK RAPORU 
   Vali Yusuf Ziya Göksu ve Milli Eğitim Müdürü Kamil Aydoğan da, diğer velilerin beş temsilcisiyle toplantı yaptı. Basından olayın üzerine daha az gitmesini isteyen Göksu, "Bu olay gösteriyor ki okul kayıtlarında hiç olmazsa ilköğrenim kayıtlarında ikametg h belgesi, elektrik, su faturası kadar, doktor raporunun da alınması gerekecek" dedi. Göksu, velilere, ellerinde Dokuz Eylül Üniversitesi'nden virüs bulaşmayacağına dair rapor bulunduğunu, gerekirse Ege Üniversitesi ve diğer kuruluşlardan da rapor alacaklarını kaydetti. 
   
   Çelik Artık Y.'yi rahat bırakın...       SİNAN TOROS İstanbul 

   Milli Eğitim Bakanı Hüseyin Çelik, Y.O. ile ilgili gelişmeleri "Artık kabak tadı vermeye başladı" sözleriyle değerlendirdi. O.'nun eğitimine devam edeceğini, vurgulayan Çelik, "Y.O. iradesi dışında bir felakete uğramıştır. Biz de çocuğun, ailesinin felaketini kat kat daha büyük hale getiriyoruz. Yazıktır, günahtır" diyerek Y.O.'nun rahat bırakılmasını istedi. 
   
   Hindistan'da da aynı kriz var...    DIŞ HABERLER SERVİSİ 

   Y.O.'nun yaşadığı sorunların, karşılaştığı güçlüklerin benzeri, bugünlerde Hindistan'da da yaşanıyor. 8 yaşındaki Bensy Chandy ve 6 yaşındaki Benson adlı iki erkek kardeş, HIV virüsü taşıdıkları gerekçesiyle, iki yılı aşkın süredir kapı kapı dolaşmalarına rağmen kaydolacak okul bulamıyor. Şu an özel öğretmen eşliğinde eğitim alan kardeşler, Hindistan Sağlık Bakanı Sushma Swaraj'ın desteğiyle moral buldu. Bakan Swaraj, HIV virüsü konusundaki önyargıları yok etmek için kameralar önünde kucakladığı iki kardeşe sahip çıkarak, "AIDS'in dokunma yoluyla bulaşmayacağını, artık halkın öğrenmesi gerekir" dedi. 
   
   
</TEXT>
</DOC>
