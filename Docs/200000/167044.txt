<DOC>
<DOCNO> 167044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sondun03.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Şili'deki esrarengiz yaratık dev bir ahtapot olabilir.... 
</HEADLINE>
<TEXT>

     Şili'nin Pasifik kıyılarında dün karaya vuran esrarengiz yaratığın, az bulunur türden dev bir ahtapot olabileceği öne sürüldü. 
     Şilili bilim adamlarının temas ettikleri Avrupalı uzmanlar, 12 metre boyundaki yaratığın, 1896 yılında Florida'da karaya vuran ve Latince adı ''octopus giganteus'' olan dev ahtapot soyundan olabileceği tahmininde bulundular. 
     Santiago Deniz Bilimleri Merkezi Direktörü Elsa Cabrera, yaptığı açıklamada, ''Çeşitli dünya ülkeleri zooloji uzmanlarıyla temas halindeyiz. Şimdiye kadar Fransa ve İtalya'dan cevap aldık. Kendilerine yolladığımız ilk verilere verdikleri cevaplara bakarak, yaratığın dev bir ahtapot olabileceği varsayımı üzerinde duruyoruz'' dedi. 
     Santiago merkezi yetkilileri, yaratıktan alınacak doku örneklerinin incelenmek üzere yurtdışına gönderileceğini de ifade ettiler. 
     Öte yandan Washington Smithsonian Enstitüsü zoologlarından James Mead, ''kitlenin, balinaların deri altında bulunan kalın yağ tabakası olabileceği'' tahmininde bulundu. 
     Dağıtılan fotoğraflarda yaratık, kemikleri çıkarılmış bir fil leşini andırıyor. Uzmanlar, bilinen en büyük ahtapot türlerinin en fazla 6 metre boyunda olduğunu belirttiler. 
     
</TEXT>
</DOC>
