<DOC>
<DOCNO> 174306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sonspo48.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray ilk haftalarda taraftarından anlayış bekliyor... 
</HEADLINE>
<TEXT>

     Galatasaray Kulübü, 9 Ağustos Cumartesi günü Diyarbakırspor ile Atatürk Olimpiyat Stadı'nda yapılacak karşılaşma öncesinde taraftarlarına çağrıda bulundu. 
     Galatasaray Kulübü'nün resmi internet sitesi ''www.galatasaray.org''dan yapılan duyuruda, maçların Atatürk Olimpiyat Stadı'nda oynanmasına ilişkin protokolün imzalanmasının ardından yönetim kurulu ve kulüp çalışanlarının yoğun bir faaliyete giriştiği belirtilerek, ''Atatürk Olimpiyat Stadı'nda yapılan kombine kart organizasyonu, Galatasaray'ın Türk futbol tarihinde kombine rekoruna imza atmasına olanak sağladı'' denildi. 
     ''Geçen zaman zarfında Galatasaray Kulübü, Atatürk Olimpiyat Stadı'na gelecek olan Galatasaraylı taraftarların sorunsuz bir gün geçirebilmeleri açısından elinden gelen çabayı göstermiştir'' ifadelerine yer verilen duyuruya, şöyle devam edildi 
     ''Olimpiyat Komitesi, İstanbul Valiliği ve Belediyesi yetkilileri de tüm olanaklarını seferber etmiş ve yoğun çalışmalarda bulunmuşlardır. İki aylık çalışma ve organizasyon sonrasında, sevgili Galatasaray taraftarından, ligin ilk birkaç haftası için sabır ve anlayış bekliyoruz. Diyarbakırspor maçı ile 'merhaba' diyeceğimiz Atatürk Olimpiyat Stadı'nda ilk günlerde bazı aksaklıkların olması doğaldır. Taraftarımızın yaşadığı aksaklıkları ve her türlü öneriyi bizle paylaşmasını diliyoruz.'' 
     
     TARAFTARLARDAN İSTEKLER 
     Sitede yapılan duyuruda, ''100. yılımızı kutlayacağımız Yeni Ali Sami Yen Stadı'nın muhteşem atmosferine kavuşabilmemiz için, tüm Galatasaraylılar'ın her zaman her yerde olduğu gibi yine kulüplerinin arkasında olacağını ve desteğini esirgemeyeceğini biliyoruz'' denilirken, Diyarbakırspor maçını izlemeye gelecek taraftarlardan şu isteklerde bulunuldu 
     -Toplu taşıma araçlarının kullanılması. 
     -Özel araçlarıyla stada gelecek olan taraftarların araçlarında tek kişi bulunmamaya özen göstermeleri. 
     -Kapalı ve numaralı tribün seyircilerinin de maç günü stadyuma erken saatte gelmeleri Gelecek maçlarda, karşılaşma öncesinde çeşitli aktiviteler ve konser organizasyonları planlanmaktadır. 
     -Stat kapıları saat 14.00'de açılacağından, trafik düzeninin işleyebilmesi açısından özellikle açık tribünde yer alacak taraftarların, maç saatinden birkaç saat önce stadyumda olmaları. 
     
     ULAŞIM ORGANİZASYONU 
     Galatasaray Kulübü, Pacha Tur organizasyonu ile taraftarların Atatürk Olimpiyat Stadı'na ulaşabilmesi amacıyla otobüs kaldıracak. 
     Tur firması, bu organizasyonda yer almak isteyen taraftarlardan gelecek taleplere göre, otobüsler temin edecek. Otobüslerin Harbiye'deki Açık Hava Tiyatrosu önünden saat 15.00'de kalkmasının planlandığı ve gidiş-geliş ücretinin 10 milyon TL olduğu bildirildi. 
     
</TEXT>
</DOC>
