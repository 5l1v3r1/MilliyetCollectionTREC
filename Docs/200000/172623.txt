<DOC>
<DOCNO> 172623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sontur21.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç "Tezkere kararı yüzünden Türkiye'ye hiçbir zarar gelmedi" 
</HEADLINE>
<TEXT>

     TBMM Başkanı Bülent Arınç, Meclis'in 1 Mart'ta aldığı karardan dolayı Türkiye'ye hiçbir zarar gelmediğini, aksine bu karardan dolayı Türkiye'nin, Meclis'in ve hükümetlerin itibarının arttığını belirtirken, ''Yeni bir tezkere gelir mi gelmez mi bilmem ama biz, İçtüzüğe uygun olarak gelecek her türlü tezkereyi değerlendirir ve ona göre kararımızı veririz'' dedi. 
     Bülent Arınç, 22. Dönem Birinci Yasama Yılını değerlendirdiği basın toplantısında gazetecilerin sorularını da yanıtladı. TBMM'nin 1 Mart'ta yurda yabancı asker kabul edilmesi ve yurtdışına asker gönderilmesine ilişkin tezkereyi kabul etmemesi ve yeni bir tezkere olasılığıyla ilgili bir soru üzerine Arınç, şöyle konuştu 
     ''Egemenlik milletindir. TBMM, millet egemenliğinin temsil edildiği en yüce kurumdur. Bizim görevimiz yasama yapmaktır, halkın iradesini ortaya koymaktır. 1 Mart'ta da öncesinde de sonrasında da açıkça ifade ettim TBMM'nin aldığı her karara saygı duymamız gerekir. O kararın arkasında olmak, onu savunmak hem benim hem milletvekili arkadaşlarımızın, hem de parlamentonun üstünlüğüne inanan herkesin görevidir.'' Arınç, 1 Mart'ta Meclis'in aldığı kararın her zaman arkasında olduğunu ve savunduğunu vurgulayarak, yurtdışı gezileri sırasında da bu konuda kendisi ve arkadaşlarının tebrik edildiğini söyledi. Bülent Arınç, Japonya Parlamentosu ziyareti sırasında bu ülke parlamenterleri tarafından söylenen ''TBMM'ye imreniyoruz'' sözünü unutamadığını belirtti. 
     Meclis'in aldığı karardan dolayı Türkiye'ye hiçbir zarar gelmediğini, hatta itibarının arttığını dile getiren Arınç, ''Çünkü bu millet iradesinin gerçek anlamda bir tezahürüdür. Sonraki gelişmeler de bu kararın ne kadar doğru, ne kadar yerinde olduğunu açıkça ortaya koymuştur'' görüşünü dile getirdi. 
     ''Yeni bir tezkere gelir mi, gelmez mi '' bunu bilemeyeceğini ifade eden Arınç, sözlerini şöyle sürdürdü 
     ''Ama biz, Cumhurbaşkanlığı'ndan, Başbakanlık'tan içtüzüğe uygun gelecek her türlü tezkereyi değerlendirir ve ona göre kararımızı veririz. Gelsin, gelmesin, reddederiz, kabul ederiz diye peşinen bir tartışmaya yeniden yol açmanın faydası olmadığına inanıyorum. 
     Türkiye'de herkes Meclis'in gücünü görmüştür, Meclis'in doğru bir karar vereceğine inanmaktadır. Meclis, ülkemizin menfaatlerini, milli menfaatleri ön planda tutar ve buna göre kararı verir, kimsenin bir endişesi olmaz.'' Arınç, bir başka soru üzerine de ''Meclis'i farketmeyen, Meclis'in üstünlüğünü kabul etmeyen, şu veya bu kişiler veya gruplar varsa onların da bir kez daha kendi davranışlarını gözden geçirmeleri gerektiğini'' ifade etti. Bu sözleriyle kimseyi hedef göstermediğini belirten Bülent Arınç, ''Bu Meclis'in üstünlüğü halkın iradesinden gelmektedir. Ben onu ifade etmek istedim'' dedi. 
     
     DOKUNULMAZLIKLARIN SINIRLANDIRILMASI 
     TBMM Başkanı Arınç, milletvekili ve bakanların dokunulmazlıklarının sınırlandırılması ile ilgili bir soru üzerine ise bakanların soruşturmasıyla ilgili Anayasa'nın 100. maddesi konusunda bir tartışma ya da gelişme olmadığını ifade etti. Milletvekili dokunulmazlığı konusunda ise Meclis'te bir ortak iradenin oluşması gerektiğini kaydeden Arınç, şunları söyledi 
     ''Ben, dokunulmazlıklar konusunun yeniden tarif edilmesini ve sınırlandırılmasını uygun buluyorum. Ancak bu benim kişisel düşüncemdir. Bu, sadece genel başkanların açıklamalarıyla da olacak iş değildir. Parlamento'da çoğunluğun iradesinin ortaya çıkması gerekir. Anayasa değişikliği teklifi için en az 184 imza gerekir. İki parti mutlaka konuşmalıdır, ne yapılacaksa birlikte yapılmalıdır. Bence bunun en doğal zemini Meclis Uzlaşma Komisyonu'dur. Onu hayata geçirebilirsek, hem CHP'nin endişelerinin ne olduğu tam olarak ortaya çıkabilir hem de AK Parti'nin bu konuda ne yapmak istediğini somut olarak görme imkanı doğar. Ancak şu anda sadece konuşuluyor. Ortada hiçbir şey yok. Tek bir imza ile bile verilmiş bir teklif yok.'' 
     
     ''YARGISIZ İNFAZ YAPMIYORUZ'' 
     Bülent Arınç, TBMM Yolsuzlukları Araştırma Komisyonu'nun 2 eski başbakan ve 23 bakan hakkında 16 ayrı Meclis Soruşturması açılmasını önermesiyle ilgili düşüncelerini açıklarken, öncelikle araştırma komisyonlarının görevlerinin abartılmaması gerektiğini söyledi. Araştırma komisyonunun görevinin, kurulduğu konuyla ilgili sorunları tespit etmek ve bazı çözüm önerilerini sunmaktan ibaret olduğunu, TBMM yolsuzlukları Araştırma Komisyonu'nun da bu çerçevede görevinin bittiğini bildirdi. 
     ''Burada yargısız infaz yapmıyoruz'' diyen Arınç, Yolsuzlukları Araştırma Komisyonu'nun da birtakım soruşturma komisyonu kurulması önerileri olduğunu, ancak bu önerilerin yaşama geçebilmesi için milletvekili iradesi gerektiğini dile getirdi. Her bir soruşturma komisyonu önerisi için en az 55 milletvekilinin imzasına ihtiyaç olduğunu anımsatan Arınç, ''henüz tek bir soruşturma önerisinin bile gelip gelmeyeceği bilinmezken Meclis'in Soruşturma Meclisi'ne dönüşeceği gibi bir değerlendirme yapmanın acelecilik olacağını'' söyledi. 
     
     -''MÜNEVVER HANIMA SEVGİLER...'' 
     TBMM Başkanı Arınç, bugün 22. Yasama döneminin bitmesi dolayısıyla vereceği resepsiyona eşi Münevver Arınç'ın katılıp katılmayacağıyla ilgili bir soruyu da yanıtladı. Televizyondan kendisini izlediğini sandığı Münevver Arınç'a sevgilerini ileten Arınç, eşinin resepsiyona gelip gelmemesinin Türkiye'nin sorunları karşısında çok küçük bir mesele olduğunu ifade etti. Bunu siyasi hayatlarının bir noktası olarak gördüklerini kaydeden Arınç, ayrıca eşiyle güzel bir hayat sürdüklerini de ifade etti. 
     Bülent Arınç, AK Parti İstanbul Milletvekili Zeynep Karahan Uslu'nun Anayasa değişikliğinin birinci maddesi üzerinde iki kez oy kullanmasıyla ilgili olarak, ''Arkadaşımız bir yanlışlık yapmış. Kasıt aramamak lazım'' dedi. 
     Arınç, Meclis Genel Kurulu Salonu'nda olduğu halde oy kullanmayı unutan milletvekili olduğu gibi ''oy kullandığını unutma'' gibi bir durum ile de karşılaşılabileceğini anlattı. Anayasa değişikliklerinde maddelerin aldığı oydan daha çok, sonuç oylamasının önemli olduğunu belirten Arınç, mükerrer bir oyun sonucu etkileyebilecek bir durum olmadığını, üstelik durumun zamanında tespit edilerek fazla bir oyun iptal edildiğini dile getirdi. Arınç, dolayısıyla bu durumu sonuca gölge düşürecek bir durum gibi göstermeye çalışmanın doğru olmayacağını söyledi. 
     
</TEXT>
</DOC>
