<DOC>
<DOCNO> 176578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sontur40.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaza geçiren gence "peçete" ile ilk müdahale... 
</HEADLINE>
<TEXT>

     Bolu'da mobiletle minibüsün altına giren gence ilk müdahaleyi, yoldan geçen doktor yaptı. 
     Mobiletle Cumhuriyet Caddesi'nde gezen Yüksel Güvendi 25 , park alanından çıkan Erol Erdoğan'ın kullandığı 14 DU 090 plakalı minibüsün aynasına çarparak, aracın altına düştü. 
     Başından ve vücudunun çeşitli yerlerinden yaralanan genç, vatandaşlar tarafından minibüsün altından çıkarıldı. 
     Vatandaşlar, kan kaybeden genç için ambulans beklerken, yoldan geçen ve bir sağlık ocağında görev yapan Dr. Taner Toprak, yardıma geldi. Esnafın getirdiği peçetelerle, kanayan yerlere tampon yapan Dr. Toprak, gencin kan kaybetmesini önledi. 
     Yüksel Güvendi'yi sakinleştiren Dr. Toprak, olay yerine çağrılan 112 Acil Yardım ekipleri gelinceye kadar gencin yanından ayrılmadı. 
     Yüksel Güvendi, 112 Acil Yardım ekipleri tarafından İzzet Baysal Devlet Hastanesi'ne kaldırıldı. 
     
</TEXT>
</DOC>
