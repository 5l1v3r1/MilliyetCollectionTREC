<DOC>
<DOCNO> 190636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/yazar/karahasan.html </URL>
<DATE> 2003/10/23/ </DATE>
<TIME>  </TIME>
<AUTHOR> Fatoş KARAHASAN  </AUTHOR>
<HEADLINE>
Her şey fani, çöpler kalıcı 
</HEADLINE>
<TEXT>

   
   Dünya giderek büyük bir çöplük haline dönüşüyor. Ülkeler atık maddeleri yeniden kullanabilmek ve çevreye verilecek hasarı engelleyebilmek için çeşitli platformlarda çalışmalar yapıyorlar. 
   New York üniversitesinde atıklar konusunda dersler veren "çöp profesörü" Robin Nagle, Türkiye'nin ABD'nin yaptığı trajik hatalardan ders alırsa değerlerini koruyabileceği ve geleceğini kurtarabileceği görüşünde. Perakende Günleri'nde bir konuşma yapmak üzere istanbul'a gelen Nagle, ziyaret ettiği İSTAÇ'ın katı - atık tesislerinden etkilendiğini belirtti. Nagle'in verdiği bilgilere göre bir Amerikalı günde ortalama 2.2 kg çöp üretiyor, bu miktar Türkiye'de 1.3 kg. Amerika'da katı atık sektöründe 367 bin kişi çalışıyor ve yılda 43 milyar dolarlık bir gelir elde ediliyor. 
   Nagle'a göre çöp konusunun çözümüne perakendecilerin, kullandıkları ambalajları azaltarak ve geri dönüşebilirlik oranlarını artırmaya çalışarak katkıda bulunmaları mümkün. 
   Nagle, çöp - şehir - insan ilişkisine şiirsel bir boyutla da bakıyor. Çöpler nesnelere verdiğimiz büyük değeri sarsıyor, çöplükler bize her şeyin, hatta insan yaşamının da geçici olduğunu hatırlatıyor. 
   Çöplerin tüketim toplumunun değerlerinin boş olduğunu yüzümüze vurduğunu anlatan Nagle, çöpleri toplayanların neredeyse kutsal bir görev yaptıklarını belirtiyor. Kendisinin New York'ta çöpçülere teşekkür ettiğini, bu davranışına şaşıran işçilerin kendisine önce çılgın gözüyle baktıklarını, ancak durumu anlatınca duygulandıklarını anlatıyor. 
   
      
   
   
</TEXT>
</DOC>
