<DOC>
<DOCNO> 163726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sonspo06.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Aurelio ile 3 yıllık sözleşme imzalıyor... 
</HEADLINE>
<TEXT>

     Transferin sessiz takımı Fenerbahçe, bugün ilk bombasını patlattı ve Trabzonsporlu Aurelio ile 3 yıllık sözleşme imzalanacağı açıklandı. Ancak Gençlerbirliği kulübü başkanı İlhan Cavcav, Aurelio ile anlaşan kulübün kendilerine 1 milyon dolar tazminat ödemek zorunda olduğunu öne sürdü. 
     Fenerbahçe Kulübü İkinci Başkanı Nihat Özdemir, Aurelio ile daha önce anlaştıklarını belirterek, ''Bugün de kendisiyle sözleşme imzalayacağız'' dedi. 
     Aurelio'nun transferinin çok önceden bittiğini kaydeden Özdemir, ''Fenerbahçe'nin daha çok büyük bombaları var. Aurelio sağlık kontrolünden geçtikten sonra kulüp binasında sözleşme imzalayacak. Kendisiyle 3 yıllık sözleşme imzalayacağız. Daha önce Galatasaray, Gençlerbirliği ve Beşiktaş da Aurelio'yu istemişti. Ama biz bu oyuncunun transferini daha önce bitirmiştik'' diye konuştu. 
     Nihat Özdemir, bomba transferlerin devam edeceğini kaydederek, şunları söyledi 
     ''Transfer çalışmaları sırasında görüşmelerimizi sessiz ve derinden yürütüyoruz. Talip olduğumuz oyuncuların isimleri ortaya çıkarsa başka takımlar da talip olabiliyor. Avrupa'nın çok ünlü kulüpleri de bu oyuncuların peşinde. Bu nedenle gizli bir şekilde transferleri yapmamız lazım.'' İkinci başkan Özdemir, talip oldukları futbolcuların bir anda fiyatlarının arttığını, yurtiçinde ve dışında başka kulüplerin de talip olduğunu ifade ederek, ''Örneğin Yıldıray'a talip olduk. Birçok kulüp ona talip oldu ve fiyatı yükseldi. Taraftarlarımız herhangi bir sıkıntıya kapılmasın. Kamp başlayana kadar teknik direktörümüz Daum'un isteği doğrultusunda transferi gerçekleştireceğiz'' diyerek sözlerini tamamladı. 
     
     FENERBAHÇE, AURELİO İÇİN BİZE 1 MİLYON DOLAR ÖDER 

     Trabzonsporlu Aurelio'yu transfer edecek olan Fenerbahçe'nin, Gençlerbirliği'ne bu transferden 1 milyon dolar ödemesi gerektiğini savunan Cavcav, ''Aurelio'nun menajeri ve kulübüyle anlaştık ve aramızda bir protokol yaptık. Bu protokole göre transferden vazgeçen taraf, diğer tarafa 1 milyon dolar para ödeyecek. Buna göre bu parayı bize Aurelio veya Fenerbahçe'nin vermesi gerekecek'' diye konuştu. 
     

     
</TEXT>
</DOC>
