<DOC>
<DOCNO> 164752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/soneko12.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah Gül, Colin Powell ile kısa bir görüşme yaptı 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ABD Dışişleri Bakanı Colin Powell ile kısa bir görüşme yaptı. 
     Bakan Gül, Amman yakınındaki Ölüdeniz'de devam etmekte olan Dünya Ekonomik Forumu çerçevesinde yapılan ''Irak'ın Geleceği'' konulu toplantıyı izlerken, ABD Dışişleri Bakanı Colin Powell ile samimi bir şekilde el sıkışarak, kısa bir görüşme yaptı. 
     Görüşmeye, Irak Koalisyon Geçici Yönetim Başkanı Paul Bremmer da dahil oldu. Aynı toplantı çerçevesinde Bakan Gül, Yunanistan Dışişleri Bakanı Yorgo Papandreu ile görüştü. 
     Başbakan Yardıncısı ve Dışişleri Bakanı Gül, Irak'ın Petrol Bakanı statüsünde bulunan Tamer Gadban ile de bir görüşmede bulundu. Gadban'ın Irak savaşının ardından ilk petrol ihracatının Ceyhan'dan gerçekleşmesinden dolayı duyduğu memnuniyeti Gül'e aktardığı ifade edildi. 
     Bu arada Gül, Bulgaristan Başbakanı Simeon Saxe-Coburg Gotha ile de bir görüşme yaptı. Görüşmede, iki ülke arasında elektrik konusundaki müzakerelerdeki ilerlemelerden duyulan memnuniyetin dile getirildiği belirtildi. 
     
     GÜL-ŞALOM GÖRÜŞMESİ 

     Dışişleri Bakanı Abdullah Gül, İsrail Dışişleri Bakanı Silvan Şalom ile de yaklaşık 30 dakika süren bir görüşme yaptı. Gül ve Şalom görüşme sonrası gazetecilere açıklama yaptılar. 
     Abdullah Gül, Türkiye'nin hem İsrail hem de Filistin ile iyi ilişkileri olan ender ülkelerden biri olduğunu belirterek, ''Ortadoğu barışı için yol haritasını destekliyoruz. İnanıyoruz ki taraflar bu sefer fırsatı kaçırmazlar'' dedi. 
     Ortadoğu'da barış ve istikrarın sağlanması gerektiğinin altını çizen Gül, Türkiye'nin barış sürecine her türlü katkıda bulunmaya hazır olduğunu, ayrıca barış süreci çerçevesinde uluslararası toplantılara ev sahipliği yapmaya da hazır olduğunu kaydetti. 
     İsrail Dışişleri Bakanı Şalom ise Abdullah Gül'ü İsrail'e davet ettiklerini, İsrail Cumhurbaşkanı'nın da gelecek ay Türkiye'yi ziyaret edeceğini belirterek, gerek ekonomi de, gerekse siyasi ve diğer alanlarda Türkiye ile daha iyi ilişkiler kurmak için çaba sarf ettiklerini söyledi. 
     Filistinlerle doğrudan görüşmeyi kendilerinin de istediğini vurgulayan Şalom, ancak bölgede önce terörizm ve şiddetin son bulması gerektiğini kaydetti. 
     ''Filistin yönetimi tercihini yaparak terör ve şiddete mutlaka son vermelidir'' diye konuşan Şalom, Abdullah Gül'den, Filistin yönetiminin terör ve şiddete son vermesi ve buna neden olan altyapının çökertilmesi konusunda ikna etmesini istediklerini de ifade etti. 
     Şalom, ayrıca Gül'den, Arap ülkelerinin büyükelçilerini İsrail'e gönderilmesi ve diplomatik bağlantının oluşturulması konusunda da ikna etmesini istediğini kaydetti. 
     Bu arada Dışişleri Bakanı Abdullah Gül, Filistin Maliye Bakanı Salim Fayyad ile ayaküstü bir görüşme yaptı. 

     
</TEXT>
</DOC>
