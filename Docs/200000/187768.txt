<DOC>
<DOCNO> 187768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/soneko17.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Duble yollar, gelecek yılda da öncelikli... 
</HEADLINE>
<TEXT>

     Bayındırlık ve İskan Bakanı Zeki Ergezen, hükümetin 15 bin kilometrelik duble yol bölünmüş yol projesi kapsamında, 2004'de hedeflenen 2 bin kilometre duble yolun yapımı için, 1.7 katrilyon lira ödeneğe ihtiyaç bulunduğunu söyledi. 
     Ergezen, A.A muhabirine, hükümetin, Acil Eylem Planı'nın öncelikleri arasında yer alan 15 bin kilometre duble yol çalışmaları hakkında bilgi verdi. 
     Bakan Ergezen, 2 bin kilometre duble yoldan Kırklareli, Antalya-Alanya, Ankara-Çorum-Samsun, Bozüyük-Mekece-Adapazarı yolları ile Karadeniz Sahil Yolu ve İzmir Çevre Yolu'nun yapımının öncelikliler arasında yer aldığını kaydetti. Bu yıl, müteahhitlerin yapacağı normal devlet yollarının dışında, yine müteahhit ve taşeron firmalarla müşterek 2 bin kilometre duble yol yapmayı hedeflediklerini belirten Ergezen, bunun için 1.7 katrilyon lira ödenek gerektiğini bildirdi. 
     2004 yılında, 2 bin kilometre duble yol ile yapımı devam eden otoyollar, devlet ve uluslararası yollar ile geçmiş yıllarda ihale edilen yolların yapımı için 5.5 katrilyon lira ödeneğe ihtiyaçları olduğunu belirten Ergezen, bu rakamın içinde müteahhitlerin ödenek ihtiyaçlarının da bulunduğunu söyledi. 
     
     KARADENİZ SAHİL YOLU 
     Ergezen, şu ana kadar sadece yüzde 52'si tamamlanan Karadeniz Sahil Yolu için de bu yıl 1.6 katrilyon lira ödenek verilmesi gerektiğini belirterek, şöyle devam etti 
     ''Eğer bu sene Karadeniz Sahil Yolu için 1.6 katrilyon verilirse yol 2 yılda bitecek. Eğer verilmezse sürüncemede kalıp, devam edecek. Antalya-Alanya yolu için de gerekli ödenek verilmezse, o yol da sürüncemede kalmış olacak. Dolayısıyla bizim kendi 15 bin kilometre bölünmüş yol içinde, 2004 yılı için hedeflediğimiz 2 bin kilometrelik bölünmüş yol için talebimiz ayrı, müteahhitlerin taahhütlerinde olan işler için olması gereken ödenek talebimiz ayrı.'' Ergezen, Karadeniz Sahil Yolu için ayrıca müteahhitlerle ''yapacağınız işin karşılığında size arsa verelim, bu arsalar bedeli kadar bize yol yapmış olun'' teklifi götürdüklerini, bu kapsamda bölgedeki 21 firmayla görüştüklerini belirterek, firmaların teklife sıcak baktıklarını, böylelikle, en azından müteahhitlerin yapacağı işin yüzde 30-40'ının arsadan karşılanma şansı bulunduğunu söyledi. 
     
     ''İMECE USULÜYLE 1250 KİLOMETRE YOLU ASFALTLAYACAĞIZ'' 
     2003 yılı için hedefledikleri ve yapımı devam eden duble yol çalışmalarını da anlatan Ergezen, ''Ekim ayının sonuna kadar imece usulüyle 2003 yılı için hedeflediğimiz yaklaşık 1250 kilometre duble yolu asfaltlamış olacağız'' dedi. 
     Ergezen, ihale edilen 371 kilometre bölünmüş yolun da, bu yılın sonuna kadar teslim edileceğini belirterek, böylelikle bu yıl yaklaşık 1600 kilometre duble yolun milletin hizmetine sunulmuş olacağını kaydetti. 
     ''Bu çok büyük bir hedef, 8 ay içinde... Türkiye'de 70-80 yılda yapılmış bölünmüş yolun uzunluğu 3 bin 850 kilometre, 8 ayda bizim yaptığımız yolun uzunluğu da yaklaşık 1600 kilometre'' diyen Ergezen, bu yollardan Eskişehir yolu ile Denizli-Aydın, Kırşehir-Kayseri, Bitlis-Tatvan ve Erzurum-Pasinler arasının yapımının tamamlandığını söyledi. 
     Ergezen, daha önceki hükümetlerce ihale edilen yollara da değinirken, yolların çoğunun projesinin bulunmadığını ve bu yolların bitmesi için 16-17 katrilyon lira para gerektiğini kaydederek, bugünkü ödenek birimlerine bakıldığında da 15 yıldan önce bu yolların bitmesinin mümkün olmadığını kaydetti. 
     
</TEXT>
</DOC>
