<DOC>
<DOCNO> 158354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/guncel/gun10.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Beni yeniden yargılasınlar' 
</HEADLINE>
<TEXT>

Cumhurbaşkanına hakaretten girdiği hapisten Sezer'in affıyla kurtulan emekli öğretmen Aydın, kendisini kesinlikle suçlu görmediğini belirtti 
     ÜMRAN AVCI İstanbul 

     Ftipi cezaevlerini eleştiren mektubunda "devekuşuna" benzettiği Cumhurbaşkanı ve Başbakan'a hakaretten 3 yıl 4 ay hapis cezasına çarptırılan ancak hastalığı nedeniyle A. Necdet Sezer'in affıyla özgürlüğüne kavuşan emekli öğretmen Hasan Basri Aydın 75 , yeniden yargılanmak istiyor. 
     6 Kasım 2002'de başlayan cezaevi günlerinin ardından 1 Mayıs 2003'te özgürlüğüne kavuşan Aydın, kendisini affeden Cumhurbaşkanı Sezer'e teşekkür mektubu ile "Tanrıya Mektuplar" isimli kitabını hediye olarak gönderdi. Aydın, kendini suçlu görmediğini bu yüzden "af olgusunu kabullenmek yerine, yeniden yargılanmak istediğini" belirtti. Aydın, şu iddialarda bulundu "Bayrampaşa Cezaevi'ne gittiğim gün bir gardiyan geldi. 'Devletin memuru geldi, herkes ayağa kalksın' diye bağırdı. Ben kalkmadım. Bu yüzden beş gün hücrede kaldım. Falakaya yatırılan insanlar gördüm. Daktiloma Şarköy'de kavuştum. Gardiyan gözetiminde kitabımı tamamladım." 
     
     Cezaevinde rehin kaldı 
     Aydın, "Bayrampaşa Cezaevi'ne iki kez geldim. Önce çırıldıplak soydular. Uyuşturucu kaçakçısıyla aynı muameleyi görmek beni çok üzdü" dedi. Affıyla ilgili gerekli muayeneler için geldiği Bayrampaşa Cezaevi'nde rehin kaldığını söyleyen Aydın, "Rapor için gerekli işlemler bir haftada bitti. Şarköy'e gönderilmek için dilekçe yazdım ama 'ödeneksizlik' yüzünden gönderemediler. Tam 32 gün 'para yok' diye Bayrampaşa Cezaevi'nde kaldım" diye konuştu. 
     
     
     

</TEXT>
</DOC>
