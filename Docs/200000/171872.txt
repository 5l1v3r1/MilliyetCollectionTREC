<DOC>
<DOCNO> 171872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/siyaset/siy05.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Geciktirmeme sözü 
</HEADLINE>
<TEXT>

   Dışişleri Bakanı Gül, ABD'lilere asker göndermenin NATO kararı olursa tezkeresiz, NATO devre dışı kalırsa AKP'nin grup kararıyla gerçekleşebileceği işaretini verdi 
      YASEMİN ÇONGAR Washington 

   
   Dışişleri Bakanı Abdullah Gül, Washington'daki temaslarında Bush yönetimiyle Ankara arasında, 1 Mart'ta TBMM'nin asker tezkeresini reddinden bu yana yaşanan zor döneme, bir anlamda nokta koydu ve Irak başta olmak üzere, bölgesel işbirliğinin genişletilmesi yönünde genel bir anlayış birliği sağladı. Gül, Irak'a asker gönderilmesi konusunda da, tezkere krizine benzer bir sürecin yaşanmasını "asla" istemediklerini aktardı ve "Birbirimizi gücendirmeden, mümkün olan en kısa zamanda bu konuyu sonuçlandıralım" dedi. Beklentiler ise, Ankara'nın kararını kesinleştirmesinin eylülü bulacağı yönünde. Ziyareti değerlendiren üst düzey bir ABD'li yetkili, "Duyduklarımız bizi memnun etti. Sayın Gül, Türkiye'deki reformların devamı konusunda kararlılık içinde konuşuyor. Irak'ın istikrarlı bir geleceğe kavuşması yönünde de Ankara ile işbirliğimizi artırabilmeyi istiyoruz" dedi. Aynı yetkili, Türkiye'nin Irak'a İstikrar Gücü şemsiyesi altında asker göndermesi konusunda, "Türk hükümetinin çok gecikmeden olumlu bir karar almasını umuyoruz. Türkiye bu katkıyı yapabilirse, çok memnun oluruz" diye konuştu. 
   
   Tezkeresiz seçenek 
   Dışişleri Bakanı Gül'ün yanıtı ise, "Biz katkı yapmak isteriz. Sadece bir polis gücü olarak değil, Irak'ın geleceğine yönelik geniş siyasi çerçevede rolümüzün artması koşuluyla devreye girersek, bunun Türkiye'nin demokratik süreci içinde benimsenmesi daha kolay olur" diye özetlendi. Konuyu hemen ele alacakları sözünü veren Gül, İstikrar Gücü'ne NATO çerçevesi sağlanırsa, Türkiye'nin katılımının daha kolay olacağını vurguladı. Gül'e yakın kaynaklar, hükümetin, NATO kararı olursa tezkeresiz, NATO devreye girerse, Meclis'te grup kararı alarak asker göndermeye yeşil ışık yakabileceğini kaydediyorlar. 
   
   PKK'ya karşı işbirliği 
   Gül'ün temasları, K. Irak'ın da ayrıntılı biçimde ele alınmasını sağladı. Gül, Topluma Kazandırma Yasası'nın salı günü Meclis'ten çıkacağını söyledi. Gül, ABD'ye "Sizin de terör listenizde olan bir örgütle uğraşmak size düşer dedim. Kendilerini çok kararlı gördüm" dedi. 
   
   
   
</TEXT>
</DOC>
