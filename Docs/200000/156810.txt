<DOC>
<DOCNO> 156810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sondun15.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Independent sorguluyor "Irak'ta niye savaştık .." 
</HEADLINE>
<TEXT>

     İngiliz The Independent gazetesi, daha önce Irak'taki kitle imha silahlarının bir kısmının 45 dakika içinde devreye girebileceğini söylerken, dün ''Bu silahları bulmak o kadar da hayati önem taşımıyor'' diyen Dışişleri Bakanı Jack Straw'a, ''O zaman niye savaştık'' sorusunu yöneltti. 
     Gazetenin yorumunda, bu sözlerle Irak savaşının siyasi ve hukuki temeline bir kez daha kuşku düşürüldüğü belirtilerek, ''Bu sözler Saddam'ın kimyasal ve biyolojik silah kapasitesi konusundaki kafa karışıklığını da artırıyor. Oysa bu silahlar, savaştan önce Batı'ya ve İngiltere'ye karşı büyük tehdit olarak sunulmuştu'' denildi. 
     Yorumda, Straw'un, Saddam'ın elinde bulunduğunu öne sürdüğü 10 bin litre şarbon mikrobuyla ilgili sözlerinin hatırlatılması üzerine, ''10 bin litre demek bir petrol tankerinin üçte biri demektir. Bizim Fransa topraklarının iki katı büyüklükteki Irak topraklarında bir petrol tankerinin üçte biri kadar şarbonu bulup bulamayacağımız tabii ki ilerde görülecek'' dediği kaydedildi. 
     BBC'nin radyo 4 kanalına konuşan Straw, kitle imha silahlarının Irak'taki varlığından emin olduklarını, bu konuda hiç kuşku duymadıklarını belirtirken, ''bu silahların bulunup bulunmamasının ise o kadar hayati önem taşımadığını'' söylemişti. 
     Bu sözleri değerlendiren eski savunma bakanlarından Peter Kilfoyle, Straw'u ''tarihi yeniden yazmaya kalkışmakla'' suçladı ve şöyle dedi 
     ''Demek ki kitle imha silahları konusunda yapılan bütün bu iddialar kum üzerine inşa edilmişti. Eğer bu silahlar bulunmazsa, Irak'ta yapılan savaşın hukukileştirilmesinin tek ikna edici yolu ortadan kalkmış olur. Bu da gösteriyor ki, süper güçler adalelerini çalıştırma ve yeni kaynaklar arama derdine düştü. Bu kaynağın adı da petroldü.'' Bu arada Straw'un açıklamaları, İşçi Partisi içindeki savaş karşıtı milletvekillerinin de tepkisini çekti. Silahlı kuvvetlerden sorumlu eski savunma bakan yardımcılarından Doug Henderson, savaşı haklı çıkarabilecek güçlü bir neden ortaya çıkarılmazsa, halkın bu savaşın nedenlerini acı biçimde sorgulayacağını söyledi. 
     
</TEXT>
</DOC>
