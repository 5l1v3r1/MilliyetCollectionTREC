<DOC>
<DOCNO> 175120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/guncel/agun.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet, İran sınırındaki kaçak mal pazarını görüntüledi 
</HEADLINE>
<TEXT>
   İran'a kaçak içki işte böyle geliyor 
   Türkiye, Suriye ve Ürdün üzerinden getirilen kaçak içki, sigara ve porno CD'ler, katır sırtında İranlılara ulaştırılıyor 
      NAMIK DURUKAN Hacumran 

   
   İslami rejimin sıkı kurallarına rağmen İran'a Kuzey Irak'tan her gün tonlarca kaçak içki ve sigara sokuluyor. Sınırı kontrol altında tutan PKK - KADEK militanları ise katır ve insan sırtında dağlık alandan geçirilen mallardan yüzde 3 vergi alıyor. Türkiye, Suriye ve Ürdün üzerinden getirilen kaçak mallar, Mesut Barzani'nin liderliğindeki Kürdistan Demokratik Partisi'nin KDP denetiminde bulunan Hacumran ile Celal Talabani'nin lideri olduğu Kürdistan Yurtseverler Birliği'nin KYB kontrolündeki Kasimres'teki sekiz ayrı noktadan İran'a sokuluyor. 
   
   PKK'NIN GÜMRÜKLERİ 
   Irak Kürtleri, kamyon ve pikaplarla getirdikleri çeşitli içki, sigara, televizyon, erotik ve porno CD'lerle İran'da yasak olan bir çok maddeyi İran Kürtlerine satıyor. Tanesi 6 - 8 dolardan alınan viskiler katır ve insan sırtında İran'ın Piransehr, Negede, Merivan, Serdest ve Kirmanşah kentlerine ulaştırılıyor. Buradan tüccarların 20 dolara satın aldığı viskiler el altından piyasaya sürülüyor. 
   PKK'nın da kaçak geçişlerin yapıldığı noktalarda geçici gümrük merkezleri bulunuyor. Kuzey Irak'tan getirilen mallar, KDP ve KYB gümrüğünde kontrolden geçirilip vergileri alındıktan sonra, sıfır noktasında "sırtçı" tabir edilen gündelikçiler tarafından patika yollardan İran'a doğru yola çıkarılıyor. 
   
   AĞA'NIN DA PAYI VAR 
   Kandil, Beyazdağ ve Karok Dağı ile Süleymaniye'deki Kasimres, Pervizhan ve Basmak sınır bölgelerini kontrol eden PKK'nın oluşturduğu gümrükte de parça başına 12 dolar karşılığı 10 bin İran tümeni alınıyor. İran sınır hattında 1000 kişilik kuvvet konuşlandıran PKK'nın tüm geçiş bölgelerinde silahlı militanları bulunuyor. 
   Kaçakçılar PKK gümrüğünden sonra Ako aşireti lideri Hebas Bayis Ağa'nın adamlarının kurduğu gümrüğe de parça başına 2.5 dolar ödüyor ve İran topraklarına giriyor. Kaçakçılar İranlı sınır devriyelerine de rüşvet ödüyor. 
   
   'PKK, çok para alıyor'    Kaçakçılardan Cafer Mahmut, İran'da içki, sigara ve TV pazarının iyi iş yaptığını ve siparişle çalıştıklarını söylüyor. PKK'nın gümrük adı altında fazla para aldığından yakınan Mahmut, "PKK'nın yetkililerine ulaşıp sorunumuzu anlatmak istedik, muhatap bulamadık. Daha az para almalarını istiyoruz" diyor. 
   
   
</TEXT>
</DOC>
