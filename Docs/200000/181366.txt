<DOC>
<DOCNO> 181366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/ekonomi/eko03.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a risk raporu 
</HEADLINE>
<TEXT>

   Altı sivil toplum örgütünün, Başbakan Erdoğan'a sunduğu raporda ekonomik ve sosyal dengeleri bozabilecek risklere dikkat çekildi 
      ANKARA Milliyet 
   
   Başbakan Recep Tayyip Erdoğan'la dün akşam yemekte bir araya gelen altı sivil toplum örgütünün lideri beş sayfalık bir rapor sundu. Ekonomik durumdan Irak'a asker gönderilmesine kadar görüşler içeren raporda, gelecekte ekonomik ve sosyal dengeleri bozabilecek risklere dikkat çekildi. 
   Erdoğan'ın daveti üzerine gerçekleşen ve 3.5 saat süren yemeğe TOBB, TİSK, Türk - İş, Hak - İş, TESK ve TZOB başkanları katıldı. Ekonomik Sosyal Konsey üyesi örgütlerin çağrıldığının belirtilmesine karşın, memur sendikaları davet edilmedi. DİSK ise davet edilmesine rağmen katılmadı. Dışişleri Bakanı Abdullah Gül ve Maliye Bakanı Kemal Unakıtan'ın da katıldığı yemeğe AKP'ye geçen Ankara Büyükşehir Belediye Başkanı Melih Gökçek'in de gelmesi dikkat çekti. 
   Saat 19.00'da başlayan yemekten yaklaşık iki saat önce TOBB Genel Merkezi'nde bir araya gelen başkanlar, Erdoğan'a verilecek ortak raporu gözden geçirdi. 
   Raporda, şimdiye kadar yürütülen ekonomik program ile bundan sonraki dönemde ekonomik ve sosyal dengeleri bozabilecek riskler üzerine görüş bildirildiği belirtildi. Yaklaşan yerel seçimler nedeniyle kamu dengesinin bozulmaması gerektiği belirtilen raporda, Türkiye'nin Irak, Kıbrıs ve Avrupa Birliği konusunda izlemesi gereken politikalara yer verildi. 
   
   'Programdan sapılmamalı' 
   Yemeğin ardından bir açıklama yapan TOBB Başkanı Rifat Hisarcıklıoğlu, "Ülkenin önde gelen temel meseleleriyle ilgili görüşlerimizi aktardık ve analiz yaptık" dedi. İstikrar programından bir sapma olmaması gerektiğini ifade ettiklerini söyleyen Hisarcıklıoğlu, "Kamu Yönetim Reformu ve dış politikayla ilgili görüşlerimizi bildirdik" dedi. 
   
   
</TEXT>
</DOC>
