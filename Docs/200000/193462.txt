<DOC>
<DOCNO> 193462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sondun19.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mao gerillalarının "uzun yürüyüş"ü o kadar da uzun değilmiş... 
</HEADLINE>
<TEXT>

     Çin devrimi lideri Mao Zedung'un liderliğindeki Çin Komünist Partisi ÇKP gerillalarının 1930'lu yıllarda gerçekleştirdikleri ''Uzun Yürüyüş''ün geçtiği güzergahın, iddia edildiği kadar uzun olmadığı ileri sürüldü. 
     Bir yıldan fazla süren bir yolculukla aynı yolu yeniden geçen Ed Jocelyn ve Andy McEwan adlı iki İngiliz, yolun 6 bin kilometre kadar, yani iddia edilenden üçte bir daha kısa olduğunu söylediler. 
     Tarih kitaplarının çoğunda yolun 10 bin, bazılarında ise 13 bin kilometre kadar olduğu yazılı. 
     Pekin Belediyesi'nin çıkardığı bir İngilizce gazetede daha önce editörlük yapan ikili, ''uzun yürüyüş''lerini geçen Pazartesi tamamladı. 
     1949 Çin Devrimi'nden sonra birçok kısmı yabancılara kapatılan ''uzun yürüyüş'' güzergahından geçerken büyük bir rahatlık içinde hareket ettiklerini belirten ikili, yolculuk boyunca yerel yöneticilerce 4 kez gözaltına alındı. 
     
     MAO'NUN KAYIP KIZI 
     İkili, 384 gün süren yürüyüşleri sırasında, Mao'nun kayıp kızı olabileceğini savundukları bir kadınla karşılaştıklarını da belirtti. 
     McEwan, Şiong Huazhi 68 adlı kadının, Mao'nun üçüncü eşi He Zizhen'den olan kızı ile aynı zaman ve yerde doğduğunu söyledi. Mao'nun kızı, komünist gerillalar Çan Kay Şek'in bölgeye düzenlediği bir saldırıdan kaçarken yerel halka bırakılmıştı. 
     Kızın ailesi ve komşuları, İngiliz seyyahlara, Şiong'un Mao'nun kızı olduğunu söylediler. 
     
</TEXT>
</DOC>
