<DOC>
<DOCNO> 159014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/soneko05.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Klima satışlarında ani yükseliş... 
</HEADLINE>
<TEXT>

     Yaz sıcakları ile satışlarında artış görülen klima ürününde, bu yıl ani bir yükseliş yaşandığı belirtildi. 
     Alarko-Carrier Klima Ürün Sorumlusu Yalım Atalay, satış hızının beklenenin üzerinde olduğunu dile getirdi. Savaş nedeniyle sezona hazırlık yapması gereken turizm işletmelerinin yılın ilk üç ayında klima alımına gitmediğini anlatan Atalay, şunları söyledi 
     ''Irak savaşı ve turizm sektöründe şok etkisi yaratan rezervasyon iptallerinden split klima satışları da etkilendi. Split klimada pazarın yüzde 25'ini turizm sektörünün oluşturduğu ve klimaların en geç Mayıs öncesi yerlerine takılmış olması gerektiği için tüm firmalar karamsar tablolar çizmişti. Ekonomik belirsizlik nedeniyle evsel kullanıcıların da alım yapmaması, sektördeki şirketlerin 2003 planlarını gözden geçirmesine neden olmuştu. 
     Fakat savaşın beklenmeyen bir şekilde hızla sona ermesi, otel doluluk oranlarının artması ve dolar kurunun hızlı düşüşü, hem ticari müşteriler hem evsel kullanıcıların alımlarının tekrar hızlanmasını sağladı. Hatta satışlar beklenenin üzerinde gerçekleşmeye başladı.'' Vestel Pazarlama Genel Müdür Yardımcısı Cahit Küçükyılmaz da Mayıs ayının başından bu yana yaklaşık 8000 adet klima sattıklarını, yoğun rekabetin yaşandığı sektörde kampanyaların da satışları artırdığını kaydetti. 
     Metro Cash Carry Türkiye Pazarlama Müdürü Ayla Göçer Ceylan ise satışlarda, klimanın pek çok geleneksel ürün kaleminin önüne geçtiğini ifade ederek, ''Özellikle turizm işletmelerine yönelik klima satışında büyük artış var. Geçen yaza oranla yaklaşık 2 kata varan satış artışı yaşadık'' dedi. 
     
     ÇİN MALLARI 
     Öte yandan klima üreticileri, tüketicilerin kalitesiz ithal ürünlere karşı dikkatli olmalarını istedi. 
     Alarko-Carrier Ürün Sorumlusu Atalay, klima ithalatında TSE zorunluluğu getirilmesine rağmen tüketicinin korunamadığını savunarak, şöyle dedi 
     ''Pazarda yerli ürünler, Japonya, Kore, Avrupa ve ABD kaynaklı pahalı markalar ile Çin'den ithal edilen ucuz markalar arasında kıyasıya bir mücadele var. Her Uzakdoğu malı kötü olmadığı gibi her yerli ve Japonya menşeli klima da kaliteli olacak diye bir genelleme yapmak yanlış olur. Fakat pazarda satış sonrası hizmet ağını yeterince geliştirmeden doğrudan satışa yüklenen bir çok firma bulunuyor.'' Vestel Pazarlama Genel Müdür Yardımcısı Küçükyılmaz ise yerel üreticiyi ve tüketiciyi korumak için Çin kaynaklı ürünlere karşı önlem alınması gerektiğini savundu. 
     Isıtma Soğutma Klima İmalatçıları Derneği ISKID rakamlarına göre Türkiye'de geçen yıl toplam 230.000 klima satıldı, bu rakamların 2003 yılında yüzde 10-15 civarında artması bekleniyor. 
     
</TEXT>
</DOC>
