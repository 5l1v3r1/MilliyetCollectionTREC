<DOC>
<DOCNO> 177029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sontur06.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
''Genel Başkan yeğeniyim'' diyerek kameramana saldırdı 
</HEADLINE>
<TEXT>

     Erdoğan ÇANKUŞ FETHİYE DHA 
     MUĞLA'nın Fethiye İlçesi'nde tatil yapan 21 yaşındaki Rıdvan Kaya, kardeşi ve kız arkadaşı ile birlikte otomobiliyle denize uçtu. Kazadan yara almadan kurtulan Kaya, isim vermeden ''Elazığlı'yım. Genel Başkan yeğeniyim'' diyerek, kazayı görüntülemeye çalışan kameramanı yumrukladı. 
     Önceki gece saat 00.30 sıralarında Babataş Mahallesi Karayolları Mevkii'nde meydana gelen olayda, Rıdvan Kaya yönetimindeki 34 TB 251 plakalı otomobil, aşırı süratli ve alkollü olması nedeniyle virajı alamayarak denize uçtu. Ters dönen araçtan Rıdvan Kaya, kardeşi Erhan Kaya ve ismi belirlenemeyen bir genç kız sağ olarak çıkarıldı. 
     Kazanın şokunu kısa sürede atlatan Rıdvan Kaya, kendilerini görüntülemek isteyen basın mensuplarına saldırdı. Elazığlı ve genel başkan yeğeni olduğunu söyleyip, çevresindekilere tehditler savuran Kaya, yerel FRT kanalı kameramanı Erkan İlik'i yumrukladı. Genç kız ise yaşanan kargaşa sırasında polis tarafından bölgeden uzaklaştırıldı. 
     Rıdvan Kaya'nın saldırısı sonucu yaralanan İlik, Fethiye Devlet Hastanesi Acil Servisi'ne götürüldü. Dayak yiyen kameramanın şikayetçi olması üzerine Kaya, polis tarafından gözaltına alındı. Adliyeye sevk edilen Kaya, tutuksuz yargılanmak üzere serbest bırakıldı. 
     
</TEXT>
</DOC>
