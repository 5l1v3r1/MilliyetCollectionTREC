<DOC>
<DOCNO> 198041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sontur17.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Boşanmada hakimi ikna şart... 
</HEADLINE>
<TEXT>

     Yargıtay, hakimin boşanma kararı verebilmesi için, tarafların, boşanmanın ekonomik sonuçları ve çocukların durumu konusunda verdikleri ortak kararı uygun bulması gerektiğine hükmetti. 
     Yargıtay 2. Hukuk Dairesi, söz konusu kararı bir boşanma davasının temyiz incelemesini yaparken verdi. 
     Yerel mahkemenin kararını bozan Yargıtay 2. Hukuk Dairesi'nin kararında, Türk Medeni Kanunu'na göre, en az bir yıl süren evliliklerde eşlerin birlikte başvurması ya da bir diğerinin davasını kabul etmesi halinde evlilik birliğinin temelinden sarsılmış sayılacağı belirtildi. 
     Hakimin, boşanma kararı verebilmesi için, tarafları bizzat dinleyerek iradelerini serbestçe açıkladıklarına kanaat getirmesi gerektiği kaydedilen kararda, ''Hakimin, ayrıca boşanmanın ekonomik sonuçları ve çocukların durumu hususunda taraflarca kabul edilecek düzenlemeyi uygun bulması şarttır'' denildi. 
     Tarafların tek bir konuda bile anlaşamamaları halinde delil toplanması gerektiğine işaret edilen kararda, aksi halde karar verilemeyeceği vurgulandı. 
     Kararda, bu durumlarda tarafların iddiaları ve savunmaları çerçevesinde deliller toplanıp evlilik birliğinin temelinden sarsılıp sarsılmadığı konusunun değerlendirilmesi gerektiği kaydedildi. 
     
</TEXT>
</DOC>
