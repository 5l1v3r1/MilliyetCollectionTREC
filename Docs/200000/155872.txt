<DOC>
<DOCNO> 155872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/ekonomi/eko00.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
OPERASYON SÜRÜYOR 
</HEADLINE>
<TEXT>
Sabah'ı ucuza kapatma çabası 
Yayınlarının logo ve devir işlemleriyle mal kaçırmaya çalışan Sabah Grubu devletle ödeme pazarlığında eksik teminatla düşük rakama anlaşmaya çalıştı 
     Devlete ve diğer alacaklılara 1.2 milyar dolar borcu bulunan Etibank'ın eski sahibi Dinç Bilgin ile Turgay Ciner bir taraftan logo ve devirler yoluyla mal kaçırma girişimlerinde bulunurken, diğer taraftan da düşük ve yetersiz teminatlarla ödeme planı yapmaya çalıştı. 
     Etibank'ı devralan Tasarruf Mevduatı Sigorta Fonu TMSF Yönetim Kurulu'nun İstanbul'da yaptığı toplantıda TMSF Tahsilat Dairesi yetkililerinden bugüne kadar yapılan işlemler hakkında bilgi alındı. Bu bilgiler Turgay Ciner'in Sabah Grubu borçları için kişisel kefalet vermek istemediğini de ortaya koydu. Yetkililer yapılacak anlaşmada istenen rakamın Merkez Bankası oranları ile reeskont edildiğinde 400 milyon doların altında olduğuna dikkat çekti. Yetkililer, alınan teklifler olduğunu, ihaleye çıkarıldığı takdirde yurtiçi ve yurtdışından gelecek taleplerin 500 milyon doların üzerine çıkabileceğini ve daha güçlü teminatlar alınabileceğini belirtirken, açıklamaları yetersiz bulan Kurul Başkanı Engin Akçakoca Tahsilat Dairesi yöneticilerini sert bir dille uyararak nelerin eksik yapıldığı ve nelerin yapılması gerektiği konusunda daha detaylı bir çalışma yapılmasını istedi. 
     Varlıklarını tek tek Turgay Ciner'in kurduğu Merkez Şirketler Grubu'na devreden Dinç Bilgin için Bankacılık Düzenleme ve Denetleme Kurumu'nun BDDK son raporunda da Ciner'le birlikte "Borçlarını ödemek üzere anlaşma talebinde bulundular. Ancak koşullara riayet etmediler, haklarında 452 trilyonluk alacak davası açtık" kaydı düşülmüştü. 
     Daha önce Sabah gazetesinin marka ve lisans hakları Turgay Ciner'e ait Merkez Gazete'ye kiralanmış, bu operasyonu mal kaçırma olarak değerlendiren BDDK'ya bağlı TMSF de dava açmıştı. 
     
Hileden vazgeçmiyorlar      Son olarak Pas ve Fotomaç gazetelerinin ismi birleştirilerek Pasfotomaç adıyla kurulan yeni gazetenin imtiyaz hakkı Merkez Gazete Dergi Basım Yayıncılık Sanayi ve Ticaret AŞ adına Turgay Ciner tarafından alındı. Günaydın gazetesinin logosu da Sabah gazetesinin logosuna benzetilerek yeni bir operasyon başlatıldı. 
     Bu operasyonlara karşın TMSF tarafından işlem yapılmazken Günaydın gazetesinin logosunu Sabah gazetesine benzeten Bilgin'in "Sabah'la Günaydın" adı altında önümüzdeki günlerde yapmaya hazırlandığı operasyonun yeni bir mal kaçırmaya dönüşmesi ihtimali var. Bu işlemlere ve hazırlıklara karşın borsaya açık olan Sabah Yayıncılık konusunda Sermaye Piyasası Kurulu'nun SPK da sessiz kalması dikkat çekiyor. 
     
Künyedeki 'paslaşma'      BDDK tarafından, mal kaçırma olarak değerlendirilen ve dava açılan Bilgin AŞ'nin Sabah gazetesinin marka ve lisans haklarını beş yıl süreyle Turgay Ciner'e ait Merkez Gazete AŞ'ye kiralaması işleminin ardından, Sabah Grubu Pas ve Fotomaç gazetelerinin isimlerinin birleştirilmesiyle kurulan Pasfotomaç gazetesinin imtiyaz hakkını da Merkez Gazete AŞ aldı. Gazete Pasfotomaç adıyla yayınına devam ediyor. Operasyonun ardından 10 yıllık gazetenin yaşı künyede 1 olarak yazılmaya başlandı. 
     
Logo operasyonu      Günaydın gazetesinin logosunun Sabah gazetesinin logosuna benzetilmesi, sahibi olduğu gazete, dergi, şirket ve tesisleri tek tek Turgay Ciner'in kurduğu Merkez Grubu'na devreden Dinç Bilgin'in yeni bir mal kaçırma operasyonuna hazırlandığı şeklinde değerlendirildi. "Sabah'la Günaydın" adı altında yeni bir operasyon başlatılırken mal kaçırma yoluyla Merkez Grubu'na devretmesi halinde 'Sabah'ın sahipliği de değersiz hale gelecek. 
     

</TEXT>
</DOC>
