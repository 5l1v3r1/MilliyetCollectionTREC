<DOC>
<DOCNO> 156141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sondun23.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de sigara yasağı restoran ve barları boşalttı 
</HEADLINE>
<TEXT>

     New York'ta uygulamaya koyulan sigara yasağının, otellerin barlarını boşalttığı ve lokantacılık sektörüne ağır darbe vurduğu bildirildi. 
     New York Post gazetesinin kentteki otel, bar ve restoranlarda yaptığı araştırmaya göre, özellikle otel barlarında işler yüzde 20-50 arasında azaldı. 
     Gazete, sigara yasağı yüzünden, aralarında 1870'de açılmış tarihi mekanların da bulunduğu bazı bar ve restoranların kapanma tehlikesiyle karşı karşıya bulunduğunu yazdı. 
     Gazeteye göre, yasaktan en fazla etkilenen yerler arasında Four Seasons oteli barı, tarihi ''Billy's Bar'', ''Bar Six'' ve müşterilerinin yüzde 95'inin sigara tiryakisi olduğu belirtilen ''Whiskey Ward'' bulunuyor. 
     Bar ve restoran sahipleri, ''yasağın sektöre 500 bin dolar zarara malolacağını'' söylediler. 
     Bu arada, gençler ve çalışan kesiminin cuma ve cumartesi geceleri bar ve restoranlarda düzenledikleri içkili-sigaralı hafta sonu buluşmalarında da ciddi azalma görüldüğü bildirildi. 
     
     ABD ARTIK ÖZGÜR DEĞİL Mİ 
     Gazeteye açıklamada bulunan New York'un deniz kıyısındaki ünlü Water Club'de barmenlik yapan Buzzy O'Keefe, ''kulübe gelen Avrupalı işadamlarının yasağa çok şaşırdıklarını'' ifade etti. 
     O'Keefe, ''Bunlar dünyayı dolaşan, saygın işadamları. Ancak Amerika onlara artık özgürlükler ülkesi değilmiş gibi görünüyor'' diye konuştu. 
     
</TEXT>
</DOC>
