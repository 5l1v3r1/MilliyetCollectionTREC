<DOC>
<DOCNO> 183682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/siyaset/siy07.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın-erkek tuvaletleri ayrı katlara 
</HEADLINE>
<TEXT>
   İşte o zihniyet 
   SHÇEK'te aynı koridorda bulunan kadın ve erkek tuvaletlerinin yeri "rahatsızlığa neden olduğu" gerekçesiyle değiştirilerek farklı katlara alındı 
      YILDIZ YAZICIOĞLU Ankara 

   
   Cumhurbaşkanı Ahmet Necdet Sezer'in aslen atamasını veto ettiği Sosyal Hizmetler Çocuk Esirgeme Kurumu SHÇEK Genel Müdür Vekili Cafer Tatlıbal ile İdari ve Mali İşler Daire Başkan Vekili Cemal Şamlıoğlu, "kadın - erkek tuvaletlerinin karşı karşıya olmasının rahatsızlığa neden olduğu" gerekçesiyle ilginç bir karar aldı. SHÇEK Genel Müdürlüğü'nün Ulus Anafartalar Caddesi'ndeki binasında personelden bir talep gelmemesine rağmen kadın erkek tuvaletleri farklı katlara alındı. Sağlık ve Sosyal Hizmet Emekçileri Sendikası SES Genel Başkanı İsmail Tombul, SHÇEK'in Refahyol döneminde zihniyet değişimine zorlandığını belirterek, "Yurtların yemek salonları harem - selamlık ayrılmıştı. Birlikte yemek yemeyi bile sakıncalı gören bir zihniyet SHÇEK'i yönetmişti. Bu nedenle tuvaletlerden işe başlanmasını basit bir olay gibi göremiyoruz. Bu, benzer bir zihniyeti işaret ediyor" dedi. 
   
   
</TEXT>
</DOC>
