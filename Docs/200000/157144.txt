<DOC>
<DOCNO> 157144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sontur11.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatya İnönü Üniversitesi'nde bira satışı durduruldu... 
</HEADLINE>
<TEXT>

     İnönü Üniversitesi'nde 12 Mayıs tarihinde başlayan 10. Bahar Şenlikleri kapsamında, üniversite içerisinde sadece akşamları müzik programları sırasında bira satışı, eleştiriler üzerine durduruldu. 
     İnönü Üniversitesi Rektörü Prof. Dr. Fatih Hilmioğlu düzenlediği basın toplantısında, 20-25 üniversitede geçtiğimiz yıllarda şenlikler kapsamında bira satışının olduğunu, bu yıl Üniversite olarak şenlikler kapsamında kendilerinin de bira satışına izin verdiklerini belirtti. 
     Bira satışlarının yanlış değerlendirmelere neden olabileceğini gözönünde bulundurarak, satışı durdurma kararı aldıklarına değinen Hilmioğlu, şöyle konuştu 
     ''Bira satışlarının yanlı ve yanlış değerlendirilmesi ve bir-iki olayın gerçekleşmesi, öğrencilerimizin huzurunu kaçırabileceğini düşünmekteyiz. Bundan sonra yapılacak etkinliklere gölge düşmesine neden olabileceği ve ciddi provokasyonlara da zemin oluşturabileceği endişesiyle resmi makamlarla da bir mutabakat içinde bira satışına son verilmiştir. Bunun dışında şenlik programı aynen devam edecektir.'' 
     
</TEXT>
</DOC>
