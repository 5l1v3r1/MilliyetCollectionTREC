<DOC>
<DOCNO> 195994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/guncel/gun06.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Havalimanında kamyonet alarmı 
</HEADLINE>
<TEXT>

   SERHAT OĞUZ istanbul 
   
   Polis Kuledibi ve Şişli'de önceki gün meydana gelen patlamaların ardından alarma geçerken Atatürk Havalimanı'nda bombalı kamyonet paniği yaşandı. 
   İç Hatlar Terminali otoparkındaki 34 ET 641 plakalı Mitsubishi marka kapalı kasa kamyonet polisin şüphesini çekti. Uzun süreli parka izin verilmeyen bölüme bırakılan kamyonetin sahibini arayan polisler, kimseye ulaşamadı. Bomba uzmanlarının yaptığı aramada tehlikeli maddeye rastlanmayınca araç C Terminali'ndeki polis otoparkına getirildi. Aradan bir gün geçmesine rağmen dün de kamyoneti almaya gelen olmadı. 
   İstanbul Emniyet Müdürlüğü'nde bugün üst düzey yetkililerin katılımıyla yapılacak toplantıda da havalimanları başta olmak üzere hassas noktalarda alınması gereken ek güvenlik önlemleri ele alınacak. 
   
   
   
   
</TEXT>
</DOC>
