<DOC>
<DOCNO> 156447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sontur01.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyin cerrahı evinde ölü bulundu... 
</HEADLINE>
<TEXT>

     Bursa'nın İnegöl İlçesi SSK Hastanesi'nde 3 yıldır beyin cerrahı olarak görev yapan uzman Dr. Nevzat Uğurlu, evinde ölü bulundu. 
     2 gündür kendisinden haber alamayan Nevzat Uğurlu'nun mesai arkadaşları, sabah saatlerinden itibaren ev ve cep telefonundan Uğurlu'yu aramalarına rağmen yanıt alamadı. 
     Şüphe üzerine polise bilgi verilmesinin ardından İnegöl İlçe Emniyet Müdürlüğü'ne bağlı ekipler, Dr. Uğurlu'nun Cuma Mahallesi Atatürk Bulvarı'ndaki evine geldiler. Su seslerinin geldiği eve çilingir vasıtasıyla giren güvenlik güçleri, lavabo çeşmesinin açık olduğu banyodaki küvetin kenarında, Dr. Uğurlu'nun kanlar içindeki cesedini buldu. 
     Dr. Nevzat Uğurlu'nun, dengesini kaybederek düşüp, küvetin kenarına başını çarpmış olabileceği belirtildi. 
     Bir süre önce eşinden ayrıldığı belirtilen Nevzat Uğurlu'nun cesedi, kesin ölüm nedeninin belirlenmesi için, Bursa Adli Tıp Kurumu Morgu'na kaldırıldı. 
     
</TEXT>
</DOC>
