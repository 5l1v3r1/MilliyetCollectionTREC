<DOC>
<DOCNO> 192330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/ekonomi/eko02.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat ödemelere 14 Kasım'da hazır 
</HEADLINE>
<TEXT>

   İmarzedelere ilk etapta 10 milyar lira ödenecek. Ödemeler 36 ayda tamamlanacak. Ziraat Bankası 14 Kasım'da ödemeleri başlatabilecek 
   ANKARA Milliyet KADİFE ŞAHİN 
   
   Başbakan Yardımcısı Abdüllatif Şener, İmarzedelere ödeme planını açıkladı. 
   İmar Bankası mudileri, hesaplarındaki miktar ne kadar olursa olsun ilk etapta Ziraat Bankası'nda açılacak vadesiz hesaplardan 10 milyar lira alacak. Kalan paralarını yine Ziraat Bankası'nda açılacak blokeli hesaplar üzerinden altı taksit halinde toplam 36 ayda alacaklar. Hazine bonosu sahiplerinin alacakları mevduata çevrilerek aynı koşullarda ödenecek. 
   
   Bonoya kanun 
   Bono sahipleri için yapılacak düzenleme yeni bir kanun gerektirirken, mevduatlar için de Bakanlar Kurulu Kararı yayımlanacak. Hukuki işlemlerin gelecek hafta tamamlanacağını söyleyen Şener, "Ziraat Bankası'nın hesap cüzdanlarını düzenlemesi iki hafta sürer. Bundan sonra da ödemeler başlar" dedi. Şener, belirlenen takvimin bayramdan 25 Kasım önce ödeme yapmaya uygun olduğunu kaydetti. 
   Ziraat Bankası'nın Genel Müdürü Can Akın Çağlar ise 14 Kasım haftasında ödemelerin başlayabileceğini çünkü bu tarihte bankanın yoğun ödemeleri bulunmadığını söyledi. 
   Mudi hesaplarının kaydı ve işletilmesi için bankanın 15 günlük süre içinde bilgisayar sistemini hazır hale getirebileceğini kaydeden Çağlar, ödemelerde Ziraat Bankası'nın tüm şubelerinin kullanılmayacağını anlattı. 
   Çağlar ödemelerde İmar Bankası şubelerinin olduğu yerlerdeki Ziraat Bankası şubelerinin kullanılacağını söyledi. 
   Çağlar, gerçek mudilerin tespitine yönelik olarak istenecek belgeleri şöyle açıkladı TC kimlik numarası, nüfus cüzdanı, pasaport veya ehliyet, vergi kimlik numarası. Mevduatlar için, hesap cüzdanı, yoksa EFT, havale belgeleri, bonolar için de makbuz ve dekontlar. Bunların yanı sıra mudilerden 6183 sayılı Amme Alacaklarının Tahsil Usulü Hakkında Kanun kapsamında taahhütname alınacak. Böylece yanıltıcı beyanda bulunanlar, ceza ödeyecek. 
   
   İlk dilimde 2.7 katrilyon gidecek    ANKARA Milliyet 
   Başbakan Yardımcısı Abdüllatif Şener, İmar Bankası'ndaki toplam mudi sayısını 378 bin 469, 10 milyar lira ve altında hesabı bulunanların sayısını ise 201 bin 331 kişi olarak açıkladı. 
   Böylelikle mudilerin yaklaşık yüzde 60'ına alacaklarının tamamının ödeneceğini ifade eden Şener, "10 milyar liralık ödemelerin toplamı 2.7 katrilyon lira civarında olacak" diye konuştu. Şener, 2.7 katrilyonluk kaynağın nasıl bulunduğuna ilişkin soruya, şu yanıtı verdi 
   
   'Para hazır' 
   "İlk ödemede kaynak sorunu olmayacak. TMSF'nin toplam 650 trilyon lira nakdi var. Ayrıca 400 trilyon lira tutarında TMSF'de bulunan k ğıtlar var. TMSF'nin 2 katrilyon lira civarında Merkez Bankası'ndan avans imk nı da var. Bu olayda finansman dengesi kurudu ve bütün hesaplar en ince ayrıntısına kadar yapıldı." 
   Şener, İmar Bankası'nın devlete getirdiği toplam yükün yaklaşık 9 katrilyon lira, bankaya el konulduğu 3 Temmuz'daki resmi mevduat rakamının ise 753 trilyon lira olduğunu söyledi. 
   Yapılan çalışmalar sonucunda ortaya çıkan gerçek rakamın 7.8 katrilyon lira olduğunu belirten Şener, "İşlenmiş faizle birlikte 8 katrilyon lira tutuyor" dedi. Şener, bankanın portföyünde hiç Hazine bonosu bulunmadığı halde açığa satış yapılan bonoların tutarının 728 trilyon lira, rakamın faiziyle birlikte 750 trilyon lirayı bulduğunu bildirdi. 
   
   İmar olayı ombudsmana havale edildi    Şener, bankanın incelenmesinde BDDK'nın talebi üzerine bağımsız ve tarafsız olmak amacıyla ombudsman tayin edileceği açıkladı. Bu sayede İmar Bankası'ndan hareketle bankacılık sisteminin bağımsız ve yansız bir biçimde değerlendirmeye alınacağını söyleyen Şener, ombudsmanın kim olacağının Bakanlar Kurulu kararı çıkması safhasında ilgili kuruluşlar tarafından açıklanacağını belirtti. Şener, "Bu kişi bankacılık sistemini tanıyan, bankalarla ilgili kamu kuruluşlarının nasıl çalıştığını bilen ancak bugüne kadar ön planda bulunmayan biri olacak" dedi. 
   
   'Gerçek mudiye son kuruşa kadar ödeme olacak'    Şener, gerçek hak sahiplerine paralarının son kuruşuna kadar ödeneceğini söyledi. Ziraat Bankası'nın gerçek mudileri nasıl belirleyeceğine ilişkin bir soru üzerine Şener, bankanın mudilerden gerekli bazı belgeleri isteyeceğini ve belgelere göre inceleme yapılacağını bildirdi. Şener, mudilerin "ne bankanın el konulduğu tarih itibariyle ne de paralarının ödeneceği tarihe kadar reel kayba uğramayacağını" söyledi. Şener, bankanın el konulduğu 3 Temmuz'a kadarki hesaplarda bulunan anaparalara en büyük mevduat sahibi beş bankanın ortalama faizinin işletileceğini belirtti. 
   
   'Ortada para yok ama 9 katrilyonluk yük var'    Şener, basın toplantısında isim vermeden İmar Bankası'nın eski sahipleri Uzan ailesine mesaj gönderdi. "Halktan yaklaşık 9 katrilyon lira topladılar. Topladıkları mevduatı devlete borç bıraktılar. Bu olay geçiştirilemez" diyen Şener, İmar Bankası'na el konulması durumu olmasaydı bile yaşanan kanunsuzlukların tespiti halinde hukuki işlem başlatılmış olacağını söyledi. Ortada para olmadığını ama 9 katrilyonluk bir yük olduğunu belirten Şener, "Yasal takibi her durumda yapılacak" dedi. Devletin vergiler, harçlar ve munzam karşılıklar gili önemli bir gelirden yoksun bırakıldığını söyleyen Şener, şunları kaydetti 
   
   'Görülmemiş olay' 
   "Büyük bir yolsuzluk ortaya çıkarıldı. Dünyada başka bir örneği görülmemiştir. 3 Temmuz'dan önce istifa eden yönetim, resmi kayıtları imha etti. Tutulması zorunlu olan defterler ihtarlara rağmen teslim edilmedi. Teknolojik anlamda büyük güçlükler organizasyonel anlamda önceden hazırlandı. Toplanan mevduatın onda dokuzu sistemden kaçırıldı. Ödemelerdeki gecikmenin sorumluları, bankada yaşanan kanunsuzlukların sorumlulardır." 
   
   
</TEXT>
</DOC>
