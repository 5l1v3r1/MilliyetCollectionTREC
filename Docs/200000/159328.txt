<DOC>
<DOCNO> 159328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sontur27.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ne Mutlu Kürdüm" dediği iddiasıyla yargılanan çocuğa beraat 
</HEADLINE>
<TEXT>

     Diyarbakır'ın Bismil İlçesi'nin Kazancı Köyü İlköğretim Okulu'nda okuyan ve ''Ne Mutlu Kürdüm Diyene'' dediği iddiasıyla hakkında dava açılan B.A. beraat etti. 
     Diyarbakır 3 No'lu DGM'de yapılan duruşmada, tutuksuz yargılanan B.A hazır bulundu. 
     Sanık avukatı Muharrem Erbey, olay tarihinde müvekkili rahatsız olmasına rağmen, öğretmeni tarafından ısrarla andı okumasını istediğini belirterek, ''Türküm'' kelimesinin müvekkili tarafından söylenmesine rağmen, sesi kısık olduğu için öğretmeni tarafından ''Kürdüm'' diye algılandığını söyledi. 
     Müvekkilinin tekrar okunması istendiği için andı tekrar okuduğunu ifade eden, Erbey, ''Müvekkilimin söylemediği kanaatindeyiz. Dil sürçmesi sonucunda söylenmiş olsa dahi suçun manevi unsurunun oluşmadığı kanaatindeyiz'' dedi. 
     Sanık B.A avukatının dediklerine aynen katıldığını belirterek, suçsuz olduğunu söyledi. 
     İddia makamı okuduğu esas hakkındaki mütalaasında, şöyle dedi 
     ''Her ne kadar sanık B.A. hakkında halkı din ve bölge farklılığı gözeterek kamu düzeni için tehlikeli olabilecek şekilde kin besleme ve düşmanlığa açıkça tahrik ettiğinden bahisle cezalandırılması için dava açılmışsa da, yapılan yargılama sonucunda dinlenen tanık beyanlarına göre, sanığın yanlış okuduğu öğrenci andındaki sözleri öğretmenlerinin ikazı üzerine düzelterek yeniden okuduğu anlaşılmakla üzerine atılı suçun manevi unsuru oluşmadığından beraatine karar verilmesini talep ediyorum.'' Mahkeme heyeti, sanığın üzerine atılı mesnet suçun yasal unsurlarının oluşmaması nedeniyle oy birliğiyle beraatine karar verdi. 
     15 Kasım 2002 tarihinde okul andını okuduktan sonra, ''Ne Mutlu Türküm Diyene'' yerine ''Ne Mutlu Kürdüm Diyene'' dediği iddiasıyla hakkında Diyarbakır DGM tarafından dava açılan 12 yaşındaki B.A hakkında TCK'nın 312 2. maddesi gereğince ''Halkı sınıf, ırk, mezhep ve bölge farklılığı gözeterek düşmanlığa açıkça tahrik etmek'' suçundan 1 yıl hapis cezası isteniyordu. 
     
</TEXT>
</DOC>
