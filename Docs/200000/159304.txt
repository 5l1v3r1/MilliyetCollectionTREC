<DOC>
<DOCNO> 159304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sontur03.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Güngören'de 10 katlı apartmanda yangın çıktı... 
</HEADLINE>
<TEXT>

     Güngören'de, 10 katlı apartmanın girişinde çıkan yangın nedeniyle binada mahsur kalmaları üzerine polis ile itfaiye tarafından kurtarılanlardan 5 kişi, dumandan etkilendi. 
     Merter İkinci Park Sokak'ta bulunan ve çok sayıda ailenin kaldığı 10 katlı ''Zenginler Apartmanı''nın dış kapısının olduğu bölümdeki elektrik kofralarında henüz belirlenemeyen bir nedenle başlayan yangın, daha sonra buradaki tahta parçalarına sıçradı. Ardından binanın dış kapısının bulunduğu bölümdeki tahta dekorasyonlara da sıçrayan yangın, kısa sürede yayıldı. 
     Bu sırada oluşan yoğun dumanın merdiven boşluğuna dolmasından dolayı üst katlardaki evlerinden dışarı çıkamayan bazı çocuklar ile aileleri, binada mahsur kaldı. 
     Olay yerine gelen itfaiye ekiplerince yangının daha fazla büyümeden söndürülmesinden sonra, binada mahsur kalanlardan bazıları polis ve itfaiye tarafından tahliye edildi. Bazı vatandaşlar da kendi çabalarıyla dışarı çıktı. 
     Yangın sonucu dumandan etkilenen 3'ü çocuk 5 kişi ise, olay yerine çağrılan ambulansla Dr. Sadık Onuk Bakırköy Eğitim ve Araştırma Hastanesi'ne kaldırıldı. 
     Müşahede altına alınan 5 kişinin sağlık durumunun iyi olduğu bildirildi. 
     Yangın çıkan apartman ile bitişiğindeki binalarda oturanlara korkulu anlar yaşatan olay sonrası evlerinden sokağa çıkan bazı kadınların, birbirlerine sarılarak ağladıkları görüldü. 
     Bu arada, apartmanın giriş bölümünde maddi hasara yol açan yangına müdahale etmek için gelen itfaiye ekiplerinin bir bölümü, sokak kenarlarına park edilmiş araçlar yüzünden yangın mahalline ulaşamadı. 
     
</TEXT>
</DOC>
