<DOC>
<DOCNO> 162543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sontur17.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanatçı Bedri Baykam'a "müstehcenlik" cezası... 
</HEADLINE>
<TEXT>

     Ressam ve yazar Bedri Baykam, şirketi tarafından yayınlanan Erje Ayden'in yazdığı 2 kitapta müstehcenlik unsuru olduğu gerekçesiyle açılan 2 davada, toplam 8 milyar 571 milyon 490 bin lira ağır para cezasına çarptırıldı. 
     İstanbul 2. Asliye Ceza Mahkemesi'ndeki duruşmalara, tutuksuz sanık Baykam katıldı. 
     ''İkinci Caddenin Çılgın Yeşili'' adlı kitap nedeniyle açılan davanın duruşmasında söz alan Baykam'ın avukatı Tuncay Akçay, davada bir insanın değil, bir kitabın yargılandığını söyledi. 
     Akçay, müvekkilinin kitabı yayınlarken suç kastı olmadığını kaydetti. 
     ''Son sözü'' sorulan Bedri Baykam da, ''kitabın ağzından 6 sayfalık bir savunma yazdığını'' belirterek, ''burada kitabın kendini savunduğunu ve okumak istediğini'' bildirdi. 
     Hakim Sevim Efendiler ise Baykam'a, davanın savunma aşamasının tamamlandığını vurgulayarak, ''son söz'' verildiğinde tekrar savunma yapamayacağını söyledi. 
     Bir süre savunmayı okumakta ısrar eden Baykam, hakim Efendiler'in izin vermemesi üzerine, ''savunmasını'' yazılı olarak dosyaya koydu. 
     Daha sonra hakim Efendiler, Baykam'ı, TCK'nın 426. maddesinin 1. fıkrasında düzenlenen ''Müstehcen yayın yapmak'' suçundan 4 milyar 285 milyon 745 bin lira ağır para cezasına çarptırdı. Ayrıca, kitabın müsaderesi ve imha edilmesi de karara bağlandı. 
     Bu sırada hakim Sevim Efendiler, salonda bulunan basın mensuplarına yönelik, ''Kitabın müsaderesine ve imhasına karar verdik. Yakılmasına değil...'' dedi. 
     
     2. DAVADAN DA CEZA... 
     ''Hauptbahnof'tan Bir Trene Bindim'' adlı kitap nedeniyle açılan davanın duruşmasında da söz alan Baykam'ın avukatı Akçay, önceki karara tepki göstererek, savunmasının bilgisayarda kopyalanarak bu davanın tutanaklarına geçirilmesini istedi. 
     Akçay'ın talebini kabul eden hakim Efendiler, önceki davanın tutanağından Akçay'ın savunmasını kopyaladı. 
     ''Son sözü'' sorulan Baykam da, ''Demin size verdiğim yazının, kararın açıklanmasından önce okunmasını istiyorum. Ben masumum. 40 yıl sonra çok önemli bir Türk yazarının başyapıtını Türkiye'ye kazandırdığım için gurur duyuyorum'' dedi. 
     Bedri Baykam'ı, TCK'nın 426. maddesinin 1. fıkrasında düzenlenen ''Müstehcen yayın yapmak'' suçundan bir kez daha 4 milyar 285 milyon 745 bin lira ağır para cezasına çarptıran hakim Efendiler, kitabın müsadere ve imha edilmesini de hükme bağladı. 
     
     TEMYİZ EDECEK 
     Duruşma çıkışında basın mensuplarının sorularını yanıtlayan Baykam, ''kitabın ağzından yazdığı savunmayı okumasına izin verilmemesini ve okunmamasını hukuk adına anlayamadığını'' söyledi. 
     Söz konusu metni basın mensuplarına okuyan Baykam, kararı temyiz edeceğini belirterek, suçluluğunu kabul etmediğini kaydetti. 
     Baykam, ''Kararın, TCK'dan kaldırılması gereken, çağa ayak uyduramamış yasalar nedeniyle verildiğini'' öne sürerek, ''TBMM'nin de bu yasaların değiştirilmesi konusunda çalışma yapmadığını'' savundu. 
     ''Kitaptaki erotizm düzeyinin eleştirildiğini, oysa günümüzde insanların birçok kanaldan erotizm ve seks konularına ulaşabildiğini'' ifade eden Baykam, ''40 yıl önce yazılmış olan Erje Ayden'in kitabının zarar verebileceğinin düşünülemeyeceğini'' söyledi. 
     
</TEXT>
</DOC>
