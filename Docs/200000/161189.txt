<DOC>
<DOCNO> 161189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sondun08.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bazı AB ülkelerinde satılan salam ve sosislerde at eti kullanılmış 
</HEADLINE>
<TEXT>

     Bazı AB ülkelerinde üretilip satılan salam-sosis tipi gıdalarda at eti kullanıldığı belirlendi. Bu ürünlerde eşek eti olup olmadığı ise araştırılıyor. 
     Gıda sağlığı ile ilgili bağımsız kuruluşlardan ''Food Standarts Agency FSA '' yüzlerce salam-sosis markasını incelemeye aldı. 
     Reuters'ın haberine göre İngiltere'de satılmakta olan ürünlerin incelenmesinde, 24 markadan üçünde at eti bulundu. Bunlardan ikisi Belçika, biri de İtalyan ürünü. 
     FSA yetkililerinden Rosemary Hignett, ''sorunun büyüklüğünü henüz tam olarak bilemiyoruz. Ürünler üzerinde yapılacak incelemeler bunu ortaya çıkaracak'' dedi. 
     Hignett, at etinin satışının yasa dışı olmadığını, hatta bazı kişilerin bu eti yemeyi de tercih edebileceklerini belirterek, ''fakat salam-sosis türü ürünlerde bu etten kullanılıyorsa, ambalajı üzerinde bulunan içerik ile ilgili bilgide at eti kullanıldığı da belirtilmeli'' dedi. 

     
</TEXT>
</DOC>
