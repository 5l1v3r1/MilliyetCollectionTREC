<DOC>
<DOCNO> 196337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sondun35.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Halkımız oynanan oynunun farkına vardı 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs Türk halkının Annan planıyla oynan oyunun farkına vardığını ve kendisinin bundan memnun olduğunu ifade etti. 
     Yeditepe Üniversitesi'nin davetlisi olarak bu akşam İstanbul'a giden Denktaş, Geçitkale Havaalanı'nda yaptığı açıklamada, Kıbrıs Türk halkının öncelikle can ve mal güvenliği istediğini, Rumların egemenliği altında yaşamak istemediğini, iki kesimliliğin bunun için kabul edildiğini belirterek, Annan planının bunları ortadan kaldırdığını kaydetti. Denktaş, Annan planının felsefesinin bozuk olduğunu ifade etti. 
     Hayatının güvencede olmasını istediğini Kıbrıs Türk halkının, bu güvenceyi ancak 1974 yılında Rumlardan ayrıldıktan sora bulabildiğini kaydeden Denktaş, ''Bu herhangi bir anlaşmanın temelidir. Bu nedenle iki devlet esası önemlidir, hayatidir. Kağıt üzerinde anlaşma ne oldu gördük, 40 yıldır uğraşıyoruz'' dedi. 
     Mal-mülk meselesinin hayati ve önemli olduğunu, sorunun çözümü için yıllardır Rumlara çağrı yaptıklarını belirten Denktaş, ''Gelmediler, çünkü her şeyi geri almak istiyorlar. Bizim güneyde bıraktıklarımızı, iki kesimlilik anlaşmasını kaale almıyorlar. Bütün bunlar ortaya birden bire konulmuş olan Annan planıyla daha karmaşık bir hale geldi. Memnunum ki halkımız gittikçe oynanan oyunun farkına vardı. Bu planın bizi nereye götüreceğini iyice gördü'' diye konuştu. 
     Halkı Annan planı peşinden sürükleyerek ''derhal Avrupa Birliği'' diyen bazı siyasi liderlerin söyledikleriyle yaptıklarının artık birbirine uymadığını ifade eden Denktaş, ''Büyük bir telaş içerisine girmişlerdir'' dedi. 
     Denktaş, Yeditepe Üniversitesi'nde yarın konferans verecek ve İstanbul Basın Birliği'nin ''Yılın Diplomasi Ödülü''nü alacak. İstanbul'da bazı televizyon kanallarının programlarına da katılacak olan Cumhurbaşkanı Rauf Denktaş, 20 Kasım Perşembe akşamı adaya dönecek. 
     
</TEXT>
</DOC>
