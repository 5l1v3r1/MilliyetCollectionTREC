<DOC>
<DOCNO> 186370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/siyaset/siy00c.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
YSK bekletmeyecek 
</HEADLINE>
<TEXT>

   GÖKÇER TAHİNCİOĞLU Ankara 

   
   Yüksek Seçim Kurulu YSK , 3 Kasım seçiminin ya da DEHAP'ın bu seçimde aldığı oyların iptali istemiyle yapılan başvuruları bugün değerlendirmeye başlayacak. YSK üyeleri, başvuruları bugün sonuçlandırmak istiyor. 
   YSK Başkanı Tufan Algan, dün, "Muhtemelen yarın bugün başvuruları görüşmeye başlayacağız. Kararın ne zaman açıklanacağını söylemek mümkün değil. Karar verildiğinde açıklarız, bekletmeyiz" dedi. "Baskı var mı " sorusunu da Algan, "Mümkün mü, siz biliyorsanız söyleyin. Yok öyle bir şey" yanıtını verdi. Konunun tartışılma biçiminden rahatsız olan YSK üyelerinin "Kararı bekletmezsek, tartışmalar da biter" görüşünde olduğu kaydedildi. 
   
   Toplantı bugün 10.00'da 
   YSK'nın verebileceği olası kararlar arasında 3 Kasım seçimlerinin iptali, DEHAP oylarının iptali, başvuruların reddi ve hiçbir karar vermeden yetkiyi TBMM'ye bırakmak sıralanıyor. YSK Başkan Vekili Ahmet Hamdi Ünlü, başvuruları bugün 10.00'da görüşmeye başlayacaklarını söyledi. Kulislerde üyelerin ret kararı verme eğiliminde olduğu konuşuluyor. Üyelerin ikinci ihtimal olarak DEHAP'ın oylarının iptali üzerinde durduğu öğrenildi. 
   
</TEXT>
</DOC>
