<DOC>
<DOCNO> 191376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sondun22.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT'in İsviçre Dışişleri Bakanı iddiaları gündeme bomba gibi düştü 
</HEADLINE>
<TEXT>

     İsviçre Başsavcılığı, Türk gizli servisinin İsviçre Dışişleri Bakanı Micheline Calmy-Rey'in bir terör örgütü yandaşıyla görüştüğünü ortaya çıkardığı ve Calmy-Rey'in Türkiye ziyaretinin bu nedenle iptal edildiğine ilişkin iddiaları ''şaşkınlık verici'' olarak nitelendirdi. 
     Başsavcılık sözcüsü, dün bir İsviçre gazetesinde bu yönde bir haber çıkmasının ardından İsviçre haber ajansına yaptığı açıklamada, ilk araştırmalarda Türk gizli servisinin ''casusluk faaliyetinde bulunduğuna dair belirti bulunması'' halinde, İsviçre topraklarında yabancı istihbarat servislerinin yasak faaliyetlerde bulunduğu gerekçesiyle adli soruşturma açılabileceğini söyledi. 
     Zürih'te yayımlanan Tages-Anzeiger gazetesinde dün çıkan habere, bugün de Le Matin gazetesi yer verdi. 
     Habere göre, bir Türk istihbarat elemanı geçen Ağustos ayında Calmy-Rey'in bir kokteylde bir terör örgütü yandaşıyla bir dakikadan fazla süren görüşme yaptığını gözlemledi. 
     Le Matin, Türk gizli servisinin bakanın bu görüşmesinden İsviçre polisini haberdar ettiğini yazdı. Habere göre, İsviçre polisine gönderilen not, daha sonra İsviçre Cumhurbaşkanı Pascal Couchepin'e iletildi ve Couchepin, Calmy-Rey'e talimat verilmesi için hükümeti acil toplantıya çağırdı. 
     Haberde, Calmy-Rey'in 6 Ekim'de yapacağı ziyaretin Türkiye tarafından bu görüşmenin ortaya çıkarılması nedeniyle iptal edildiği ileri sürüldü. Calmy-Rey, ziyaretin iptalini, bir İsviçre kantonunun sözde Ermeni soykırımını kabul etmesini Ankara'nın protesto etmek istemesine bağlamıştı. 
     
</TEXT>
</DOC>
