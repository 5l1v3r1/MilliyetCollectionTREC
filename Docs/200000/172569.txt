<DOC>
<DOCNO> 172569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/soneko35.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen 1 milyar doları aşarsak psikolojik sınırı geçeriz... 
</HEADLINE>
<TEXT>

     Devlet Bakanı Kürşad Tüzmen, Türkiye ve Suriye arasındaki ticaret hacminde bu yıl 1 milyar doları aştıktan sonra ilk psikolojik barajı geçeceklerine inandığını söyledi. 
     Suriye Başbakanı Muhammed Mustafa Miro'nun da katıldığı Türk-Suriye İş Konseyi'nin çalışma yemeğinde konuşan Devlet Bakanı Tüzmen, Suriye'den gelen heyetle 5 gündür çalışmalar yaptıklarını, karma ekonomik komisyon protokolü, gümrük, sağlık ve enerji alanında işbirliği anlaşması imzalandığını bildirdi. 
     Tüzmen'in, transit geçiş ücretlerinin azaltılması, Gaziantep'te bir başkonsolosluk açılması önerileri, konuk Başbakan Miro tarafından olumlu karşılandı. 
     Suriye ile serbest ticaret anlaşması yapmanın birinci adımının tercihli ticaret anlaşması olduğunu bildiren Tüzmen, bunun çalışmalarını hazırladıklarını ve karşılıklı ürünleri belirlemeye başladıklarını kaydetti. 
     Tüzmen, iki tarafın işadamlarının kalıcı ilişkiler geliştirmesini istediğini dile getirerek, şöyle dedi 
     ''Bizim için güney-kuzey eksenine baktığımız zaman iki lojistik merkez olarak dünya ticaretinin üzerinden geçecek iki ülke Suriye ve Türkiye. Suriye ve Türkiye, ticaret hacminde bu sene 1 milyar doları aştıktan sonra o ilk psikolojik barajı geçeceğimize inanıyorum. Önümüzdeki yıllarda Allah izin verirse, bu kürsüden size hitap etme imkanı bulursak 2-3 milyar dolarları konuşuyor olacağız. Bunların erişilebilir hedefler olduğunu söylüyorum.'' 
     
     SURİYE'YE YAPILAN İHRACATTA ARTIŞ VAR 
     Toplantı öncesi basın mensuplarının sorularını da yanıtlayan Tüzmen, Suriye ile imzalanan anlaşmaların ekonomik ilişkilerin önümüzdeki dönemde daha yüksek bir seviyeye çıkması için çok önemli olduğunu vurguladı. 
     Kürşad Tüzmen, bu yılın ilk 6 ayında Suriye'ye yapılan ihracatta geçen yılın aynı dönemine göre yüzde 80'lik bir artış olduğunu kaydederek, şu anda demiryolu, karayolu ve denizyolu taşımacılığında da Suriye ile önemli ilişkiler gerçekleştirmiş olduklarını bildirdi. 
     Ticari anlamda Türkiye ve Suriye'nin karşılıklı olarak tamamlayıcı mallar kategorisinde önemli ilerlemeler sağlayabilecek durumda olduğunu anlatan Tüzmen, bunu önümüzdeki dönemde gerçekleştirebileceklerine inandıklarını söyledi. 
     Tüzmen, Suriye'nin ekonomisi liberalleştikçe, ekonomideki tarife duvarları aşağı doğru indikçe Türkiye'den yapılan ihracatın ve karşılıklı yatırımın artacağına işaret ederek, bu nedenle serbest ticaret anlaşması yapmak istediklerini kaydetti. 
     Arap ülkelerinin kendi aralarında bir serbest ticaret alanı oluşturmaya çalıştıklarını ifade eden Tüzmen, ''Serbest ticaret alanı oluşturulduğu zaman bizim de Suriye ve Irak'la bu alanın içerisinde ticaret pastasından kendi payımızı artıracak çalışmalar yapmamız gerekiyor'' dedi. 
     Tüzmen, bütün ülkelerin yararına olabilecek, dünyanın tamamının bir serbest ticaret alanı olmasını gerektirecek Dünya Ticaret Örgütü arzuladığını ifade ederek, ''Şuna inanıyorum ticareti serbestleştirdiğiniz zaman gümrük tarifelerini aşağı doğru çektiğiniz zaman bundan bütün ülkeler kazanıyor'' diye konuştu. 
     
</TEXT>
</DOC>
