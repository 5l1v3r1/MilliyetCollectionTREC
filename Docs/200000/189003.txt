<DOC>
<DOCNO> 189003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sondun26.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin İslam ile uluslararası terörizm arasında bağlantı yok 
</HEADLINE>
<TEXT>

     Malezya Başbakanı Mahathir Muhammed, dünyayı birkaç milyon Yahudi'nin kontrol ettiğini söyledi. Rusya Devlet Başkanı Vladimir Putin ise, İslam ile uluslararası terörizmin bağlantısı olduğuna ilişkin iddiaları kabul etmediğini söyledi. 
     Mahathir, İslam Konferansı Örgütü İKÖ zirvesinin açılış konuşmasında, Müslümanların, yıllarca İslam'ın gelişim ve teknolojiyi reddettiği gibi yanlış bir kanıya sahip olduğunu belirterek, dünyadaki 1.3 milyar Müslüman'ı, aşırı dincilerin, bilimsel gelişmelerin İslam'a karşı olduğu yönündeki öğretilerini görmezden gelmeye çağırdı. 
     Müslümanların, savunma amacıyla savaş gemileri, tanklar, savaş uçakları, bombalar, füzeler ve silahlara ihtiyacı olduğunu ifade eden Mahathir, ''Bilim ve matematiğin öğrenilmesi konusunda cesaretimiz kırıldığından, bugün kendi silahlarımızı geliştirmek için gereken güce sahip değiliz'' dedi. 
     Mahathir, Avrupalıların İkinci Dünya Savaşı sırasında 12 milyon Yahudi'den 6 milyonunu öldürdüğünü hatırlatırken, günümüzde dünyayı Yahudilerin kontrol ettiğini, diğerlerini kendileri için savaştırttığını ve öldürttüğünü savundu. 
     Müslümanların ''düşünen insana'' karşı çıktığını belirten Mahathir, Yahudilerin 2000 yıllık katliamlarda karşı gelerek değil düşünerek hayatta kaldığını söyledi. 
     Mahathir, Yahudilerin, sosyalizm, komünizm, insan hakları ve demokrasi gibi kavramları yarattığını, onlara zulmetmenin yanlış olacağını ifade ederek, ''Tüm bunlarla birçok güçlü ülkenin kontrolünü ele geçirdiler ve bu küçük topluluk, dünya gücü haline geldi'' dedi. 
     Malezya Başbakanı Mahathir Muhammed, 1.3 milyar Müslüman'ın birkaç milyon Yahudi tarafından bozguna uğratılamayacağını belirterek, düşmana vahşice saldırmak yerine, nihai zafere yol açacak stratejik anlamda geri çekilme ve yeniden değerlendirme yöntemlerinin kullanılmasını önerdi. 
     Afganistan Devlet Başkanı Hamid Karzai, Mahathir'in açıklamalarına destek vererek, ''Başbakan Mahathir Muhammed'in Müslüman dünyasına ilişkin sorunları bu denli açıkça konuşması ve çareler sunmasını duymak çok güzel. Bu birçoğumuzun gözünü açan bir konuşmaydı ve İslam dünyasının yapması gereken de bu'' dedi. 
     
     PUTİN 
     İKÖ zirvesine ülkesindeki büyük Müslüman azınlık nedeniyle gözlemci statüsünde katılan Rusya Devlet Başkanı Vladimir Putin de, İslam ile uluslararası terörizmin bağlantısı olduğuna ilişkin iddiaları kabul etmediğini söyledi. 
     Putin, ülkesinin bu konudaki tavrının açık olduğunu belirterek, ''Terörizm, İslam ile bağdaştırılamaz'' dedi. 
     Terörizmin, dünyanın karşısındaki en ciddi tehdit olduğunu, ancak İslam'ın bu durumdan sorumlu tutulmasının kabul edilemeyeceğini belirten Putin, Çeçenistan'daki devlet başkanlığı seçimlerini izlemek için bölgeye gözlemciler gönderen İKÖ'ye teşekkür etti. 
     Putin, Çeçenistan'da tüm siyasi güçlerin katılımıyla istikrarın sağlanması için çabalarını sürdüreceklerini ifade ederek, İslam'ın, Rusya'da Sovyetler Birliği'nin dağılmasından sonra yayıldığını söyledi. 
     Dini eğitimin Rusya'da yıllarca yasak olmasının ardından günümüzde, 100'ü aşkın medreseye sahip olduklarını ifade eden Putin, ülkedeki camilerin sayısının da 7 bine yükseldiğini kaydetti. 
     Rusya Devlet Başkanı Vladimir Putin, dini çeşitliliğin, Rusya'nın gücüne, değerlerine ve refahına katkıda bulunduğunu belirterek, ''Rusya'nın tarihi, Hıristiyanlıkla İslam arasındaki kaçınılmaz çatışmaya ilişkin yaygın kanıyı çürütüyor'' dedi. 
     
</TEXT>
</DOC>
