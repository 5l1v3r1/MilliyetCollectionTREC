<DOC>
<DOCNO> 172744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sondun05.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
General Dostum "Türkiye'nin siyasi desteğini bekliyoruz" 
</HEADLINE>
<TEXT>

     Afganistan'da Özbek asıllı General Raşid Dostum, ''Türkiye'nin siyasi desteğini istiyoruz'' dedi. 
     Afganistan Devlet Başkanı Hamid Karzai'nin Kuzey Afganistan Özel Güvenlik Danışmanı Dostum, Afganistan'da daha önce Türk varlığından bile söz edilemezken bugün yönetimde söz sahibi olduklarını ve 5 önemli görevde bakanlarının bulunduğunu kaydetti. 
     Türkiye'nin Afgan Türklerine yaptığı yardımları hiçbir zaman unutmadıklarını belirten Dostum, şunları söyledi 
     ''Türkün Türkten başka dostu yok sözünü tecrübe ettik ve bu söz doğru çıktı. Türkiye'nin bize yaptığı yardım ve desteği unutmayacağız. Türkiye'den bundan sonra siyasi destek istiyoruz. Birbirimize kenetlenmek zorundayız. Mücadelemizi sürdürmek için Türkiye'nin siyasi desteğine ihtiyacımız var.'' 
     
     SİLAHSIZLANMA 
     Dostum, Afgan halkının artık savaşmak istemediğini ve 23 yıl süren savaşlardan bıktığını kaydederek, ''Artık savaşın adını bile duymak istemiyoruz. Bu konuda öncülük yapmak istiyoruz. 5 ilçede silahları toplayacağız. Sivilleşme için silahlı askarlere yeni iş imkanları bulacağız. Halk silahsızlanmayı destekliyor. Kolordu ve orduları küçülteceğiz. Tümenler tabur seviyesine inecek'' diye konuştu. 
     Dostum, Irak'taki gelişmelerle ilgili olarak da ''Ben Saddam Hüseyin'in 1 yıl direneceğini tahmin ediyordum. Bu tahminimde yanıldım. Saddam'ın ordusu bizi yanılttı. Cenk kalesinde 480 Taliban askeri Saddam'ın ordusundan daha fazla direndi. Irak zamanla düzelecek. Buna inanıyorum'' dedi. 
     
</TEXT>
</DOC>
