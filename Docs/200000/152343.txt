<DOC>
<DOCNO> 152343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/soneko12.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TOKİ Başbakan 100 bin konutluk projenin başlamasını istedi 
</HEADLINE>
<TEXT>

     Toplu Konut İdaresi TOKİ Başkan Vekili Erdoğan Bayraktar, Başbakan Tayyip Erdoğan'ın, bu yıl için 100 bin konutluk projenin başlatılmasını istediklerini söyledi. 
     Bayraktar, bu yıl başlatılması öngörülen ''konut atağı'' hazırlıkları konusunda, konut ihtiyacı belirlenen 19 ili ''öncelikli il'' olarak belirlediklerini hatırlatırken, bu illerdeki arsa durumu ve konut sorununun boyutunu tespit amacıyla Nisan ayı başında bu illeri ziyaret ettiğini belirtti. 
     Yapılan incelemeler sonucunda, arsa durumu ve Kamu İhale Kanunu'ndaki sınırlandırmalar nedeniyle, bu yıl için değişik illerde 15 bin konutluk bir projeyi başlatmayı öngördüklerini kaydeden Bayraktar, ''15 bin konutluk projeyi Sayın Başbakan'a sunduğumuzda bize, '100 bin konutluk projeyi bu yıl başlatın, kaynağınızı kendiniz yaratın, ucuz ve kaliteli konut üretin, konutları 12 ayda bitirin müteahhitlere de para kazandırın' talimatı verdi'' dedi. 
     
     750 TRİLYON LİRALIK KAYNAK VAR 
     TOKİ'ye bu yıl bütçeden 58 trilyon lira ödenek ayrıldığını, bunun 30 trilyon lirasının şehit ailelerine kredi olarak kullandırılacağını, 18 trilyon lirası ile Afyon depreminde zarar gören konutların tamamlanacağını, kalanı ile de sözleşmeli statüdeki personelin ücretlerinin ödeneceğini anlatan Bayraktar, kredi geri dönüşleri, Emlakbank'tan devreden konutların satışı ve TOKİ arsaları üzerindeki rant projeleri nedeniyle bu yıl 750 trilyon liralık bir kaynağı gerçekleştirmeyi programladıklarını, kaynak sorunlarının bulunmadığını söyledi. 
     Ancak Kamu İhale Kanunu'ndaki sınırlandırmalar nedeniyle, bir ihaleyi ancak 120 günde tamamlayabildiklerine işaret eden TOKİ Başkanı Bayraktar, sürelerle ilgili bu sınırlandırmaların uygulanması halinde inşaat sezonunu kaçıracaklarını vurguladı. 
     Konut sektörünün, 100 sektörü doğrudan olmak üzere yaklaşık 200 sektörü harekete geçirdiğini, bu nedenle ekonominin canlandırılması açısından önem taşıdığını hatırlatan Bayraktar, konut projelerine bir an önce başlayabilmek için Kamu İhale Kanunu'nda bazı esneklikler istediklerini açıkladı. 
     Konut yatırımlarının sosyal açıdan da önem taşıdığını vurgulayan TOKİ Başkan Vekili Bayraktar, şöyle devam etti 
     ''Dünya Bankası, 1993'te, sosyal amaçla konut yatırımlarının normal ihale sistemi dışında yaptırılabileceği yönünde bir tebliğ yayımladı. Arjantin, Kore, Mısır gibi ülkelerde, sosyal amaçlı konut projelerinde çok değişik sistemler uygulandı. Konut üretimi, rutin ihale sistemi içerisinde olmaz. İhtiyaçları doğru tespit edip, en kısa sürede üretmek lazım. Kısa süred bitmezse maliyet artar. Biz konutları, 12, 15 ve 18 ayda bitirmeyi öngörüyoruz. Ancak inşaatlara başlamamız, 120 günlük ihale süreci nedeniyle gecikiyor.'' Bayraktar, sosyal amaçlı konut projelerinde, ihale süreleri ve işin ehli müteahhitlere yönelme imkanı sağlanması açısından Kamu İhale Kanunu'nda esneklik sağlanmasını istediklerini, bu amaçla Başta Bayındırlık ve İskan Bakanı olmak üzere tüm ilgili bakanlar, Sayıştay ve Kamu İhale Kurumu başkanları ile görüştüklerini, konuyla ilgili düzenlemenin yakında tamamlanmasını beklediklerini söyledi. 
     ''Konutları, ehil insanlarla ucuza mal etmenin yolunu arıyoruz. Gerekli esneklik sağlanırsa, ihaleleri 1 ayda tamamlayabiliriz'' diyen Bayraktar, ''Aksi takdirde, İdare'den gönüllü arkadaşlarla kazma kürekleri alıp inşaatları başlatmaktan başka çare yok'' diye de espri yaptı. 
     
     İLK TEMEL TUNCELİ-PÜLÜMÜR'DE 
     TOKİ Başkan Vekili Erdoğan Bayraktar, deprem nedeniyle bu yılki programa alınan Tunceli-Pülümür'de yapılacak 48 konuta ilişkin ihalenin, Kamu İhale Yasası'nın 22'inci maddesindeki istisnadan yararlanarak 15 günde tamamlandığını belirterek, 2 katlı bahçeli bu konutların temelinin Mayıs ayının ilk haftasında atılacağını da bildirdi. 
     Bayraktar, kanunda gerekli esnekliklerin sağlanması halinde, Adapazarı, Şanlıurfa, Düzce, Kars ve Van'da da kısa sürede konut yapımına başlayabileceklerini kaydetti. 
     





</TEXT>
</DOC>
