<DOC>
<DOCNO> 150442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sondun42.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağmacılar, Bağdat'taki psikiyatri hastalarına tecavüz etmiş.. 
</HEADLINE>
<TEXT>

     Irak'ın başkenti Bağdat'taki bir psikiyatri hastanesine giren yağmacıların, bazı hastalara tecavüz ettiği bildirildi. 
     Uluslararası Kızılhaç Teşkilatı ICRC , başkentin doğusundaki El Reşid hastanesini son iki günde ziyaret eden personelinin, 9 ila 11 Nisan günlerindeki yağma ve tecavüz olaylarının ardından hastanedeki 1050 hastanın tümünün kaçtığını öğrendiğini belirtti. 
     ICRC sözcüsü Antonella Notari, Reuters'e yaptığı açıklamada, düne kadar sadece 300 hastanın hastaneye döndüğünü söyledi. 
     İsviçre televizyonu da dün gece, tecavüzlere tanık olduklarını söyleyen bazı hastaların görüntülerini yayınladı. 
     Merkezi Cenevre'de bulunan ICRC, yağmacıların, çalmadıkları tüm eşyaları yaktıklarını ya da imha ettiklerini, hastanede yaşam koşullarının ''korkunç durumda'' olduğunu bildirdi. 
     ICRC'nin açıklamasında, hastanede yeterli içme suyu bulunmadığı, suların kesik olması nedeniyle de etrafın çok kirli olduğu, hastalar için sadece sınırlı miktarda yiyeceğin bulunduğu belirtildi. 
     Açıklamada, hastanedeki odalar, mutfaklar, çalışma odaları, çamaşırhaneler, depolar ve büroların harap olduğu, bu nedenle binanın tümüyle onarımdan geçmesi gerektiği kaydedildi. 
     





</TEXT>
</DOC>
