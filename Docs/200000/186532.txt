<DOC>
<DOCNO> 186532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/siyaset/siy03.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'ın ekip sıkıntısı 
</HEADLINE>
<TEXT>

   CHP'de Deniz Baykal'ın ekibi arasındaki anlaşmazlık sürerken, Araslı'dan boşalan genel başkan yardımcılığı görevine Derviş'in gelmesi bekleniyor 
      EZELHAN ÜSTÜNKAYA Ankara 

   
   CHP Genel Başkanı Deniz Baykal, birçok platformda parti içi kavgayı bitirmekle övünürken, kendi ekibi içinde çekişmenin sıkıntısını yaşıyor. 
   Baykal'ın mevcut grup başkan vekilleriyle yola devam etmek istemesine rağmen Genel Başkan Yardımcısı Oya Araslı'nın kendi iradesiyle grup başkan vekilliğine adaylığını koyması, istifasıyla sonuçlandı. 
   Araslı'dan boşalan genel başkan yardımcılığı görevine kurultaydan sonra İstanbul Milletvekili Kemal Derviş'in getirilmesi bekleniyor. Hukukçu kimliğiyle tanınan ve CHP'nin Meclis'teki az sayıdaki kadın milletvekillerinden biri olan Araslı, CHP Genel Sekreteri Önder Sav'a yakınlığı ile biliniyor. Baykal'ın sağ kolu Sav ile Genel Başkan Yardımcısı Eşref Erdem arasında 3 Kasım öncesi milletvekili adayları belirlenirken başlayan anlaşmazlık da sürüyor. 
   Sav - Erdem çekişmesi, kurultay öncesi il kongrelerinde iyice su yüzüne çıktı. Baykal ekibinin iki önemli ismi Erdem ile Sav arasındaki gerginlik, CHP liderini de zor durumda bıraktı. Baykal ile Sav arasında da blok liste anlaşmazlığı yaşanıyor. Sav, tüzükte blok liste yönünde değişiklik yapılmasına, "CHP çizgisiyle bağdaşmıyor" diye karşı çıkan parti yöneticilerinden yana tavır koyuyor. 
   
   'Türkiye'nin deniz feneriyiz'    Samsun DHA 

   Baykal, Samsun'da kadın partililerin ilgisiyle karşılaştı. CHP İl Başkanlığı Kongresi'nde konuşan Baykal, "Biz Türkiye'nin önünü açan deniz feneri gibiyiz. Yolunu şaşıranlar bize bakacak, ışık alacak" dedi. 
   
   
   
</TEXT>
</DOC>
