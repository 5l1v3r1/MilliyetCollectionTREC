<DOC>
<DOCNO> 184477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/spor/yciftci.html </URL>
<DATE> 2003/09/25/ </DATE>
<TIME>  </TIME>
<AUTHOR> Mehmet ÇİFTÇİ  </AUTHOR>
<HEADLINE>
Rövanş daha zor 
</HEADLINE>
<TEXT>

   
   Villarreal iki aydır oynadığı hiç bir maçı kaybetmeden Trabzonspor karşısına çıktı. Amaç ilk kez katıldığı UEFA Kupası'na iyi bir başlangıç yapmaktı. Teknik Direktör Floro maç öncesi verdiği son demecinde, "UEFA bir hayal olmaktan çıkıp bir gerçeğe dönüştü. Takımım gerçek gücünü burada göstermelidir" diyerek sınavın zorluğunu anlatıyordu. 
   Trabzonspor ise Avrupa Kupaları'nda deneyimli olmayan bir Samet Aybaba ve kupalara beş sezondur uzak kalan tecrübesiz bir kadro ile sahadaydı. 
   İki tarafın tecrübe noksanlığı maç boyunca kendisini gösterdi. Villarreal'in tek avantajı, kaliteli futbolculardan oluşmasıydı. Trabzonspor ilk dakikalarda bu kalitenin altında hiç ezilmeden, pres yapan rakibini orta sahada soğukkanlılıkla durduran bir futbol ortaya koymaya çalıştı. Bunda da çoğu kez başarılı oldu. 
   İkinci yarı Gökdeniz'in daha fazla oyuna girme isteği Trabzonspor'un ataklarını kolaylaştırdı. Ancak bu çaba bile orta saha mücadelesini bozmadı. İspanya'nın en iyi forvetlerine sahip olan Villarreal de bu maçta da gol kısırlığına devam etti. Ama burada kaleci Hasan'a bir parantez açmak gerek. Harika bir maç çıkardı, hata yapmadı. 
   Maça son noktayı koymak istersek Villarreal ne kazanmasını biliyor, ne de kaybetmesini. Trabzonspor ise zaten buraya kazanmaya gelmemişti. Ama rövanş hiç kuşkusuz bundan daha zor olacak. 
   
      
   
</TEXT>
</DOC>
