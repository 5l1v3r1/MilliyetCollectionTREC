<DOC>
<DOCNO> 151419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sonspo34.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Özberk temkinli Tehlike çemberinin içine düşebiliriz... 
</HEADLINE>
<TEXT>

     Samsunspor Teknik Direktörü Sakıp Özberk, ''Hiç olmadık bir zamanda tehlike çemberinin içine düşebiliriz'' dedi. 
     Nuri Asan Tesisleri'nde düzenlediği basın toplantısında, Malatyasporla 1-1 berabere kaldıkları maçın değerlendirmesini yapan Özberk, kaşılaşmanın geneline oyuncularının ortaya koyduğu mücadeleci oyundan memnun olduğunu belirtti. 
     Özberk, şunları söyledi 
     ''Çok ilginç bir maç oldu. Hem kazanarak puan cetvelinde üst sıralara çıkma şansımız vardı, hem de kaybederek yeniden kritik duruma düşebilirdik. Bir puan alarak tam ortada kalmayı başardık. Ama lig devam ediyor. Hiç olmadık zamanda tehlike çemberinin içine düşebiliriz. Bunun için tedbiri elden bırakmıyoruz. Önümüzde 6 maç daha var. Sahamızda oynayacağımız 3 maçdan en az 5 puan çıkartmamız gerekiyor. Bizim için altımızdaki takımların üst sıralardaki takımlarla yapacağı maçların sonucu da önemli.'' Önlerinde zorlu Fenerbahçe maçı olduğunu ifade eden Özberk, ''Fenerbahçe'de haftalardır galibiyet özlemi var. Bunun için çok baskın oynayacak, ama biz de mücadeleci bir takımız. Ne gerekiyorsa yapacağız'' diye konuştu. 
     Özberk, Samsunpor'un camia olarak sergilediği kararlı davranışların kendilerini hak ettikleri yerlere getireceğine inandıklarını da sözlerine ekledi. 
     
     PİYANGO DÜZENLENDİ 
     Samsunspor'u mali yönden güçlendirmek için yeni girişimlerinin olduğunu belirten basın sözcüsü Ercan İnce ise piyango çekilişi düzenlediklerini bildirdi. 
     500 milyon ve 1 milyar lira değerinde 2 bin adet A ve B serisi bilet bastırarak satışlara başladıklarını belirten İnce, ''30 Ağustos 2003 tarihindeki çekilişe kadar satışlarımız sürecek. Çekilişte 500 milyon lira değerindeki bilete 1 kilogram altın, 1 milyar lira değerindeki bilete ise 2 kilogram altın vereceğiz'' dedi. 
     İnce, piyangodan ilk aşamada yaklaşık 1 trilyon liralık gelir bekledikleri, tüm taraftarlarla Samsun'daki çeşitli kuruluş ve derneklerin desteğini beklediklerini de söyledi. 
     





</TEXT>
</DOC>
