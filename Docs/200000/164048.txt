<DOC>
<DOCNO> 164048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/spor/spo05.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
MOTOR SPORLARI 
</HEADLINE>
<TEXT>
ŞÖLEN 2005 YAZINDA 
Londra'da Formula 1'in patronu Ecclestone ile buluşan TOMSFED Başkanı Tahincioğlu, Türkiye Grand Prix'sinin tarihi konusunda anlaştı 
     Avrupa serisindeyiz 
     TÜRKİYE, hayalini kurduğu Formula 1 yarışlarına 2005'in yaz aylarında ev sahipliği yapacak. İngiltere'de Formula'nın patronu Bernie Ecclestone ile buluşan TOMSFED Başkanı Mümtaz Tahincioğlu, İstanbul'daki pistin 2004 yılı sonunda kesinlikle bitirileceğini belirterek, "Ecclestone ile görüşmemizde yarışında 2005'in yaz aylarında olması konusunda anlaştık. Avrupa grand prix'leri arasında yer alacağız. Bu bizim için de ideal bir takvim" dedi. 
     
     Tilke ile yeniden 
     9 Temmuz'da resmi sözleşmeyi imzalamak için İstanbul'a gelecek olan Ecclestone da Türkiye'nin, Formula 1 tacının önemli bir mücevheri olacağını belirterek, "İstanbul, engebeli pist yapısıyla mevcutlardan daha heyecanlı bir yarışa aday" dedi. Kurtköy'deki araziyle ilgili prosedürlerin İTO tarafından süratle yerine getirildiğini vurgulayan Tahincioğlu, daha önce anlaşmazlığa düşülen ünlü pist mimarı Herman Tilke ile kontrolör olarak yeniden anlaşıldığını açıkladı. 
     
     Türk motifleri var 
     60 milyon dolara mal olması beklenen pist, garaj ve binalarıyla Türk mimarisi motiflerini yansıtacak. Geçiş noktaları rahat, sürate ve saat yönünün tersine dönüş imkanı tanıyan bir pist olacak. Bu sayede, dünyada saatin tersine dönen ikinci pist olma özelliği bulunacak. TOMSFED Başkanı Tahincioğu, yarışlar için verilecek devlet garantisi kapsamındaki 27 milyon dolarlık teminat mektubunun Maliye ve Hazine bakanlıklarının onayından geçtiğini de sözlerine ekledi. 
     
Clio rüzg rıYunanistan'ın Serres Pisti'nde yapılan Clio Cup'un 4. ayağını gedikli şampiyon Ahmet Atay kazandı 
     KAAN BORA 

     Dostluk pekişti 
     RENAULT Clio Cup'un 4. ayağı geçtiğimiz haftasonu Yunanistan'ın Serres pistinde koşuldu. Türk - Yunan dostluğunu pekiştirmek amacıyla 'Komşu'da yapılan ve 15 tur üzerinden gerçekleştirilen yarışa 14 Türk pilot katıldı. Oldukça sıcak bir havada geçen ve renkli görüntülere sahne olan mücadelede birinciliği 23.13.322'lik derecesiyle Ahmet Atay kazandı. Bu sezon daha önce 2 yarış kazanan Atay son turdaki atağıyla birincilik kürsüsüne çıkan isim oldu. 
     
     Doğulu da yarıştı 
     YARIŞTA Selim Erol, Atay'ın 1.054 saniye gerisinde ikinci sırayı alırken, Mehmet Zeytinoğlu da üçüncülükle yetindi. Ünlü pop şarkıcısı Kenan Doğulu'nun da katılıp, sekizinci bitirdiği yarışta 2 sürücü finişi göremedi. Bu sonuçlardan sonra Ahmet Atay genel klasmanda 72 puanla liderliğini sürdürürken, Selim Erol da 62 puanla ikincilikteki yerini korudu. Renault Clio Cup'ın bir sonraki ayağı 6-7 Eylül tarihlerinde İzmit'in Körfez Pisti'nde koşulacak. 
     
IMK'den piste davet      TRAFİĞE açık alanlarda aşırı süratin getirdiği kayıpların önüne geçilmesi için bir kampanya da İstanbul Motorsporları Kulübü IMK tarafından başlatıldı. Motorsporlarının "caddede" değil "pistlerde" yapılmasının hem istenmeyen sonuçları engelleyeceğini, hem de yetenekli gençlere gerçek spor ortamında gösteri imkanı vereceğini söyleyen IMK Başkanı Oğuz İnce, hız ve otomobil tutkunlarını Körfez Pisti'ndeki drag yarışlarına davet etti. 
     OPET'İN ana sponsorluğunda 22 Haziran'da yapılacak. Türkiye Otodrag Şampiyonası'nın ikinci ayağında IMK, caddelerde pilotluk hevesini gidermeye çalışanlara yeni bir fırsat tanıyor. Standart otomobillerle, ikili start alarak yapılacak altı kategorideki yarışmada 300 metrelik parkur bitiminde rakibini geçen bir üst tura çıkacak. Kayıtları IMK'da süren yarışlara, Taksim AKM 09.00 ve Bostancı Deniz Otobüsü İskelesi'nden 09.30 servis de kalkacak. 
     
Sallan ve yuvarlan Dünya Ralli Şampiyonası'nın sonucu heyecanla beklenen 7. ayağı Güney Kıbrıs'ta start alacak 
     DÜNYA Ralli Şampiyonası'nda sezonun yarısı geride kalıyor. Bu hafta sonu Kıbrıs Rum Kesimi'nde yapılacak takvimin yedinci ayağında ünlü pilotlar, yılın en yavaş ve virajlı yarışında zaman zaman kırıcı olan parkurda finiş görmeye çalışacak. Sıcak havanın da sürücülere zor anlar yaşatması bekleniyor. Toplam 341 kilıometrelik 18 özel etabın yer aldığı 31.Kıbrıs Rallisi Limassol civarındaki Troodos dağları ile Machairas bölgesinde yapılacak. 
     YUNANİSTAN'daki Akropolis Rallisi'nde kariyerindeki ilk zaferine ulaşan Ford'tan Markko Martin, benzer şartlardaki Kıbrıs'ta da zirvenin iddialı isimleri arasında yer alacak. Genel klasman liderliğini sürdüren Peugeot'dan Richard Burns ile Yunanistan'ta finiş görememesine rağmen daha önceki yarışlarda üst üste birincilik alan Peugeot'nun şampiyonu Marcus Gronholm ile genel klasmanda ikinciliğe yükselen Citroen'den "kurt" pilot Carlos Sainz gözlerin üzerinden olacağı diğer isimler olacak. 
     
Muhteşem ikili      AVRUPA Ralli Şampiyonası'nın 20 katsayılı yarışlarından biri olan Bulgaristan Rallisi'nde fırtına gibi esen Fiat Abarth Motorsport'un iki tecrübeli ismi Volkan Işık ve Nejat Avcı Süper 1600 kategorisinde Albea'dan puanla döndü. Rally Bulgaria'da başarılı bir yarış çıkartan iki Türk ekibi de finişi görme başarısı gösterdi. Fiat Abart Motorsport'un başarılı pilotlarından Volkan Işık, Punto Süper 1600 S'i ile önündeki iki Bulgar ekibi gün içindeki etaplarda geçerek 9'uncu sırada başladığı ikinci günü ve yarışı 6'ıncı sırada kaparken ve Süper 1600 kupasını kazandı. Takım arkadaşı Nejat Avcı da Palio Süper 1600'ü ile finişe 9'uncu sırada ulaşarak takımına değerli puanlar kazandırdı. 
     
Memnun'dan ders      TÜRKİYE Motosiklet Şampiyonu Süleyman Memnun, kendi adını taşıyan Motosiklet Okulu'nu hizmete açtı. Honda'nın desteği ile gerçekleştirilen 4 günlük kurslarda motosiklet tutkunu olan herkese eğitmenler gözetiminde programlı ve en güvenilir şekilde motosiklet kullanma eğitimi verilecek. Motosiklete dair temel eğitim veren Süleyman Memnun Motosiklet Okulu, en düşük riskle, tüm emniyet tedbirleri alınmış ve kurs için özel olarak hazırlanmış Hezarfen Havalimanı'ndaki parkurda yeni sürücüler yetiştirecek. Kurs, 10 kişilik gruplar halinde Ekim ayı sonuna kadar sürecek. 
     
Team Aktiv'den atak      TÜRKİYE'DE ilk kez yeni pilot adayları Türkiye Ralli Şampiyonası'nda yarışma şansı bulacak. Yeni pilot adayları yetiştirmek üzere ralli eğitimleri vermeye başlayan Team Active Yarış Okulu, eğitim sonunda, seçilecek en başarılı 16 kişiyi, 2003 sezonunda Türkiye Ralli Şampiyonası'nda yarıştıracak. İskender Atakan, Emre Yerlici, Serkan Yazıcı, Ercan Kazaz, İbrahim Okyay, Yener Gülünay ve Ertan Nacaroğlu gibi tecrübeli pilotlardan eğitim alacak genç pilotlar, teorik derslerin yanı sıra İzmit Körfez Pisti'nde verilecek pratik eğitimi de içeren Team Active Yarış Okulu Ralli Eğitimi'nde Fiat Tipo otomobilleri kullanacaklar. Seminere katılmak isteyenler 0212 285.91.94 veya 0212 328.16.49 nolu telefonlardan bilgi alabilecekler. 
     
Renault'dan transfer bombası      RENAULT Performans Team, 24. Pirelli Rallisi'nde iki Maxi Megane ile yarışacak. Ethem Genim pilotajında Ege ve Tofaş Rallisi'ne katılan Maxi Megane'nin garajda duran kardeşi de Renault'un yeni transferiyle Pirelli Rallisi'nde etaplara çıkacak. İkinci Maxi Megane'ı kimin kullanacağı 29 Haziran'da Türkiye Pist şampiyonası'nın 3.ayağından hemen sonra açıklanacak. Performans Team'in sahibi Ethem Genim, yeni transferle yılın bombasını patlatacaklarını söyledi. 
     
Koltuk Kızılırmak'ın      MUTLU Cup'ta liderlik bir kez daha el değiştirdi. Yunanistan'ın Seres pistinde yapılan dördüncü yarışı sonrasında Erkut Kızılırmak, komşu pistte kazandığı zaferden sonra kupada da liderliği ele aldı. 20 turluk mücadeleyi en yakın rakibinin on saniye önünde tamamlayan Erkut Kızılırmak, bir puan farkla da olsa liderlik koltuğunun yeni sahibi oldu. Seres'te mekanik sorun yaşayarak yarışı tamamlayamayan Ragıp Dönmez ikinci, Seres'te beşinci olan olan Ozan Şer ise üçüncü durumda bulunuyor. Mutlu Cup'ta bundan sonraki yarış, 28-29 Haziran'da Körfez Yarış Pisti'nde koşulacak. Kupa, 6 - 7 Eylül'de aynı pistte yapılacak yarışla sona erecek ve sahibini bulacak. 
     
TOMSFED'den yenilik      TÜRKİYE Otomobil ve Motorsporları Federasyonu, yaklaşık 5 yıldır motorsporları tutkunlarının büyük bir beğeni ile okuduğu TOMSFED Dergisi ve geçen sezon yayınlamaya başladığı SF StartFiniş broşürünü içeriğinde yaptığı değişikliklerle bu sezon da yayınlayacak. Federasyon, DPP Dergi Pazarlama Planlama Şirketi ile bir anlaşma yaparak, Türkiye Şampiyonası'ndan Dünya Ralli Şampiyonası'na, F1'den mahalli organizasyonlara kadar tüm yarışların detaylarıyla yer aldığı yeni yayınlarını Türkiye'nin her noktasında satışa sunacak. 
     

</TEXT>
</DOC>
