<DOC>
<DOCNO> 185880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/ekonomi/eko13.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel havayollarına indirim geliyor 
</HEADLINE>
<TEXT>

   SİNAN TOROS İstanbul 
   
   Ulaştırma Bakanlığı, "Bölgesel Havacılık Projesi"ni hayata geçirmek üzere iç hatlarda tarifeli uçuş izni verdiği özel havayollarına, vergilerde indirim yapmaya hazırlanıyor. Sivil Havacılık Genel Müdürlüğü yetkilileri, iç hat bilet fiyatlarına eklenen 2 milyon 500 bin liralık eğitime katkı payı ve 7 milyon liralık özel işlem vergisinin kaldırılması amacıyla Ulaştırma ve Maliye Bakanlıkları arasındaki görüşmelerin son aşamaya geldiğini söyledi. 6 milyon liralık meydan vergisinin de kaldırılacağını belirten yetkililer, "Her uçuşta bilet fiyatları içinde alınan toplam 19 milyon 500 bin liralık vergi kalkacak. Yakıttan alınan vergilerde de indirim düşünülüyor" dedi. 
   
   Uçuşlar başlıyor 
   Fly Havayolları, 20 Ekim'de 69 milyon liradan vergi dahil 88.5 milyon lira başlayan bilet fiyatlarıyla İstanbul - Trabzon arasında seferlere başlayacak. Kasımın ikinci haftasında iç hatlarda İstanbul merkezli 8 noktaya uçuşa başlayacak olan Onur Havayolları'nda da bilet fiyatları vergiler dahil 85 - 90 milyon lira olacak. 
   
   
</TEXT>
</DOC>
