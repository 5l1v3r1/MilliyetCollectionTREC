<DOC>
<DOCNO> 195912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/soneko11.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül IMF'nin neredeyse şerefini biz kurtarıyoruz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, IMF ile ilgili ilginç açıklamalarda bulundu.Gül, ''Gidişat ortada. IMF'nin neredeyse şerefini biz kurtarıyoruz. Öyle değil mi Açık konuşalım öyle. Eldeki tek succes story başarı hikayesi Türkiye'' dedi. 
     Gazetecilerin sorularını yanıtlayan Abdullah Gül, yabancı sermaye açısından birçok reform yapılmasına rağmen Türkiye'nin hala cazip bir ülke durumuna gelemediğini belirterek, ''Bunun birçok nedenleri var. Bunlardan bence en önemlisi hukuki yapı. Türkiye'nin yenileşmeye en çok ihtiyacı olan, en çok köhneleşmiş yapısı adalette gözüküyor'' dedi. 
     Gül, ABD'den sağlanması söz konusu 8.5 milyar dolar krediye ilişkin bir soru üzerine, bütçenin böyle bir para yok gibi yapıldığını anımsattı. 
     Bu kredinin ne zaman müracaat yapılsa, o zaman alınabilecek durumda olduğunu ifade eden Gül, ''Bunun süresi var. Önümüzde 1 sene süre var, günü geldiğinde ihtiyacımız olduğunda bu parayı alırız'' dedi. 
     Ekonomide yaşanan iyileşmenin işletmeler üzerindeki etkisini anlatırken Kayseri'de faaliyet gösteren Boydak Grubu örneğini veren Gül, 1.5 yıl önce sıkıntılarını paylaşmak için ziyaret ettiği Boydak'ın fabrikaları haftada 2 gün çalışırken, bugün günün 24 saati çalışır hale geldiğini kaydetti. 
     ''Bu, Türkiye'de güzel şeylerin olduğunun göstergesidir'' diyen Gül, düzenlenen beklenti anketlerinin de hepsinin olumlu çıktığını anımsattı. 
     Beklentinin olumlu olmasının hükümete olan güveni gösterdiğini ifade eden Gül, şunları kaydetti 
     ''Ben gerçekçi bir insanım, her şeyi toz pembe gösteriyor değilim. Ama 1 senenin bir mukayesesini yaparsak bugün olağanüstü bir iyi durumdayız. Rehavete kapılmamalıyız. Ne tamam biz her şeyi yaptık havasına sokmalı bizi, ne önümüzdeki problemleri görmemizi engellemeli.'' Abdullah Gül, ekonomideki birtakım gelişmelere rağmen özelleştirmede ve yabancı sermayeyi çekmede sorunlar bulunduğunun belirtilmesi üzerine ise özelleştirmede hedeflerin gerisinde kalındığını kaydetti. 
     300 küsur milyon dolar özelleştirme gelirine karşılık hedefin daha büyük olduğuna işaret eden Gül, yabancı sermaye açısından da birçok reform yapılmış olmasına rağmen hala Türkiye'nin cazip ülke durumuna gelemediğini vurguladı. Abdullah Gül, şöyle devam etti 
     ''Bunun birçok nedenleri var. Bunlardan bence en önemlisi hukuki yapı. Türkiye'nin yenileşmeye en çok ihtiyacı olan, en çok köhneleşmiş yapısı adalette gözüküyor. Hala herkes şunu düşünüyor ki, geldiğimde, başım derde girdiğinde objektif, gerçekten güvenebileceğim bir hukuk düzeni var mı yok mu Bu konuda -maalesef bu bir gerçek- henüz fazla bir şey yapılabilmiş değil. En büyük reformların hukuk düzeninde yapılması gerekir. Yabancı sermaye açısından en önemli nokta budur.'' Gül, bankacılık yasa tasarısında geriye dönük uygulamalar içerdiği, marketlerle ilgili düzenlemenin de sınırlamalar getirdiğine ilişkin yakınmaların anımsatılması üzerine ise taslakların her zaman düzenlemeye açık olduğuna dikkat çekti. 
     Abdullah Gül, ekonomik parametreler kadar, türban, Cumhurbaşkanı ile ihtilaf gibi konuların da piyasalarda etki yarattığına işaret edilerek, ''Piyasalar açısından bu tür gerginlikleri uzak tutma yönünde bir mesajınız olacak mı '' sorusu üzerine ise hükümetin, Türkiye'nin başarılı olması için bütün enerjilerini işlerine vermek istediklerini söyledi. Gül, şunları kaydetti 
     ''Ama bu süreç içerisinde çeşitli saiklerden dolayı gerginlik yaratmak isteyenler olabilir ama biz yolumuza devam edeceğiz. Çoğunluğu olan bir hükümetiz. Çoğunluğu olan bir hükümetin çok olgun olması gerekir. Başkalarının tenkitlerine çok büyük olgunlukla yaklaşması gerekir. Bu kadar çoğunluğu olan, herkesi, oy versin vermesin, desteklesin desteklemesin herkesi kucaklaması gerekir. Bu anlayış içinde işbaşı yaptık, bu anlayış içinde devam ediyoruz. Ama başarıyı bizim elimizden görmek istemeyenler olabilir. O kadar bağnaz olanlar da olabilir. Ne yapalım, görmemezlikten gelip yolumuza devam edeceğiz. Şimdi yaptığımız şey bu.'' 
     
     ''IMF'NİN NEREDEYSE ŞEREFİNİ BİZ KURTARIYORUZ'' 
     Abdullah Gül, ekonomide yaşanan gelişmelerle ilgili bir soruyu yanıtlarken de, hükümetin ekonominin gereklerini yerine getiren olağanüstü gayretlerine değinerek, ''Gidişat ortada. IMF'nin neredeyse şerefini biz kurtarıyoruz. Öyle değil mi Açık konuşalım öyle. Eldeki tek succes story başarı hikayesi Türkiye'' dedi. 
     Dışişleri Bakanı ve Başbakan Yardımcısı Gül, tarımda önemli gelişmeler olduğunu, önümüzdeki yıllarda tarımda, özellikle hayvancılıkta büyük bir patlama olacağını bildirdi. 
     Gül'ün ekonomi servisi yöneticileriyle görüşmesine katılan TOBB Başkanı Rifat Hisarcıklıoğlu da, Türkiye özel sektör eliyle büyüyecekse, yatırım ortamının iyileştirilmesi gerektiğini vurguladı. Sanayinin şu anda maksimum kapasitesini kullandığını, artık üretimi büyütebilecek bir gücü bulunmadığını belirten Hisarcıklıoğlu, ''Yatırım izni alanlara bakılırsa müthiş bir patlama var. Bunların realize olması lazım. Bu çok önemli'' dedi. 
     Hisarcıklıoğlu, Başbakan Erdoğan'ın İş Kur Genel Kurulu'nda iş alemine yaptığı 4 milyon işsizin üye sayısı 4 milyon olan TOBB ve TESK'de herkesin yanına bir kişi alarak işsizliği bitirmeye yönelik çağrısına da değindi. 
     TOBB Başkanı, bunun yapılabilmesi için yaklaşık 7 ay önce Ekonomik Sorunları Değerlendirme Kurulu'nda hazineden sorumlu Devlet Bakanı, Çalışma ve Sosyal Güvenlik Bakanı ve Maliye Bakanı ile beraber mutabık kalınan, ilave istihdamda muhtasarın yüzde 90'ının, sosyal sigorta priminin de yüzde 20'sinin alınmayacağı konusunun gerçekleşmesini hükümetten beklediklerini söyledi. 
     Rifat Hisarcıklıoğlu, IMF ile de bu görüşmeleri yaptıklarını, buna itirazları bulunmadığını bildirdi. 
     
</TEXT>
</DOC>
