<DOC>
<DOCNO> 157698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/dunya/dun02.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçikalılar Türk adaya oy verdi 
</HEADLINE>
<TEXT>

Belçika seçimlerinde 45 bin tercihli oy alarak Senato'ya yeniden giren Türk kökenli siyasetçi Fatma Pehlivan'a oy verenlerin çoğu Türk değil, Belçikalı seçmen 
     GÜVEN ÖZALP Brüksel 

     Belçika'da doğrudan seçilen 40 senatörü ve Federal Meclis'in 150 üyesini belirlemek amacıyla gerçekleştirilen genel seçimler, liberal ve sosyalist partilerin zaferiyle sonuçlandı. Toplam 137 bin tercihli oyun gittiği Türk kökenli adayların varlık gösteremediği seçimde sadece Flaman Sosyalist Partisi SP adayı Fatma Pehlivan, yaklaşık 45 bin tercihli oy alarak Senato'daki koltuğunu korumayı başardı. 
     Pehlivan, aldığı oylarla partisi içinde de en çok tercihli oy alan üçüncü aday olma başarısını gösterirken, "doğrudan seçilen" ilk Türk kökenli senatör olma unvanını da elde etti. Pehlivan'ın bir başka başarısını ise, aldığı oyların büyük bölümünün Türk kökenli seçmenlerden değil Belçikalı seçmenden gelmesi oluşturdu. 
     Bundan önceki seçimlerde Flaman Yeşiller'den AGALEV Meryem Kaçar yedek üye olarak Senato'ya girmiş, Pehlivan ise, atama yoluyla senatör olmuştu. AGALEV'in seçim barajını aşamaması nedeniyle Kaçar koltuğunu kaybetti. 
     Seçimlerde kazanılan koltuk sayısı açısından ilk iki sırayı Başbakan Guy Verhofstadt'ın Flaman Liberal Partisi VLD ile Valon Sosyalist Parti PS paylaştı. Her iki parti de Federal Meclis'te 25 koltuk kazandı. Ülkeyi dört yıl boyunca yönetecek hükümet de liberaller ve sosyalistler tarafından kurulacak koalisyondan oluşacak. 
     Yeşiller açısından hezimetle sonuçlanan seçimde aşırı sağ eğilimli Vlaams Blok'un Meclis'teki sandalye sayısını artırması da dikkat çekti. 
     

</TEXT>
</DOC>
