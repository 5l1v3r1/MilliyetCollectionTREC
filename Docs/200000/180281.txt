<DOC>
<DOCNO> 180281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/soneko26.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgar Telekom'un özelleştirilmesinde yeni gelişme... 
</HEADLINE>
<TEXT>

     Uzun süredir devam eden ve bir çok idari sorunla karşılaşılan Bulgaristan Telekomünikasyon kurumu BTK'nın özelleştirilmesi sürecinde, yeni bir gelişme daha yaşandı. 
     İhalede birinci sırada yer alan, ancak Özelleştirme idaresi yönetim kurulu tarafından teklifi yetersiz bulunduğu için satış görüşmelerine son verilen Viva Ventures şirketinin İdare mahkemesine yaptığı itiraz başvurusu, mahkeme tarafından kabul edilmedi. 
     Bulgaristan İdare Mahkemesi, konunun hukuki bir yönünün bulunmadığı gerekçesiyle başvurunun kabul edilmediği kararını alırken, açıklamasına ''ancak Özelleştirme İdaresi, Viva Ventures'in teklifine öncelik vermelidir'' yorumunu getirmesi, süreci farklı bir noktaya taşıdı. 
     Mahkemenin yorumu üzerine, Özelleştirme İdaresi satış için anlaşma safhasında olduğu Koç Holding -Türk Telekom konsorsiyumu ile görüşmelerine ara vererek, Viva Ventures ile yeniden masaya oturdu. 
     Özelleştirme prosedürüne göre, bir süre önce BTK için iyileştirilmiş yeni bir teklif veren Viva Ventures şirketinin, en geç üç gün içinde Özelleştirme İdaresi ile satış konusunda anlaşmaya varması gerekiyor. 
     
     ANLAŞMAZSA SAĞLANAMAZSA, TÜRK KONSORSİYUMU SIRADA 
     Bulgaristan Özelleştirme İdaresi'nden edinilen bilgiye, eğer Viva Ventures ile satış anlaşması sağlanamazsa, Koç Holding-Türk Telekom konsorsiumu ile görüşmelere kaldığı yerden yeniden devam edilecek. 
     Ekonomi uzmanları, Viva Ventures şirketi ile Özelleştirme idaresi arasında bu kadar kısa süre içersinde bir anlaşma sağlanmasının güç olduğu görüşünde birleşiyorlar. 
     Uzmanlar ayrıca, Viva Ventures'in yeni iyileştirilmiş teklifinin gerçekçi olmadığı ve bu yüzden bu teklifte yer alan sorumlulukları yerine getiremeyeceği görüşünü savunuyorlar. 
     Satış anlaşması safhasında iken, İdare mahkemesinin yorumu üzerine yeniden beklemeye çekilen Koç Holding Türk telekom konsorsiumu ise şimdilik gelişmeleri izlemekle yetiniyor. 
     Bu arada konsorsiuma yakın kaynaklar, Özelleştirme İdaresi ile Viva Ventures anlaşmaya varırsa, bu karara Bulgaristan'ın özelleştirme sürecine engel olmamak amacıyla, itiraz edilmeyeceğini söylediler. 
     
</TEXT>
</DOC>
