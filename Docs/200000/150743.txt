<DOC>
<DOCNO> 150743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/soneko37.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülend Özaydınlı TEKEL'in alkol kısmına ilgi duyabiliriz 
</HEADLINE>
<TEXT>

     Koç Holding CEO'su Bülend Özaydınlı Irak'ta iş yapmak için çaba göstereceklerini belirterek, ''Bunun ayıp bir şey olduğunu da zannetmiyoruz. Aslında bu tür çabaların içinde olmamak Türkiye'ye karşı ayıptır diye düşünüyoruz'' dedi. 
     Özaydınlı, Koç Holding bilgilendirme toplantısının ardından soruları yanıtladı. 
     Irak'taki inşaat çalışmalarında ABD ve İngiliz şirketlerinin bazı öncelikleri olacağını, ancak Türk şirketlerinin de çok ciddi avantajlarının bulunduğunu bildiren Özaydınlı, Irak'ta daha önce ticari olarak da çeşitli faaliyetlerinin bulunduğunu anımsattı. 
     Özaydınlı, ''Irak ticaret açısından vazgeçilir bir ülke değil, bu yönde biz de ciddi çaba göstereceğiz'' diye konuştu. 
     Bayındırlık ve İskan Bakanı Zeki Ergezen'in açıklamaları anımsatılarak, ''Irak'ta iş yapmak yanlış bir şey mi '' sorusuna Özaydınlı, ''Biz, iş yapacağız, iş yapmak için çaba göstereceğiz. Bunun ayıp bir şey olduğunu da zannetmiyoruz. Aslında bu tür çabaların içinde olmamak Türkiye'ye karşı ayıptır diye düşünüyoruz. Türkiye'nin burnunun dibinde olan böyle bir ekonomik aktivitenin dışında böyle bir gerekçeyle kalmak, herhalde pek akılcı bir hareket olmaz diye düşünüyorum'' yanıtını verdi. 
     Özaydınlı, Türkiye'nin Irak'taki gelişmelerin dışında kalmaya Meclis kararıyla karar verdiğini, bunu şu anda tartışmanın da doğru olmayacağını dile getirdi. 
     Türkiye'nin aldığı pozisyon itibariyle kendi çıkarlarını gözetmek için bir plana sahip olması gerektiğini vurgulayan Özaydınlı ''Şimdi Türkiye'ye yönelik talepler var. Niye biz bu taleplerin gelmesini bekliyoruz, ya da gelmemesi durumunda hayıflanıyoruz '' dedi. 
     
     ÖZELLEŞTİRME 

     Özaydınlı, tütün ve sigara faaliyetlerine ilişkin soru üzerine de tütün konusunda özelleştirme açısından yine dağıtıma yönelik ilgilerinin devam edeceğini dile getirdi. 
     Özelleştirmenin hızla gerçekleştirilmesi gereken bir husus olduğunu ve prensip olarak da ilgilerinin bulunduğunu ifade eden Özaydınlı, ''Özelleştirmesi gündeme gelen şirketlerin tamamı ekonomide ciddi yeri olan şirketlerdir. Bu bağlamda, biz bu şirketlere özelleştirilmeleri durumunda ilgi duyacağız. Hangisine ne oranda ilgi duyacağımız tabii ki kurallarının belirlenmesine bağlı bir durumdur'' diye konuştu. 
     Dünyada özelleştirme konusunda değişik yöntemler uygulandığını ve Türkiye'de de bunların netleşmesiyle ancak bir karar verebileceklerini belirten Özaydınlı, yine dünyada THY, Tüpraş gibi şirketlerin özelleştirilmelerinde çeşitli örnekler bulunduğunu anlattı. 
     Özaydınlı, ''Bunlar belirlenmeden ortaya çıkıp, 'bu şirketlerle çok ilgiliyiz, ihalesine gireceğiz' demek doğru değil diye düşünüyoruz. Ana stratejimize uyanların hepsiyle ilgimiz var. Gündemde olan ana özelleştirme konularının önemli bir kısmının ana strateji planımıza uyduğunu söyleyebilirim'' dedi. 
     
     ''TEKEL'İN ALKOL KISMINA İLGİ DUYABİLİRİZ'' 

     Özaydınlı, ''Sigara ve tütünde niye üretime girmiyorsunuz Sabancı üretimde. Üretime girmemek gibi bir prensibiniz mi var '' sorusuna şu yanıtı verdi 
     ''Tütün üretimine ilgi duymuyoruz. Neden bir kere Koç Holding'de kapalı alanlarda sigara içmiyoruz. Sigaraya bir sempatimiz yok. Bu işin şaka tarafı... Biz TEKEL'in tütün kısmına ilgi duymuyoruz ama alkol kısmına ilgi duyabiliriz.'' Özaydınlı, Grundig'le ilgili gelişmeler konusunda ise Grundig yetkililerinin Beko tarafından satın alınabilmek için yapabilecekleri her türlü gayreti gösterdiklerini bildirdi. 
     Yapılan inceleme sonucunda bu operasyonun Beko açısından olumsuz göstergeler içerdiğinin görüldüğünü ve vazgeçildiğini hatırlatan Özaydınlı, ''Şirket iflas masasına gitmektedir. Bu kapsamda Grundig'i daha cazip hale getirmek suretiyle yine bizim tarafımızdan alınması konusunda gayretler var. Marka, AR-GE konularının Beko tarafından değerlendirilmesi için ortam hazırlanmaya çalışılıyor. Ama çok karışık bir durum var şu anda'' dedi. 
     
     ''B PLANI UYGULANIYOR'' 

     Özaydınlı, ''Grubun B planı var mı '' sorusuna ise ''Şu anda Koç Topluluğu B planını uygulamakta. A planı uygulanmıyor'' yanıtını verdi. 
     Satışların önemli bölümünün yurtdışı satışlardan oluştuğunu, içinde bulunulan iniş çıkışlardan en az etkilenmek için ihracat ve dış satışlara ağırlık verdiklerini anlatan Özaydınlı, şöyle dedi 
     ''Şu anda da iç talepte bir ciddi kıpırdanma söz konusu değil. Son günlerde olumlu sinyaller olmakla birlikte eski günlerimizden daha çok uzaktayız. Zaten B planımız uygulamada. 2003 yılında dış satışlarımız daha da ivme kazanacaktır. Ama tabii ki iç talepteki olumlu gelişmeler hemen bizim bu hususa adapte olabileceğimiz şeklindedir. Fabrikaların kapasitesi iç talebi de karşılayacak şekilde hazırlıklı hale getirilmektedir.'' Otomotivde karlılığı olumsuz etkileyen tek unsurun iç piyasada yaşanan durgunluk olduğunu vurgulayan Koç Holding CEO'su, ''Tek eksikliği iç talepteki canlanma olarak görüyoruz. İlk 3 aydaki olumlu göstergeler kalıcı olur ve uygulamalar sahiplenerek yürürlüğe konulur ise Türkiye'de çok ciddi canlanma olacağını ve bunun da tüm şirketler gibi bizim de hazırlıklı şirketlerimiz için olumlu şartlar getireceğini inşallah hep birlikte izleriz'' dedi. 
     
     TÜRKİYE'NİN IRAK'TAKİ ROLÜ 

     Türkiye'nin Irak konusunda vazgeçilebilmesi kolay bir ülke olmadığını da ifade eden Özaydınlı, ''Ben, Türkiye'nin bu yeni yapılanma içinde de rolünün sıfıra indirgendiği görüşünde değilim'' diye konuştu. 
     ''Yabancı ortaklarınız Türkiye'ye nasıl bakıyor '' sorusu üzerine Özaydınlı, Türkiye'nin geleceğine güvendiklerini ve bunu ortaklarına aktarmak için de her türlü gayreti gösterdiklerini vurguladı. 
     ''İş dünyası hükümetlere kredi tanır. Siz, AK Parti hükümetine ne kadar kredi tanıyorsunuz '' sorusuna Özaydınlı, ''Sizin söylediğiniz geçmişte kaldı. Artık iş dünyası kredibilite tanımıyor, önemli olan piyasaların sağlamış olduğu kredibilite'' yanıtını verdi. 
     2001 krizinden, işçi ve işveren olarak fakirleşerek çıkıldığının kabul edilmesi gerektiğini ifade eden Özaydınlı ''İç talebin artırılabilmesi için de satın alma gücünün güçlenmesi lazım. Bu noktada çalışanların gelirlerini kesmek, kısmak suretiyle iç talep canlanmasını öbür tarafta beklemek çelişkili olacaktır'' dedi. 
     





</TEXT>
</DOC>
