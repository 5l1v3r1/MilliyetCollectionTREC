<DOC>
<DOCNO> 196263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/spor/spo03.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Florya'da büyük risk 
</HEADLINE>
<TEXT>

   Fatih Terim yalan haber yazan gazetecilere tesislerin kapılarını kapatacaklarını söyledi. Terim, "Sizin yüzünüzden eski öğrencilerim yanıma bile gelemiyor" dedi 
      ERHAN TELLİ 

   
   "Böyle şey olmaz" 
   GALATASARAY'IN teknik patronu, yardımcılarıyla ilgili haberlere büyük tepki gösterdi. Terim, gazetecilere "Bir gün yardımcımı değiştiriyorsunuz, bir gün Hagi'yi yardımcım yapıyorsunuz. Bir gün futbolcuyu getirip, ertesi gün operasyon yapıyorsunuz. Böyle şey olmaz. Bundan sonra yalan haberlere karşı gereken önlemleri alacağız. Gerekirse, bu tip haberleri yapanlara Florya'nın kapıları kapanır" dedi. 
   
   Oyuncular çekindi 
   TERİM bu açıklamayı yaparken, Tugay yanına geldi ve sohbete başladı. Medyanın yoğun görüntü çabası karşısında Fatih Terim, "Siz yarın Tugay'ı da, Galatasaray'a transfer edersiniz" diye yakındı. Terim ardından Can Çobanoğlu ve Tayfun'la da konuşurken, Galatasaray'a transferleri gündeme gelen Gökdeniz ve Deniz ile İlhan Mansız'ın, hocanın yanına gelmek için hareketlendikleri sonra vazgeçtikleri gözlendi. 
   
   "Acı bir olay" 
   MİLLİ futbolcuların, basının yoğun ilgisi yüzünden geri adım attıklarını gören Teknik Direktör Fatih Terim yine medyaya yüklendi. Galatasaray'ın hocası, milli oyuncuların, idmanı izlerken, kenarda durduklarını ve kendisine selam bile vermeye gelmediklerini hatırlattı, "Bu ne kadar acı bir olaydır ki, sizin yüzünüzden eski öğrencilerim yanıma gelemiyor" diyerek tepkisini dile getirdi. 
   
   Bratu, Oddo'yu perişan etti    BÜNYAMİN OSMAN 

   ROMANYA'NIN İtalya'ya 1 - 0 mağlup olduğu karşılaşmada ilk 11'de görev yapan ve 45 dakika sahada kalan Galatasaraylı Bratu, Oddo'yu sahadan sildi. Lazio'nun en iyi savunma oyuncuları arasında yer alan İtalyan yıldızı özellikle bire bir pozisyonlarda rahat geçen Rumen oyuncu, hocası Iordanescu'nun futbolundan tatmin olması nedeniyle yerini Raducanu'ya bıraktı. 
   BEŞİKTAŞ'IN Rumen oyuncusu Daniel Pancu da 81 dakika sahada kaldı. Mutu - Bratu forvetinin ardında, serbest adam olarak görev yapan Siyah - Beyazlı futbolcu, özellikle ilk yarıda çok önemli iki şut attı, gol kılpayı kaçtı. Bursaspor'da görev yapan Ganea ise, Hagi'nin ayrılmasından olumsuz etkilendiği gerekçesiyle oynamak istemedi. 
   
   De Boer tehlikesi    Sakatlandı 
   GALATASARAY teknik heyeti, Sabri'nin iyileşmesine sevinirken, kötü haberi Hollanda'dan aldı. İskoçya ile Hollanda'nın oynadığı Avrupa Şampiyonası baraj maçında 90 dakika forma giyen Frank de Boer'in, daha önce Fenerbahçe sınavında nükseden sakatlığının ortaya çıktığı bildirildi. 
   
   Durumu belirsiz 
   HOLLANDALI tecrübeli futbolcunun, İskoçya ile yarın oynanacak rövanşta forma giyip giymeyeceğinin henüz kesinleşmediği de açıklandı. Sarı-Kırmızılı kulübün Sağlık Kurulu'nun, Frank De Boer'in sakatlığıyla ilgili detaylı bilgi almak amacıyla Hollanda ile temasa geçtiği ifade edildi. 
   
   Sabri iyileşti    Sol ayak bileğinden tedavi gören Sabri dün takımla birlikte idmana çıktı. Genç yıldızın, Denizlispor maçında forma giymesi bekleniyor. Bu arada idmanı izleyen millilerden Tayfun Korkut, Arif'e "Sen eskiden hızlı koşuyordun, ne oldu sana böyle" diye takıldı. 
   
   Dostluk şöleni    FATİH Terim, Ümit Karan ve Sabri Sarıoğlu ile birlikte, kızı Buse'nin de eğitim gördüğü Özel Yüzyıl Işıl Okulları'nın düzenlediği 5. Geleneksel Dostluk ve Spor Şöleni'nin açılışına katıldı. Terim, kızı Buse'nin de yer aldığı bir dans gösterisini seyrederken, Ümit Karan ile Sabri ise halı saha futbol turnuvasının başlangıç vuruşunu yaptılar. 
   
   
</TEXT>
</DOC>
