<DOC>
<DOCNO> 199066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sonspo21.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum Cordoba bizde olsaydı 4-0 kazanırdık 
</HEADLINE>
<TEXT>

     Fenerbahçe Teknik Direktörü Christoph Daum, dünkü derbi maçta Beşiktaş'a iki golü hediye ettiklerini söyledi. 
     Daum, Samandıra Tesisleri'nde düzenlediği basın toplantısında, gazetecilerin derbi maçla ilgili soruları sırasında, ''Şimdi size seveceğiniz bir manşet vereceğim. Dünkü maçta Cordoba bizim kalemizde olsaydı, maç 4-0 biterdi'' dedi. 
     Maçın değerlendirmesini yapan Alman teknik adam, özellikle yedikleri gollere değinirken, ''İki golü rakibe hediye ettik. Daha güvenilir, daha az hatalı olmaları için kaleciler üzerinde çalışmalıyız. İki kalecimiz de, kendi yaşlarında Türkiye'nin en iyi kalecileri. Recep, maçtan sonra haklı eleştirilere maruz kaldı. Ama genç ve geleceği olan bir kaleci. Ya bu eleştirilerden sonra kendisini salar, ya da kolları sıvayıp kendini ispat eder. Bu maçtan sonra hemen ben de vurursam, olmaz'' diye konuştu. 
     
</TEXT>
</DOC>
