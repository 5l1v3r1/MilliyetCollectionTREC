<DOC>
<DOCNO> 181653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sondun09.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dalay Lama Bush ile görüştü... Irak Savaşı için ne dedi 
</HEADLINE>
<TEXT>

     ABD Başkanı George Bush, Tibet'in sürgündeki ruhani lideri Dalay Lama ile bir araya geldi. 
     Beyaz Saray sözcüsü Scott McClellan, Bush'un, Çin ile Tibet arasındaki görüş farklılıklarının giderilebilmesi amacıyla taraflardan çaba sarf etmelerini istediğini söyledi. 
     McClellan, ''ABD Başkanı, Washington'un, Tibet'in dini, kültürel ve dilsel kimliğinin korunmasına ilişkin görüşünü tekrarladı'' dedi. 
     Bush'un, görüşmede, Dalay Lama'nın, Çin ile diyalog kurulmasına ilişkin açıklamasına destek verdiği ve Çin'in bu konuda cesaretlendirilmesi için çaba harcayacaklarını söylediği belirtildi. 
     Dalay Lama da, görüşme sonrasında yaptığı açıklamada, Bush'un, ele alınan konulara gerçek ilgi ve sempatiyle yaklaştığını söyledi. 
     ABD'nin öncülük ettiği Afganistan savaşının, barış yolunda haklı görülebileceğini belirten Dalay Lama, Irak savaşının adil olup olmadığının yakın zamanda anlaşılacağını ifade etti. 
     Dalay Lama, ''Sanıyorum tarih gösterecektir. İlke olarak, şiddet kullanmamanın doğru olduğuna inanıyorum. Şiddet kullanılmayan metot, uzun süre içinde daha etkili olur'' dedi. 
     Dalay Lama, Vietnam'daki savaşın birçok zorluğa yol açtığını ve bir hata olduğunu, ancak Kore Savaşı ile İkinci Dünya Savaşı'nın, uygarlığın ve demokrasinin korunmasına yardım ettiğini kaydetti. 
     Dalay Lama, Afganistan'daki savaşı da, uygarlığın korunmasına yardımcı savaşlar arasına katabileceğini belirtti. 
     Dalay Lama, Irak savaşı hakkındaki fikrinin sorulması üzerine, durumun biraz daha karışık olduğunu, karar vermeden önce biraz daha zaman gerektiğini söyledi. 
     Tibet'in ruhani lideri, Bush ile görüşmesi sırasında çekincelerini dile getirdiğini belirtti, ancak Bush'un cevabı hakkında bilgi vermedi. 
     Dalay Lama'nın ABD'de üst düzey temaslarda bulunmasını eleştiren Çin, Washington'u, Dalay Lama'nın topraklarında ''ayrılıkçı faaliyet'' yürütmesine izin vermekle suçlamıştı. 
     Tibet'in ruhani lideri, 1989 yılında Nobel barış ödülüne layık görülmüştü. 
     
</TEXT>
</DOC>
