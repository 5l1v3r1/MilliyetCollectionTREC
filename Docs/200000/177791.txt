<DOC>
<DOCNO> 177791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/yazar/guclu.html </URL>
<DATE> 2003/08/24/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
2157 lise birincisi üniversiteyi kazanamadı 
</HEADLINE>
<TEXT>

   
   Lise birincilerinin üçte birinden fazlası, üniversite barajını aşamadı. Anadolu liseleri sınavında 40 bin öğrenci sıfır puan aldı. AB'ye üye ve aday ülkeler arasında, ortaöğretim öğrencilerimiz Fen ve Matematik'te en son sıralarda yer aldı... 
   Yukarıdaki iç karartıcı örnekleri artırmak mümkün. Ama daha fazla can sıkmanın ötesinde ne yararı var. Geçen yıl da öyle idi. Ondan önceki yıl da. Muhtemelen gelecek yıllarda da değişen bir şey olmayacak... 
   Eğer çocuklarımıza ve onların geleceğine zerre kadar değer veriyor olsa idik yukarıdaki tabloda bir değişiklik olurdu. Kabahatli sadece devlet mi Anne babaların hiç mi suçu yok Ya öğretmenlerin, sivil toplum örgütlerinin ve biz medyanın Hangi birimiz bu kara tablo karşısında ürperdik Hangi birimiz ah, vah etmenin ötesinde üzerimize düşen sorumluğun gereğini yerine getirdik Koskocaman bir hiç. Evet koskocaman bir hiç. Eğer öyle olmasaydı, başarı tablosu, son on yılda griden zifiri karanlığa dönüşür müydü 
   Eğitimde böylesine bir vahim tablo ile karşı karşıya iken Milli Eğitim Bakanlığı, şimdi bir de üniversitelerin sorumluğunu üstlenmeye hazırlanıyor. Sanki ilk ve ortaöğretimde başarılı olmuş gibi... 
   Şampiyonları açıkta kalan bu 2 bin 157 lise bir bir açıklanmalıdır. Bununla da yetinilmeyip geniş bir araştırma yapılmalıdır. Okul birincisi belirlenirken adil davranılmış mıdır Okul birincisinin açıkta kalması sınav sisteminden mi, öğrencinin tercih hatasından mı yoksa rehberlik eksikliğinden mi kaynaklanmıştır Bunlar bir bir irdelenmelidir... 
   Öyle liseler var ki birincisi açıkta kalırken, birkaç dersten takıntılı öğrencileri, en iyi üniversitelere girme olanağı yakaladılar. Ama liseden mezun olamıyorlar. Umarız onların bu mağduriyetleri de en kısa zamanda giderilir... 
   Eğer 10 yıl öncesinin Milli Eğitim Bakanı, ÖSS sonuçlarını iyi analiz edip gereğini yerine getirebilmiş olsaydı, bugünkü tablo çok daha farklı olabilirdi. 
   2157 lise birincisinin açıkta kalmasından daha vahim bir başka veri ise yüzlerce liseden tek öğrencinin dahi üniversiteyi kazanamamış olması. 
   Bakanlık bu liseleri, müdürlerini, öğretmenlerini, o ilin valisini, ilçenin kaymakamını bir bir sorgulamalıdır. Sicillerine eksi puanlar vermelidir. 
   Bir yoksulluk edebiyatıdır yapılır gider. Öğretmen yok, kaynak yok, öğrenci tembel, veli isteksiz. Oysa aynı tablo başka kentler için de geçerli. Yoklukların en büyüğünü çeken Kilis, acıların en derinini yaşayan Yalova başarıdan başarıya sadece öğretmenlerinin, kent yöneticilerinin ve bu işe gönül veren sivil toplum örgütlerinin sayesinde ulaştı. 
   Peki ya diğer kentler Ağlamanın ve tüm suçu sistemin üzerine yıkmanın ötesinde ne yaptılar .. 
   Milli Eğitim Bakanlığı, her kente, her okula karşı adil davranmak zorundadır. Eşit koşullar sunup, ardından da en ince ayrıntısına kadar okulların başarısını sorgulamalıdır. Vurdum duymaz okul müdürlerini, öğretmenleri, yerel yöneticileri sadece kamuoyuna bir bir açıklamakla kalmayıp, terfileri ve bütçeden alacakları kaynakları da ÖSS'deki başarılarına göre düzenlemelidir. 
   En pahalı özel okulların, dershanelerin, en iyi öğretmenlerin, en köklü devlet liselerinin bulunduğu İstanbul, maalesef ilk 5'te yok. Acaba Vali Bey'in yüreği cız etti mi .. 
   Özetin özeti Devleti yönetenler, başka çocukların geleceğini de kendi çocuklarının geleceği kadar önemsemedikleri sürece, haktan, hukuktan, adaletten, sosyal eşitlikten, refahtan söz etmek mümkün değil. Acaba bugün açıkta kalan gençlerden birisi kendi çocukları olsa idi ne hissederlerdi .. 
   
      
   
</TEXT>
</DOC>
