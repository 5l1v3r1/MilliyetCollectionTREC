<DOC>
<DOCNO> 184018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/siyaset/siy04.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker için 'Özal' taktiği 
</HEADLINE>
<TEXT>

   AKP hükümeti, Irak'a asker gönderme konusunda Turgut Özal'ın 1. Körfez Savaşı'nda başvurduğu 'Meclis'ten yetki isteme" formülünü düşünüyor 
      ANKARA Milliyet 

   
   Hükümet, Irak'a asker göndermek için TBMM'den izin almak yerine, 1. Körfez Savaşı ve Afganistan'da başvurulan "yetki mekanizması"nı harekete geçirmeyi planlıyor. Asker göndermeye karşı olan AKP'liler ise, "yetki"ye ılımlı yaklaşırken, CHP'liler yetkinin sınırlarını hükümet belirleyeceği için karşı çıkıyor. 
   
   'Meclis'e gidilebilir' 
   Dubai dönüşünde Irak'a asker gönderilmesiyle ilgili soruları yanıtlayan Başbakan Recep Tayyip Erdoğan, konunun henüz bakanlar kurulunda değerlendirilmediğini, görüşüldükten sonra Meclis'e yetki talebiyle gidilebileceğini belirterek, şunları söyledi "Önce Bakanlar Kurulu'nda, grubumuzda konuyu görüşüp olgunlaştıracağız. Ondan sonra da eğer böyle bir karara varabilirsek bunu alma yoluna gidebiliriz." 
   Asker göndermeye karşı olan AKP'liler ise 'yetki'ye ılımlı yaklaştı. AKP'li TBMM Dışişleri Komisyonu Başkanı Mehmet Dülger, Meclis'ten hükümete yetki verilmemesi durumunda bir güven bunalımı doğabileceğini belirterek, "Böyle muayyen konularda yetki istenmesinde bir sakınca görmüyorum" dedi. AKP Milletvekili Mehmet Elkatmış da, "Meclis ikna edilirse yetki verilir" diye konuştu. CHP Grup Başkan Vekili Haluk Koç, "Yetki verme konusunda Başbakan'a da, Dışişleri Bakanı'na da güvenmiyorum" şeklinde konuştu. 
   
   4 kez yetki alındı 
   1. Körfez Savaşı sırasında Turgut Özal hükümeti de Bakanlar Kurulu adına 12 Ağustos, 5 Eylül 1990 ve 15 Ocak 1991'de üç kez TBMM'den yetki aldı. 57. hükümet döneminde de Sonsuz Özgürlük Harek tı çerçevesinde TBMM'den alınan yetkiyle Afganistan'a asker gönderildi. 
   
   ABD, PKK için Ankara'ya geliyor    BARKIN ŞIK 
   ABD Dışişleri Bakanlığı'nın Terörle Mücadele Koordinatörü Cofer Black, PKK KADEK'in K. Irak'tan tasfiyesiyle ilgili görüşmelerde bulunmak üzere ekimin ilk haftası Ankara'ya gelecek. İlki 12 Eylül'de yapılan görüşmelerin ikinci turu için gelen Black'in temaslarının, hükümetin Irak'a asker gönderme kararını ele almasından önce gerçekleşecek olması anlamlı bulundu. 
   
   İngiltere Türkiye'nin kararını bekliyoruz    TÜRKİYE'yle politik ilişkileri geliştirmek için "Türkiye Hareket Planı" açıklayan İngiltere'nin Ankara Elçisi Peter Westmacott, "Türkiye'nin Irak'a asker için karar almasını umuyoruz. Türkiye bu ülkede istikrara asker göndermek suretiyle katkıda bulunacaktır" dedi. Türkiye'nin Irak savaşından önce görüşmeyi reddettiği İngiliz askerinin en üst düzey yetkilisi Genelkurmay Başkanı Michael Walker'ın da gelecek hafta Türkiye'de olacağı belirtildi. 
   
</TEXT>
</DOC>
