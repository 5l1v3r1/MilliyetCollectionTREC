<DOC>
<DOCNO> 197152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/guncel/gun01.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hain saldırıları El Kaide üstlendi 
</HEADLINE>
<TEXT>

   El Kaide'ye bağlı 'Ebu Hafız El Masri Tugayları', 'ölüm arabalarının durmayacağı ve asıl savaşın daha başlamadığı' tehdidinde bulundu 
      DIŞ HABERLER SERVİSİ 
   
   İstanbul'daki İngiliz Başkonsolosluğu ile HSBC'ye yönelik saldırıların sorumluluğunu El Kaide'ye bağlı Ebu Hafız El Masri Tugayları üstlendi. Reuters'ın haberine göre, daha önce de sinagoglara yönelik eylemleri üstlenen El Masri Tugayları'nın yayımladığı bildiride, "İslamla savaşan İngiltere'nin barışını bozmak amacıyla Türkiye'deki İngiliz çıkarları hedef alındı" denildi. Saldırılar için "İslami Demir Çekiç Operasyonu" adını kullanan örgüt, böylece ABD'nin Irak'taki son operasyonu olan Demir Çekiç'e gönderme yaptı. 
   El Mücahidun adlı web sitesinde Arapça yayımlanan bildiride özetle şu ifadeler kullanıldı 
   "İngiltere Başkonsolosu Roger Short, İslamla mücadeledeki yoğun tecrübesi ve Irak, Suriye, Türkiye ve İran'dan oluşan bölgedeki İngiliz siyasetini planlayan kişi olarak görülmesi nedeniyle hedef alındı. İngiliz bankasına gelince, burası İngiliz ekonomisinin kalesi. İngiltere ve halkı, ABD ile ittifaklarının refah ya da güvenlik getirmeyeceğini bilsin. Daha önceki açıklamalarımızda, özellikle mücahitlerin lideri Usame bin Ladin'in şehadet operasyonlarının ABD içinde ve dışında süreceğine dair Ramazan'dan önce söylediklerini anlamayan ABD'nin kuyrukları İngiltere, İtalya, Avustralya ve Japonya'ya şimdi ölüm arabalarımızla anlatmaya çalıştık. Ölüm arabalarımız, Washington şartlarımızı yerine getirinceye kadar sürecek. 
   Konsolosluğu hedef alan ölüm arabalarımızın uygun olmayan bir yerde eylem yaptıklarını ve masum insanların ölümüne yol açtıklarını kabul ediyoruz ve üzüntü duyuyoruz. Bunun sorumlusu medyadır. Çünkü Müslümanları defalarca ABD ve müttefiklerinin ekonomik ve askeri üslerinin yakınına gitmemeleri yolunda uyarmıştık. Kısa süre sonra başlayacak asıl savaşımızda hiçbir sınır olmayacak ve kimseye acımayacağız. 
   
   Haçlı Ordusu'nu terk edin 
   Türkiye'ye gelince, Haçlı Ordusu'nu terk etmenin, Afganistan'dan çıkmanın, Siyonistlerle işbirliğine son vermenin, Irak'ta ABD'ye desteği kesmenin zamanı gelmedi mi Türkiye hükümetini ABD için çalışan birinci sınıf ajan olarak görüyoruz ve artık seçimini yapmalı. Ya barışın ya da ABD'nin yanında olmalı." 
   
   'El Kaide'nin şubeleri dehşet saçıyor'    Ameriken The Washington Post gazetesi "El Kaide örgütünün artık şubeleri aracılığıyla dehşet saçma yöntemi benimsediğini" bildirdi. İstanbul'daki terör saldırılarına değinen gazetenin dünkü sayısında önceki gün düzenlenen saldırılar ayrıntılarıyla anlatılırken, "Sanki deprem gibi" başlığı kullanıldı. Bir diğer yazıda 11 Eylül sonrası ABD'nin operasyonlarıyla gerilemek zorunda kalan El Kaide'nin yeni dönemde, yeni stratejilerle yükselişe geçtiği yorumu yapıldı. Yazıda "son zamanlarda Türkiye, Suudi Arabistan, Endonezya, Çeçenistan ve Irak'ta örnekleri görüldüğü şekilde El Kaide'nin artık küçük, yerel ve radikal gruplar aracılığıyla terörizmi sürdürdüğü" savunuldu. İBDA C'nin bu örgütlerden biri olduğu belirtilerek, "Bu tür yerel örgütlerin ortak yönü, liderlerinin 1990'larda Afganistan'daki Taliban kamplarında yetiştirilmiş olması" denildi. 
   
   
</TEXT>
</DOC>
