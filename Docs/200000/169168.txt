<DOC>
<DOCNO> 169168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sontur15.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Bingöl 250 yıldır kırılmayan fayın batı kısmı kırıldı 
</HEADLINE>
<TEXT>

     Fırat Üniversitesi Rektörü Prof. Dr. Feyzi Bingöl, merkez üssü Pütürge olan 5.7 şiddetindeki depremle, 250 yıldır kırılmayan 250 kilometre uzunluğundaki fayın, batı kısmının kırıldığını söyledi. 
     Prof. Dr. Bingöl, depremin Doğu Anadolu fayı üzerinde meydana geldiğini belirterek, Malatya ve çevresinde en son, 1964 yılında deprem meydana geldiğini hatırlattı. 
     Depremin, uzun süredir kırılmayan fay hattı üzerinde meydana geldiğine dikkati çeken Prof. Dr. Bingöl, bu depremle bir miktar enerji boşalımının sağlandığını, bunun da bölgeyi rahatlattığını bildirdi. 
     Artçı depremlerin bir müddet daha devam edeceğini ifade eden Prof. Dr. Rektör Bingöl, şöyle dedi 
     ''Bu fay hattı üzerinde bir depremin meydana geleceğini ve büyüklüğünün 6'ya yakın, 6'nın biraz üstünde olacağını daha önceki açıklamalarımızda söylemiştik. Bu sabah yaşanan depremin şiddeti de 6'ya yakındır. 250 yıldır kırılmayan 250 kilometrelik fayın batı kısmı, bu depremle kırıldı. Çünkü Pütürge, bu fayın batı kısmında bulunuyor, deprem de bu bölgede meydana geldi. Ancak 250 kilometrelik fayın tamamı kırılmış değil. Bu bölgede yine 6'ya yakın, 6'nın biraz üstünde bir deprem bekliyoruz. Bunun, sadece zamanını bilmiyoruz.'' 
     
</TEXT>
</DOC>
