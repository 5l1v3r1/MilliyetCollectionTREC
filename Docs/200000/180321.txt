<DOC>
<DOCNO> 180321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sontur04.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK borçlarında süre yarın doluyor... 
</HEADLINE>
<TEXT>

     SSK'ya prim borcu bulunan sigortalılara ödeme kolaylığı getiren yeniden yapılandırma uygulamasından yararlanmak isteyenlerin, yarın mesai bitimine kadar başvuruda bulunması gerekiyor. 
     Yeniden yapılandırma, SSK'da 30 Haziran 2003 tarihi itibariyle tahakkuk etmiş prim, idari para cezası, sosyal yardım zammı, isteğe bağlı sigorta primi ve işsizlik sigortası prim borçları ile gecikme zammı ve buna bağlı faizleri kapsıyor. 
     Prim borçlarının yeniden yapılandırılması uygulamasıyla, aylık yüzde 7, yıllık yüzde 84 olarak belirlenen gecikme zammı uygulamasından vazgeçiliyor. Bunun yerine, Hazine Müsteşarlığı'nca açıklanacak Türk Lirası cinsinden ıskontolu ihraç edilen devlet iç borçlanma senetlerinin aylık ortalama faizinin bileşik bazda uygulanması esası benimseniyor. Uygulamada taksit oranında, işverenlerin kuruma verdikleri asıl ve ek aylık sigorta primleri bildirgesindeki kayıtlı prime esas kazançlar toplamının yüzde 15'inden az olmayacak şekilde belirlenecek oranlar esas alınacak. Borç tümüyle ödenene kadar, kalan tutar için Hazine borçlanma faizi bileşik bazda uygulanmaya devam edecek. 
     İsteğe bağlı sigortalıların aylık taksitlendirme tutarlarının hesabında, prim ödedikleri kazançlara yüzde 15 ile 76 arasında değişen oranlar uygulanacak. Aylık taksit tutarının alt sınırı 100 milyon 763 bin 480 lira, üst sınırı ise 389 milyon 313 bin 447 lira olarak belirlendi. 
     Uygulamadan yararlanmak isteyenlerin, yarın, mesai bitimine kadar, bağlı oldukları il ya da sigorta müdürlüklerine dilekçeyle veya iadeli taahhütlü posta yolu ile başvuruda bulunmaları gerekiyor. Birden fazla il sigorta müdürlüğüne borcu olan işverenlerin, her bir sigorta müdürlüğüne ayrı ayrı başvurması gerekiyor. 
     Uygulamadan yararlanmak için başvuruda bulunan ve borçları yapılandırılan işverenlerin hakkında borçları nedeniyle daha önce uygulanmış olan hacizler ve bu hacizlere dayandırılarak yapılacak satış işlemleri durdurulacak. 
     Yeniden yapılandırma anlaşması yapılan borçluların taksitlendirme süresi içinde tahakkuk edecek cari ay prim borcunu veya yeniden yapılandırılmış borçları ile ilgili ödemelerini bir takvim yılı içinde üç defa art arda yerine getirmeyenlerin uygulamadan yararlanma haklarını kaybedecekler. 
     
</TEXT>
</DOC>
