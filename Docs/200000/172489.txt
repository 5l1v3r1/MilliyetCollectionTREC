<DOC>
<DOCNO> 172489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/yazar/altan.html </URL>
<DATE> 2003/07/30/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Manevi çağdaş dansımız, "hip - hop"... 
</HEADLINE>
<TEXT>

   
   Öğle yemeği için bir - iki kez gittiğimiz, yakınca, sessiz, bahçeli bir lokantaya bize konuk olmuş genç yakınlarımızla birlikte, bahçesinde azıcık oturmak için, gece de şöyle bir uğrayalım dedik... 
   Bahçedeki masalar, kızlı - erkekli gençlerle doluydu. Ve kulakları patlatan monoton bir bateri temposunda, bitip tükenmeyen gümbürtülü bir kıyamet müziği çalıyordu. Dans pisti falan da yoktu ortalıkta herkes masasında oturuyordu. 
   Birer bira söyledik... 
   Genç garson dostlar, bardaksız, kapağı açılmış birer şişe bira getirip koydular önümüze... 
   HHH 
   Özellikle cumartesi - pazar günleri, medya gündeminin neredeyse yarısını kaplayan ünlü gece kulüpleriyle ancak oralara takınıldığı ölçüde, "kişiliğinin varlığını" kanıtlayabileceğine inananların dünyaları hakkında ne bir fikrim, ne de bir gözlemim vardı. 
   Ve bir rastlantı sonucu öğrendim ki, kulakları patlatan o monoton bateri temposundaki müzik, "hip - hop"muş... 
   Kızlar - erkekler, ellerindeki bira şişelerinden birer fırt çekerek, "hip - hop"la, ortak bir sallanma ritmi içinde, toptan bir cezbeye giriyorlarmış... 
   Sabaha karşı kulüpten ayrıldıktan sonra da, bilemiyorum neler oluyormuş... 
   HHH 
   Bana öyle geldi ki, Türkiye ekonomisi, dış siyaseti, iktidarı, muhalefeti, resmi kurumları, yolsuzluk dosyaları, ABD ilişkileri, AB üyeliği çabaları, eğitim alanında çizdiği profil ve yargı alanındaki durumuyla toptan bir "hip - hop" sallantısı içinde... 
   Aynı tempo içinde ortak bir sallanma ve sık sık bir avuntu fırtı... 
   HHH 
   Bazı siyasetçilerimiz, TV kanallarında görünmek için, sık sık suyuna tirit basın toplantıları yapıyorlar. 
   Genç meslektaşlar soruyorlar 
   - Onca vaatten sonra, 2. tezkerenin, Meclis'ten bir kaza sonucu geçmeyişi karşısında, Başkan Bush yönetiminin Ankara'ya karşı uğradığı düş kırıklığı hala sürüyor mu 
   - O dönem çoktan aşıldı... 
   - Çuvallı, kelepçeli Süleymaniye skandalı ne oldu 
   - O da artık gerilerde kaldı. ABD ile ilişkilerimizde yeni bir sayfa açılıyor. 
   - Türkiye - ABD ilişkilerinde yeni dönemin başlıca göstergesi ne olacak sizce 
   - Her iki ülke çıkarları için de, ne gerekiyorsa o olacak 
   - İstenilen tugay gönderilecek mi Irak'a 
   - Durum enine boyuna tartışıldıktan sonra, Türkiye'nin çıkarları neyi gerektiriyorsa o yapılacak... 
   "Hip - hop" temposunda ortak bir sallanma ve arada bir avuntu fırtı... 
   HHH 
   20. yüzyıl boyunca da, Türkiye'nin çıkarları neyi gerektiriyorsa hep onlar yapıldı. 
   Sarıkamış'ta 75 bin neferin, soğuktan donarak ölmesini gerektiriyordu Türkiye'nin çıkarları ve uygulandı... 
   Ayrıca milli çıkarlarımız, yenilmemizi gerektiriyordu I. Dünya Savaşı'nda o nedenle yenildik... 
   Bugün de ülke çıkarları neyi gerektiriyorsa, elbet o yapılacak... 
   HHH 
   Dünkü Radikal'in manşeti de şöyleydi 
   "Fen ve anadolu liseleri giriş sınavında 40 bin 586 aday sıfır puan aldı - Eğitimde elde var 40 bin sıfır - Geçen yıl 2 bin 773 olan sıfırcı öğrenci sayısında yaşanan patlama, ilköğretimin iflas ettiğini tartışmasız biçimde ortaya koydu. Milli Eğitim Bakanı Çelik, 'Maalesef Türk Milli Eğitim sisteminin gerçeği bu' dedi" 
   Bir de buna koltuğunun altında üniversite diploması bulunan ve nasıl geçineceğini bilemeyen 700 bin genci ekleyin... 
   Türkiye'nin çıkarları neyi gerektiriyorsa hep onlar yapıldığına göre demek ki, ilköğretimin iflası da uygun Türkiye'nin çıkarlarına üniversite diplomalı 700 bin gencin, ortalıkta ipsiz sapsız dolaşması da... 
   HHH 
   BM'nin "İnsani gelişme raporu"na göre, Türkiye'nin 175 ülke arasında, 96. basamağa, yani Tunus'un da, Guyana'nın da, Grenada'nın da, Dominik'in de, Arnavutluk'un da altına düşmesi herhalde yine "Atatürk ilke ve inkılapları doğrultusunda ve ulusal çıkarlar öyle gerektirdiği için" öyle oldu... 
   HHH 
   21. yüzyılın ortak ritmine uyma özeniyle, hep birlikte "hip - hop" sallantısının cezbesi içindeyiz, tabii ulusal çıkarlara uygun olarak... 
   Hadi çekelim bir fırt, herkes kalkınmamıza hayran oluyor. 
   
      
   
</TEXT>
</DOC>
