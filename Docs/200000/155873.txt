<DOC>
<DOCNO> 155873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/ekonomi/eko01.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'in gözü Eti Krom'da 
</HEADLINE>
<TEXT>

Türkiye'deki özelleştirme sürecini izlediklerini ifade eden Çin'in Ticaret Müsteşarı Wentao, "Şu anda Eti Krom'la ilgileniyoruz" dedi 
     EVRİM ERGİN 

     İstanbul Forum'da 'Bir yabancı sermaye kapsamında Türkiye'nin geleceğine yatırım' paneline katılan Çin Halk Cumhuriyeti Büyükelçiliği Ekonomi ve Ticaret Müsteşarı Liang Wentao, Türkiye'deki özelleştirme süreci ile yakından ilgilendiklerini belirterek doğrudan yatırım konusunda çalıştıklarını kaydetti. 
     
     'Bize bir şey kalmıyor' 
     Wentao, Eti Krom ile yakından ilgilendiklerini belirterek, "Özelleştirme sürecinin tamamı ile ilgili değiliz, sadece Çin'de bulunmayan sektörlerle ilgiliyiz. Şu anda sadece Eti Krom'la ilgileniyoruz. Çünkü Çin'de bu alanda eksiğimiz bulunuyor" diye konuştu. 
     Wentao, Çin'in yabancı sermaye yatırımlarının her 10 dolarından 1'ini kendisine zenginlik olarak aldığını, kümülatif olarak Çin'in fazla bir şey kazanmadığını söyledi. 
     Wentao, Çin'in yabancı sermaye çekmesinde ekonomisindeki dinamizmin önemli etken olduğuna dikkat çekerek, "Türkiye, Çin'de önemli rol oynuyor. Türkiye'deki büyük holdingler özellikle Koç Holding'in ve Arçelik'in önemli yatırımları var" dedi. 
     
     SARS sarsıyor 
     Wentao, SARS krizinin Çin'in yabancı sermaye çekme gücünü önemli ölçüde engellemesini beklediklerini ancak, ne kadar etkileyeceğinin belli olmadığını bildirdi. Çin'deki Türk firmalarının bu durumdan etkilendiğini belirten Wentao, özellikle yılda iki kez tekrarlanan büyük Quantom Ticaret Fuarı'na Türk firmalarının katılmaktan vazgeçtiklerini kaydetti. 
     

</TEXT>
</DOC>
