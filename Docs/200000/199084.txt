<DOC>
<DOCNO> 199084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sontur04.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanlıurfa'da üç çocuk zehirlenerek öldü... 
</HEADLINE>
<TEXT>

     Şanlıurfa'nın Ceylanpınar İlçesi'nde 3 kardeş, elektrikli sobanın yatakları tutuşturması sonucu çıkan yangında zehirlenerek öldü. 
     AA muhabirinin aldığı bilgiye göre, Ceylanpınar'a bağlı Aydoğdu Köyü'nde oturan İbrahim 36 ve Adle Evsine 34 çifti, çocukları Emine 10 , Halil 8 ve Fatma Evsine'yi 6 uyuttuktan sonra, kapıyı kilitleyerek komşu ziyaretine çıktı. 
     Bu sırada, elektrikli sobanın yerdeki yatakları tutuşturması sonucu çıkan yangın kısa sürede büyüyerek, diğer odalara sıçradı. Yangın, Ceylanpınar Belediyesi itfaiye ekipleri ve köylülerin müdahalesi sonucu kontrol altına alınarak söndürüldü. 
     Söndürme çalışmalarından sonra evlerine giren Evsine çifti, çocuklarını yatak odasında baygın halde buldu. Ceylanpınar Devlet Hastanesi'ne kaldırılan, ilköğretim öğrencisi 3 çocuk, kurtarılamadı. 
     Olayla ilgili soruşturmanın sürdürüldüğü bildirildi. 
     
</TEXT>
</DOC>
