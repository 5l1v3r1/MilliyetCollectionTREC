<DOC>
<DOCNO> 171594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sondun28.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, ABD'de Musevi kuruluşlarının temsilcileriyle biraraya geldi 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ABD'deki Musevi kuruluşların temsilcileriyle biraraya geldi. 
     Gül'ün Türkiye Büyükelçiliği'ndeki kabulünde, Ulusal Güvenlik İlişkileri Musevi Enstitüsü, B'nai B'rith, Amerikan Musevi Komitesi, Anti Defamasyon Ligi, Cumhuriyetçi Musevi Koalisyonu, Amerikan-İsrail Halkla İlişkiler Komitesi, Halkla İlişkiler Musevi Komitesi, Amerikan Musevi Kongresi ve Demokratik Savunma Vakfı kuruluşlarının temsilcileri yer aldı. 
     Dışişleri Bakanı Gül, görüşmenin başında, Türkiye'nin ABD ile ilişkilere önem verdiğini ve ziyaretinin çok iyi geçtiğini belirtti. 
     Gül, Pazar günü Amerikan CNN televizyonunda yayınlanacak Wolf Blitzer'ın programına da konuk oldu. 
     IMF Başkanı Horst Köhler ile görüşmesinin ardından, Washington Institute adlı düşünce kuruluşunda bugün bir konuşma yapacak olan Gül, daha sonra Beyaz Saray'da Ulusal Güvenlik Danışmanı Condoleezza Rice ile biraraya gelecek. 
     Gül, Türk Amerikan Dernekleri Asamblesi temsilcilerini kabul edecek ve ardından basın toplantısı düzenleyecek. 
     Dışişleri Bakanı Gül'ün, Washington'da bulunan Filistin Başbakanı Mahmud Abbas ile de bugün görüşmesi bekleniyor. 
     Gül'ün, yarın temaslarını tamamlayarak Türkiye'ye hareket etmesi öngörülüyor. 
     
</TEXT>
</DOC>
