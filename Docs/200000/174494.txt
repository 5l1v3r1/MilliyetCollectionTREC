<DOC>
<DOCNO> 174494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/soneko34.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
EPDK Başkanı Enerji pahalılığı vergi yükünden kaynaklanıyor 
</HEADLINE>
<TEXT>

     Enerji Piyasası Düzenleme Kurulu EPDK Başkanı Yusuf Günay, Türkiye'de enerji pahalılığının uygulanan ağır vergi yükünden kaynaklandığını söyledi. 
     Yusuf Günay, EPDK Başkanlığı ve Çorum Ticaret ve Sanayi Odası işbirliği ile düzenlenen 'Doğalgaz Piyasası Bilgilendirme Toplantısı'nda yaptığı konuşmada, EPDK'nın Türkiye'de son yıllarda ekonomide başlatılan yeniden yapılanma süreci çerçevesinde oluşturulan yeni organlar içinde kurulduğunu belirterek, enerji piyasasında yaptıkları düzenlemelerle elektrik ve doğalgaz sektöründe enerjinin pahalı olduğuna yönelik yapılan olumsuz spekülasyonları engellemeyi amaçladıklarını söyledi. 
     Türkiye'de enerjideki pahalılığın nedeninin diğer ülkelerde olmadığı kadar ağır vergi yükünden kaynaklandığını bildiren Yusuf Günay, elektrik fiyatı üzerinden yüzde 18 KDV, yüzde 2 TRT payı, yüzde 5 belediye tüketim payı, yüzde 1 elektrik enerji fonu payı, doğalgazdan ise yüzde 18 KDV alındığını, gelişmiş ülkelerde doğalgaz vergisinin yüzde 8 olduğunu belirtti. 
     Günay, elektrikte pay ve fonların kaldırılmasını, doğalgazda KDV oranının yüzde 8'e diğer fonların da tamamen kaldırılması için hükümet nezdinde girişimlerin sürdüğünü vurguladı. 
     Enerji piyasasındaki olumsuz söylentilerin temel nedeninin geçmişte enerji konusunda üretim, dağıtım, ticaret, ithalat, arz ve talebin karşılanmasında tek yetkilinin devlet olmasından kaynaklandığını dile getiren Günay, tüm dünyada olduğu gibi Türkiye'de de elektrik ve doğalgaz serbest piyasasının özel sektör tarafından yürütülen bir sektör haline getirileceğini kaydetti. 
     Elektrikte üretim dışında, doğalgazda da üretim dahil tüm yetkilerin özel sektörün elinde olması gerektiğine dikkati çeken Günay, EPDK'nın kurulmasıyla bu durumun düzene sokulduğunu dile getirdi. 
     Doğalgazın ülke çapında kullanımının yaygınlaşmasını amaçladıklarını, vurgulayan Günay, 35 ilin ihale için başvuruda bulunduğunu bu illerden 20'sinde karar alındığını söyledi. 
     Türkiye'de doğalgaz piyasasında ihale sisteminin 1.5 yıllık uğraş sonucu yeniden düzenlendiğini ve ihaleye girecek firma sayısını artırıp rekabetçi bir ortam yaratılarak en uygun ihale sisteminin hayata geçirildiğini kaydeden Günay, ''Ankara, İstanbul, İzmir gibi illerde daha önce 1 metreküp doğalgazın tüketiciye maliyeti 70 bin lira olurken, Kayseri, Konya gibi yerlerde yaptığımız yeni ihale sistemiyle bu rakam 10 bin liraya düştü. Çorum'da da yakında yapacağımız ihale ile mevcut illerden 4'te 1 oranında ucuza doğalgaz kullanımı sağlanacak'' diye konuştu. 
     
</TEXT>
</DOC>
