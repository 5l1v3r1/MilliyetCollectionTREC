<DOC>
<DOCNO> 181545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sontur17.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
AB üyeliği çalışmaları için 2 grup oluşturuldu 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin AB üyeliği yolunda attığı adımları "daha organize bir hale getirmek" amacıyla iki ayrı grup oluşturulduğunu açıkladı. 
     Hilton Oteli'nde "AB ve tanıtım' konulu basın toplantısı düzenleyen Gül, "Reform İzleme Grubu" ve "AB İletişim Grubu" adlarıyla iki grup oluşturulduğunu bildirdi. 
     AB İlerleme Raporlarının yayınlanması öncesinde Türkiye'nin kritik bir dönemde olduğunu söyleyen Gül, bu raporların olumlu çıkması durumunda AB'nin "2004 yılı sonunda vakit geçirilmeden Türkiye ile tam müzakerelere başlanacağını söylediğini" hatırlattı. 
     Gül, hükümetin bu kritik dönemin bilinciyle üstün bir gayret içinde olduğunu belirterek, yapılan reformların uygulanmasının izlenmesi mekanizmasının daha etkin ve dinamik olacağını ve bu çerçevede "Reform İzleme Grubu" adı altında yeni bir oluşuma gidildiğini belirtti. Gruba kendisinin başkanlık edeceğini belirten Gül, grupta İçişleri ve Adalet bakanlarının da bulunacağını kaydetti. 
     Bir diğer yeni oluşumun da Türkiye'yi AB ülkeleri kamuoylarına tanıtmayı amaçlayan "AB İletişim Grubu" olduğunu bildiren Gül, bu grupta Dışişleri Bakanlığı, Kültür ve Turizm Bakanlığı, AB Genel Sekreterliği, Başbakanlık Basın Yayın Genel Müdürlüğü, TOBB, TÜSİAD ve İktisadi Kalkınma Vakfı temsilcilerinin yer alacağını kaydetti. Gül, grubun medya kuruluşları, sivil toplum örgütleri ve üniversitelerle yakın işbirliği içinde olacağını bildirdi. 
     
</TEXT>
</DOC>
