<DOC>
<DOCNO> 180209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/yazar/cemal.html </URL>
<DATE> 2003/09/04/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Denktaş ayıp etti 
</HEADLINE>
<TEXT>

   
   KKTC Cumhurbaşkanı Rauf Denktaş öfkeli. Kendi ülkesindeki muhalefete ateş püskürüyor. Aralık ayında yapılacak genel seçimleri muhalefet partilerinin kazanması halinde, "Anadolu'yu arkama alır tekrar mücadeleye başlarım" demiş Hürriyet'e... 
   Muhalefet düşman mı 
   Muhalefetin kazanması, düşman işgali anlamına mı geliyor 
   Bu nasıl demokrasi anlayışı 
   "Sandıktan ben çıktığım sürece demokrasiyi severim" zihniyetiyle demokrasi bağdaşır mı "Demokrasiyi ben yalnız kendim için isterim" kafasıyla demokrasi yürür mü 
   Bu nasıl demokrasi kültürü 
   KKTC'deki son seçim araştırmalarında muhalefet partilerinin toplam oy gücü yüzde 50'ye yaklaşıyor. Eğer seçimler böyle sonuçlanırsa, KKTC Cumhurbaşkanı Denktaş Kıbrıs müzakerelerinden çekilebilecek. 
   Bir başka parti ya da koalisyon iktidara gelir, bir başkası Denktaş'ın koltuğuna oturursa kıyamet mi kopacak KKTC 'düşman eller'e mi geçmiş olacak 
   Yazık 
   Sayın Denktaş maalesef değişimi algılamakta başarısız kaldı. Bu yüzden şimdi kendisine karşı yükselen muhalefeti 'düşmanlık'la, 'satılmışlık'la suçlayabiliyor. 
   Değişimi kavrayamadığı için, geçmişin tutsağı olarak geleceği göremediği için bir zamanlar kendisini omuzlarında taşıyanların uzağına düşüyor Rauf Denktaş. 
   Daha önemlisi 
   Bu tutumuyla karşı tarafın, Rum yönetiminin elini güçlendiriyor. 
   Kıbrıs Rum liderliğinin barış meleği olmadığı malum. Adada Türkleri öteden beri azınlık haline getirmek istedikleri de sır değil. Ama Denktaş'ın katılığı, Rum yönetiminin değirmenine su taşıyor. 
   Yine not etmekte yarar var 
   Hem Türkiye hem KKTC nüfusunun büyük çoğunluğu, Avrupa Birliği'nden yana. 
   Kamuoyu yoklamaları böyle. 
   Çünkü insanlar daha iyi yaşamak istiyor. Çocuklarına daha güzel bir gelecek talep ediyorlar. Aş ve iş sorunlarının AB içinde daha kolay çözüleceğine inanıyorlar. 
   İşte bunun içindir ki Kıbrıs'ta çözüm deniyor. Sayın Denktaş, işte bunun içindir ki KKTC'de muhalefet son yıllarda size karşı yükseliyor. Eğer vatandaşlarınız sizi çözümün bir parçası olarak görselerdi, muhalefete kaymazlardı. 
   Ama olmadı, siz geçmişe saplandınız. 
   Eski düşmanlıkları aşamadınız. 
   Gerçek böyle. 
   Şimdi size karşı yükselen muhalefeti 'satılmışlık'la, 'düşmanlık'la suçlayabiliyorsunuz. 
   Bir kez daha yazık 
   Üslup, söylem bu olmamalıydı. 
   Keşke soğuk savaş gözlüklerini çıkarıp atabilseydiniz. Keşke anavatanda Ecevit dahil koca bir siyaset sınıfının sandıkta kaldığı geçen yılki 3 Kasım genel seçimlerinden gerekli dersleri çıkarabilseydiniz. 
   Geçelim. 
   Kısacası, bu sözleri size yakıştıramadım Sayın Denktaş... 
   Dışişleri Bakanı Gül'ün dediği gibi, "Önce Kıbrıs'ta kendi halkınızı arkanıza alsanız" demek geçiyor benim de içimden... 
   
      
   
</TEXT>
</DOC>
