<DOC>
<DOCNO> 176178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sontur19.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal referandum istiyor... 
</HEADLINE>
<TEXT>

     CHP Genel Başkanı Deniz Baykal, orman vasfını yitirmiş arazilerin satışına ilişkin yasanın Cumhurbaşkanı Ahmet Necdet Sezer tarafından iade edilmesini değerlendirirken, ''Böyle önemli bir yasanın mutlaka millet tarafından karara bağlanması lazım'' dedi. 
     Baykal, Hacı Bektaş Veli'yi anma törenlerinin ardından gazetecilerin sorularını yanıtladı. 
     Orman vasfını yitirmiş arazilerin satışına imkan veren Anayasa değişikliğine ilişkin yasanın TBMM'ye iade edilmesi konusunda hükümetin ne yapacağının önem taşıdığını kaydeden Deniz Baykal, yasanın aynen meclisten çıkarılması durumunda Cumhurbaşkanı Sezer'in bir değerlendirme yapmak durumunda kalacağını ifade etti. Sezer, ''Hükümet, bir zorlama yapmaktan vazgeçebilir. Hangi kararı alacakları şu ana kadar belli olmadı'' diye konuştu. 
     Baykal, referandum olasılığına ilişkin bir soruyu yanıtlarken de, bu aşamada hükümetin parlamentodan bu düzenlemeyi tekrar geçirmekte ısrarlı olup olmadığını ortaya koyması gerektiğini söyledi. 
     Deniz Baykal, hükümetin ısrarcı olması durumunda konunun Cumhurbaşkanı Sezer'in kararına kalacağını belirterek, ''Ya onaylar, ya referanduma sunar. Bence, böyle önemli bir yasanın mutlaka millet tarafından karara bağlanması lazım'' dedi. 
     Deniz Baykal, AK Parti'nin Anayasa'yı değiştirecek çoğunluğa kavuştuğunun anımsatılması üzerine, şunları söyledi 
     ''Önemli olan sayısal çoğunluğun boyutu değil, haklı olmak. Doğru yapmasını bilmek. Unutmayın ki Türkiye'deki seçmenin yüzde 35'inden oy almış bir çoğunluğa sahipler. İktidarın bunu hiç unutmaması lazım. Atacağı adımların, alacağı kararların bütün milleti yakından ilgilendirdiğini düşünerek, sayısal çoğunlukla yürüme anlayışı içinde olmaması lazım. Bu dikkati gösterebilecekler mi bilemiyorum. Transfere başlamış olmaları, çok üzüntü verici bir olay. Siyaseti çürüten, kirleten ana olaylardan birisi, bu milletvekili borsalarının kurulmuş olmasıdır. Sayısal bir çoğunluğun bile iktidara yetmediği, milletvekili transferi yapma ihtiyacı hissettiği görülüyor. Bundan, sayısal çoğunluğa başvurmakta tereddüt etmeyeceği anlaşılıyor. Bu, yeni gerginlikleri de beraberinde getirebilir.'' 
     
</TEXT>
</DOC>
