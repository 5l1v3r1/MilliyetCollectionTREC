<DOC>
<DOCNO> 162542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sontur16.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan hükümete yüklendi ''Bunlar evin haylaz çocukları'' 
</HEADLINE>
<TEXT>

     SP Genel Başkanı Necmettin Erbakan, hükümeti eleştirerek, ''Bunlar evin haylaz çocuklarıydı, sokağa kaçtılar, şimdi paraya ihtiyaçları var, gelmişler evin halısını, buzdolabını satıyorlar'' dedi. 
     Erbakan, partisinin Ankara İl Başkanlığı'nda düzenlediği ve 1 saat 45 dakika süren haftalık basın toplantısında, partisinin faaliyetlerini anlatarak, D-8'in imza töreninin 6. yıldönümünün önümüzdeki Pazar günü kutlanacağını ifade etti. 
     ABD yönetiminin iktisadi, siyasi menfaat ve etkinlik alanlarını genişletmek için planlarını uygulamada engel gördüğü ülkelere tehdit ve işgale başladığını öne süren Erbakan, ABD'nin Irak'ın ardından Suriye ve İran'ı hedef olarak seçtiğini savundu. Erbakan, ''Niye Nükleer silah varmış. İsrail nükleer silahların daniskasına sahip'' diye konuştu. 
     Hükümetin, Irak'a müdahale sırasında takındığı tavrı eleştiren Erbakan, o günün Başbakanı Abdullah Gül'ün ''Tezkere çıkmayınca istifa edecektim ancak, kaos olacak diye vazgeçtim'' şeklinde sözleri olduğunu belirterek, ''Vah vah üzüntüsüne bakın'' diye konuştu. 
     Erbakan, Başbakan Recep Tayyip Erdoğan'ın, ABD'nin gönlünü almak için Sharon ve Abbas'ı, Dışişleri Bakanı ve Başbakan Yardımcısı Abdullah Gül'ün de dışişleri bakanlarını Türkiye'ye davet etmesinin anlaşılır bir tarafı olmadığını savunarak, ''İnsanlar büyülenmezse bu kadar şaşkın hale dönemezler'' dedi. 
     Erbakan, sözlerini şöyle sürdürdü 
     ''Bunlar evin haylaz çocuklarıydı, evden kaçtılar, paraya ihtiyaçları var. Böyle çocukları olanlar varsa Allah onlara sabır versin. Şimdi gelmişler evin halısını, buzdolabını satıyorlar. Bu da yetmiyor evi de oda oda satacaklar. Halkın işbirlikçilerle beraber olması mümkün değildir. Bu gerçeği örtbas edebilmek için Tayyip her gittiği yerde bol bol şarkı söylüyor. 
     Bu hükümetin Ecevit hükümetinden 2 farkı var. Birincisi halkı daha çok eziyorlar. Ecevit hiç değilse Kıbrıs ve Irak'ta milli menfaatleri koruyordu. Ecevit halıyı, buzdolabını satıyordu. Bunlar evin odalarını da satıyorlar.'' 

     
</TEXT>
</DOC>
