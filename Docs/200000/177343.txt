<DOC>
<DOCNO> 177343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/siyaset/siy03.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'ın asker merakı 
</HEADLINE>
<TEXT>

   Başbakan Recep Tayyip Erdoğan, MGK öncesi sualnameye ABD'den gelen yanıtla ilgili olarak askerin nabzını tuttu... 
      ABDULLAH KARAKUŞ Ankara 

   
   Cumhurbaşkanı Ahmet Necdet Sezer ile Irak'a askere gönderme konusunda farklı çizgide olan Başbakan Recep Tayyip Erdoğan, bugünkü MGK toplantısı öncesi sualnameye ABD'den gelen yanıtla ilgili askerin nabzını tuttu. Erdoğan, önceki akşam Başbakanlık Konutu'nda, Milli Savunma Bakanı Vecdi Gönül, İçişleri Bakanı Abdülkadir Aksu, Adalet Bakanı Cemil Çiçek'in de aralarında bulunduğu bakanlarla ABD'den gelen sualname yanıtı ve Türkiye'de bulunan ABD heyetleri ile ilgili bilgi aldı. 
   Erdoğan, Gönül'e "ABD'den gelen yanıtı askerlerimiz nasıl değerlendiriyor Irak'ta askerlerimiz güvende olabilecekler mi Son gelen risk analizleri nedir Araştırmalar nasıl gidiyor" sorularını sordu. BM Merkezi'ne yapılan saldırının da değerlendirildiği toplantıda, Türk askerlerinin Irak'ta ne tür tehlikelerle karşı karşıya kalabileceği görüşüldü. Bölgeden gelen raporların da gözden geçirildiği toplantıda, Türk askerinin can güvenliğinin kararda mutlaka ön planda tutulması benimsendi. 
   
   Sualname zirvesi bugüne kaldı 
   Başbakan Recep Tayyip Erdoğan, Irak'a asker gönderilmesi konusunda ABD'den gelen sualnamenin yanıtlarını bugünkü MGK öncesinde kurmaylarıyla değerlendirecek. Erdoğan, dün gerçekleştirmesi beklenen "sualname" zirvesini, yoğun programı nedeniyle bugüne bıraktı. n ANKARA Milliyet 
   
   AKP'de 'güvenlik' tedirginliği    ABDULLAH KARAKUŞ Ankara 

   Irak'a asker gönderilmesi için "ikna edilmelerini" şart koşan AKP'li milletvekilleri, Bağdat'taki BM merkezine düzenlenen bombalı saldırının ardından daha da tedirgin oldu. AKP Ankara Milletvekili Ersönmez Yarbay, "Irak'ta olaylar hergün artacak" derken, Ankara Milletvekili Eyyüp Sanay, "Olaylar endişe verici" dedi. AKP İstanbul Milletvekili Emin Şirin de, "Irak halkının bizi sıcak karşılayacağından emin olmamız lazım" diye konuştu. 
   
   
   
</TEXT>
</DOC>
