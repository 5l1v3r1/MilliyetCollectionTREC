<DOC>
<DOCNO> 177567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/guncel/gun03.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya çöplüğü alev alev yandı 
</HEADLINE>
<TEXT>

      ALİ KÖSE, İBRAHİM LALELİ Antalya DHA 

   
   Antalya Büyükşehir Belediyesi şehir çöplüğünde 4 ayrı noktada başlayan ve kontrol altına alınamayan yangın sonucu alevler yüzlerce metre yüksekliğe çıkarken, dumanlar şehrin bir kısmını kapladı. 
   Serik ve Kumluca'daki yangınlardan sonra dün de şehir çöplüğünde yangın çıktı. Çevreye verdiği koku nedeniyle üzeri binlerce ton toprakla kapatılan şehir çöplüğünde çıkan yangın korku yarattı. 
   Metan gazları patlamaları nedeniyle çöplük bir anda alev topuna dönüştü. Yangını söndürmek için Büyükşehir ve Karamanlı belediyelerine ait itfaiye araçları seferber oldu çöp yığınları iş makineleriyle dağıtıldı. Merkezden 15 km. uzaklıktaki çöplükte öğlen başlayan yangın sırasında DSİ'ye ait kanaldan sürekli su takviyesi yapan itfaiye araçlarına dozerler destek verdi. Yangının sıcağın etkisiyle çıkmış olabileceği belirtilirken, söndürme ve soğutma çalışmaları başladı. 
   
   
</TEXT>
</DOC>
