<DOC>
<DOCNO> 178463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/soneko23.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Coşkun ABD'den alacağımız kredi gerçekleşme yolunda 
</HEADLINE>
<TEXT>

     Sanayi ve Ticaret Bakanı Ali Coşkun, ''ABD'den alacağımız kredi gerçekleşme yolundadır. Eğer bu gerçekleşirse, elimiz daha sağlam olacaktır, gerçekleşmezse de bir sorun yok'' dedi. 
     Coşkun, İzmir'deki Balçova Prenses Oteli'nde düzenlediği basın toplantısında, ABD'nin vereceği krediyle ilgili değerlendirmelerde bulundu. Coşkun, hükümet olarak ''milletin özüne dönerek'', konsolide devlet bütçesini de öz kaynaklara dönerek hazırladıklarını kaydetti. Bütçe hazırlanırken ABD'den gelecek hibe ya da krediye, Irak Savaşı sonucunda oluşabilecek fırsatlara bağlı kalmadıklarını dile getiren Bakan Coşkun, şöyle konuştu 
     ''Eğer bunlar olursa, ekonominin daha kısa zamanda düzlüğe çıkması ve daha güçlü olmasını sağlanır. Onun için bunlar olmayacakmış gibi hesaplarımızı yaptık. Bu hesaplarımız da doğru çıktı. İşte enflasyon kontrol altına alındı, reel faizler düşmektedir. İşsizlik giderek azalıyor. ABD'den alacağımız kredi gerçekleşme yolundadır. Eğer bu gerçekleşirse, elimiz daha sağlam olacaktır, gerçekleşmezse de bir sorun yok. Kendi öz kaynaklarımıza dönmek zorundayız. Yani borçlu olarak kısa vadede sorunları aşabilirsiniz, ama devamlı borcu borçla ödeyerek Türkiye bir yere gidemez.'' Bakan Coşkun, kredi konusunda bir pürüz olmadığını belirttiği konuşmasında, gazetecilerin kredi konusunun, Irak'a asker gönderme gündemiyle ilişkisi bulunup bulunmadığı ile ilgili sorusuna ise ''Yok değil. Her olayı ayrı ayrı değerlendiriyoruz. Katiyen hükümet politikasında birbirine bağlı olarak götürülmüyor'' diye cevap verdi. 
     
     ORMAN VASFINI KAYBETMİŞ ARAZİLER 
     2B olarak nitelendirilen orman vasfını kaybetmiş arazilerin satılmasıyla ilgili yasanın tekrar Meclis'e sevk edileceğini dile getiren Bakan Coşkun, Cumhurbaşkanı Ahmet Necdet Sezer'in bu konudaki tavrına ''anlam veremediğini'' belirterek, ''Siyasi sorumluluk hükümete aittir. Tekrar bu yasa meclise getirilecek ve Cumhurbaşkanı'nın onayına sunulacak'' dedi. 
     Coşkun, TBMM'nin, Irak'a asker gönderilmesi ve ''2B Yasası'' için erken toplanmasının düşünüldüğünü, ancak bunun milletvekilleri tarafından arzu edilmediğini de belirterek, ''Fevkalade bir durum olmazsa meclisin erken toplanması gibi bir durum yok'' dedi. 
     
     TARIM ÜRÜNLERİNE VERİLECEK PRİMLER 
     Toplantıda, gazetecilerin tarım ürünlerine verilecek prim ile ilgili sorularını, Tarım Satış Kooperatifleri ve Birlikleri Yeniden Yapılandırma Kurulu Başkanı ve Sanayi ve Ticaret Bakanlığı Müsteşarı Adem Şahin yanıtladı. 
     Şahin, geçen sezon Tarım Bakanlığı ve Hazine'nin belirlediği 260 trilyon liralık ödenekle soya, kanola, ayçiçeği, pamuk ve zeytinyağına desteklemede bulunulduğunu, bu yıl da sistemin aynı şekilde işleyeceğini kaydetti. 
     Şahin, bu yıl mısır ürününün de destekleme kapsamı içine alınacağını kaydederek, şöyle konuştu 
     ''Tarım kesiminin ve birliklerin en büyük sıkıntısı sınırlı bütçe imkanlarıyla belirlenen prim miktarının, gerçek manada üreticinin beklentilerine uymaması ve telafi edici özelliğinin de zayıf olmasıydı. Bu özelliğin, bugünkü kaynaklarla da tam olarak karşılanabilme imkanı söz konusu değil. 260 trilyon lira olan rakamın, 2004 yılı bütçesi hazırlanırken bütçe deflatörü oranında büyütülmesi söz konusu. Türkiye bütçesi 2004 yılında yüzde 15 büyüyecekse, bu rakam da yüzde 15 büyüyecek demektir. Bu yıl gerçekleşen rekolteleri, üreticinin mağduriyeti dikkate alınmak suretiyle bu fasıla ilave para koymak, azaltmak, hatta ürünler arasında dağılımı değiştirmek mümkündür.'' Bakan Coşkun, toplantı sonrası İzmir'den ayrılarak İstanbul'a gitti. 
     
</TEXT>
</DOC>
