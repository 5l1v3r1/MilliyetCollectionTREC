<DOC>
<DOCNO> 168194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/spor/spo02.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
MAXİM SÜRPRİZİ 
</HEADLINE>
<TEXT>

Fenerbahçe, Gaziantepspor'un Beyaz Rus oyuncusu Maxim Romaschenko ile anlaştı. Sarı - Lacivertli yönetimin, Malatyasporlu Tolga için de pazarlıkları sürdürdüğü belirtildi 
     20 gol attı 
     FENERBAHÇE, Teknik Direktör Daum'un istediği Gaziantepsporlu Maxim Romaschenko ile anlaşmaya vardı. Bu yıl sözleşmesi biten ve Kırmızı - Siyahlı kulüple anlaşma tazelemeyen 27 yaşındaki Beyaz Rus oyuncunun transferini bitiren Sarı - Lacivertliler'in, Malatyasporlu Tolga için de girişimlerini sürdürdüğü öğrenildi. Üç yıldır Türkiye'de bulunan Romaschenko 61 maçta görev aldı, 20 gol attı. 
     
     Yabancılar yolcu 
     TEKNİK Direktör Daum, Rebrov ve Vladimir'den kendilerine kulüp bulmalarını istedi. Alman hoca, yola kendi transfer edeceği oyuncularla devam edeceğini belirterek, "Sizlerle ayrılmak zorundayız. Yeni transferler gelene kadar takımla çalışmalara devam edebilirsiniz. Bir an önce kendinize kulüp bulun" dedi. Daum'un, döndükten sonra Johnson'a da aynı şeyleri söyleyeceği öğrenildi. 
     
     Süper karşılama 
     BREZİLYA'DAN iki oyuncu alacaklarını açıklayan Daum, Serhat'ın da affedilmesi gerektiğini belirtti. Bu arada bir kaç gün içinde İstanbul'a gelecek olan Hollandalı yıldız van Hooijdonk'a muhteşem bir karşılama töreni hazırlanacağı belirtildi. Yıldız futbolcunun istediği teminat mektuplarını da ayarlayan Sarı - Lacivertli yöneticiler, böylece transferdeki son pürüzü de ortadan kaldırdılar. 
     
Kaleci arayışıFenerbahçe kaleci adayları arasına Çek Cech ile Boşnak Hasagiç'i aldı. Daum, pazar günü yeni file bekçisinin geleceğini açıkladı 
     RÜŞTÜ'NÜN Barcelona'ya gitmesinden sonra yeni bir kalecinin peşine düşen Fenerbahçe'nin Çek Cech ve Boşnak Kenan Hasagiç ile ilgilendiği belirtildi. Fransa'nın Rennes takımında oynayan ve milli takım kalesini Dudek olmadığı zaman koruyan 21 yaşındaki Cech'e İngiltere'nin Manchester United ve Arsenal takımlarının da talip olduğu öğrenildi. 
     CECH, Çek Cumhuriyeti'nin A Milli Takımımız'ı 4-0 yendiği maçta da görev almıştı. Üç yıl önce Altay'da görev alan ve şu an Zeleznicar takımında forma giyen Kenan Hasagiç'in ise Türk vatandaşlığı için başvuruda bulunduğu ancak işlemlerini beklemeden ülkesine döndüğü öğrenildi. 23 yaşındaki kalecinin 500 bin dolara Fenerbahçe'ye teklif edildiği belirtildi. 
     
Dörtlü savunma      FENERBAHÇE Teknik Direktörü Daum'un yeni sezonda takımı dörtlü savunma bloku ile sahaya süreceği öğrenildi. Bir dönem İtalyan Zeman'ın Sarı - Lacivertliler'e yerleştirmeye çalıştığı 4-3-3 ya da 4-4-2 sistemiyle rakiplerinin karşısına çıkacak olan Alman hoca, yönetimin transfer görüşmelerinde en fazla şikayet ettiği gol yeme sendromuna nokta koymayı planlıyor. Bu arada hazırlıklarını dün basına kapalı olarak sürdüren Fenerbahçe'de milli oyuncuların yarından itibaren çalışmalara katılacağı açıklandı. 
     
     Fenerbahçe günlüğü 
     Tedbirli Fener 
     SARI - Lacivertli takım geçen sene kalbinden rahatsızlanan Washington ve geçtiğimiz ay Fransa'da kalp krizi geçirip hayatını kaybeden Kamerunlu Foe yüzünden alarma geçti. Böyle tatsız durumlarla karşılaşmamak için bu sene işi sıkı tutmak isteyen Fenerbahçe Yönetimi, tüm futbolcular ve teknik ekibin eforlu elektro testinden geçmesini kararlaştırdı. Sağlık kontrollerinin yarın başlayacağı öğrenildi. 
     
     Sezon açılışı 3 Ağustos'ta 
     SARI-LACİVERTLİLER, Almanya kampı dönüşü, Şükrü Saracoğlu Stadı'nda taraftarının karşısına çıkacak. Yeni sezon öncesi seyircisiyle 3 Ağustos'ta buluşmayı planlayan Fenerbahçe, Austria Wien, Bayer Leverkusen veya Feyenoord takımlarından biriyle de hazırlık maçı oynayacak. 
     
     Suni çim saha hizmete giriyor 
     DEREAĞZI Tesisleri'nde suni çim sahanın açılışı bugün 16.00'da yapılacak. UEFA'nın üye ülkelerden ısrarla istediği ve gelecek yıllarda statlarda da uygulamaya koyacağı suni çim sahasının açılışına Fransa'dan dönecek olan Başkan Aziz Yıldırım da katılacak. 
     

</TEXT>
</DOC>
