<DOC>
<DOCNO> 157778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sondun03.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de yakında büyük bir terör saldırısı olabilir... 
</HEADLINE>
<TEXT>

     Suudi Arabistan'ın ABD Büyükelçisi Prens Bandar Bin Sultan, ülkesinde ya da ABD'de yakında büyük bir terör saldırısı düzenleneceğinden endişe ettiğini bildirdi. 
     Prens Bandar, Riyad'da gazetecilere yaptığı açıklamada, bölgede ve uluslararası ortamlarda, Suudi Arabistan ya da ABD'de ''bir şeyler olabileceği'' yönünde üst düzeyde söylentiler bulunduğunu söyledi. 
     Riyad'da geçen hafta düzenlenen 8'i Amerikalı, 34 kişinin öldüğü saldırıların ardından Washington'dan ülkesine dönen Prens Bandar, Suudi yetkililerin, geçen aylarda, son saldırılarla bağlantısı bulunduğundan şüphelenilen El Kaide örgütü içinde bölünmeler olduğu yönünde istihbarat aldıklarını da belirtti. 
     El Kaide liderleri arasında, Usame Bin Ladin'in doğum yeri olan Suudi Arabistan'da saldırı düzenleyerek risk alınmamasından yana olanlar bulunduğuna inanıldığını belirten Prens Bandar, ''Ancak anlaşmazlıkları giderdiler ve saldırı düzenlemeye karar verdiler'' dedi. 
     Prens Bandar, yakında terör saldırıları düzenleneceği yönünde herhangi bir istihbarat olup olmadığı yönündeki soruya, ''sezgilerinin kendisine, Suudi Arabistan ya da ABD'de büyük bir şeyler olacağını söylediğini'' kaydetti. 
     
</TEXT>
</DOC>
