<DOC>
<DOCNO> 183211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sontur07.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da operatörken Urfa'ya kuma gitti, sonra neler oldu 
</HEADLINE>
<TEXT>

     İstanbul'da, özel bir şirkette bilgisayar operatörü olarak çalışırken, evli ve 7 çocuk babası işhanı bekçisi Cemil İstekli ile evlenip Şanlıurfa'nın Siverek İlçesi'ne kuma gelen Gülten İstekli, ektiği domatesten zarar etti. 
     Merkeze bağlı Kaynak Köyü'nde yaşayan Gülten İstekli, A.A muhabirine yaptığı açıklamada, Karacadağ bölgesindeki 2 dönüm araziye 2 milyar lira masraf yaparak domates ektiklerini, 5 milyar lira kazanç elde etmek isterken zarar ettiklerini belirtti. 
     Piyasada oluşan fiyatın, kendilerini hayal kırıklığına uğrattığını, domatesleri toplamayarak tarlada bıraktıklarını anlatan İstekli, şunları söyledi 
     ''Umutlarımız tarlada kaldı. Hamilelik dönemi sonrasında hem bebeğime baktım hem de tarlaya gidip domates yetiştirmeye çalıştım. Hasat dönemi başlayınca fiyatlar da belirlendi. Kilo başına 200 bin lira fiyat beklerken, fiyat 100 bin lira olarak oluştu. Bütün emeklerimiz boşa gitti. Benim, eşimin, eşimin diğer eşi ile çocuklarının beklentisi domatesin para etmesiydi. Kış yaklaşıyor, odun kömür de alamadık. Beklentimiz domatesle birlikte kül oldu gitti.'' Cemil İstekli de, domates üreticilerinin, oluşan fiyatlardan dolayı hayal kırıklığına uğradığını ifade ederek, ''Bir çoğu domateslerini tarlada bıraktı. Biz de zararın altında satış yapmamak için domatesi tarladan toplamıyoruz'' dedi. 
     
</TEXT>
</DOC>
