<DOC>
<DOCNO> 150266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sonspo36.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre Nihat'ın İtalya'daki sponsoru... 
</HEADLINE>
<TEXT>

     İtalyan spor gazetesi Tutto Sport, FC İnter'de oynayan Emre Belözoğlu'nun, İspanya'nın Real Sociedad takımında oynayan Nihat Kahveci'yi İtalyan takımlarına önerdiğini yazdı. 
     Gazetede yer alan transfer haberlerinde, Real Sociedad'ın iki yıldızı Kovaçeviç ve Nihat ön plana çıkarıldı. Emre'yi, ''Nihat'ın İtalya'daki sponsoru'' olarak gösteren gazete, FC İnterli futbolcunun, milli takımdan yakın arkadaşı olan Nihat'ı başta İnter'de görmek istediğini ifade etti. 
     Emre, Tutto Sport'ta yer alan demecinde, ''İspanya'daki tecrübesi Nihat'ı olgunlaştırdı ve Hasan gibi o da İtalyan ligine hazır. Türk futbolu ile İtalyan futbolu arasındaki fark, sizde düşünmeye zaman bırakmıyorlar, eğer düşünürsen topu çoktan götürmüş oluyorlar. Ama Nihat'ın bu problemi yok. Kendini göstermek için tüm yeteneğe sahip. O her şeyi büyük hızlılıkla yapıyor'' dedi. 
     Gazete, 23 yaşındaki Nihat'ın İspanya'da bu sezon patlama yarattığını da yazdı. 
     Bu arada Juventus'un eski futbolcusu olan ve şu anda Real Sociedad'ta oynayan Darko Kovaçeviç'in de İtalyan takımlarından transfer teklifleri aldığı iddia edildi. 
     





</TEXT>
</DOC>
