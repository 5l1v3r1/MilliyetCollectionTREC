<DOC>
<DOCNO> 171522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/spor/spo01.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Karar anı 28 Temmuz 
</HEADLINE>
<TEXT>

   Beşiktaş yönetimi, santrfor transferi konusunda İtalyan doktorların İlhan hakkında vereceği raporu bekliyor. Yıldız oyuncu yine ameliyat olursa harekete geçilecek 
      BİLAL MEŞE 

   
   Operasyon durdu 
   BEŞİKTAŞ'TA yabancı forvet olayı İlhan Mansız'a endeksli. İtalya'da tedavi gören İlhan Mansız'ın futbol oynayıp, oynamayacağı 28 Temmuz'da doktorların vereceği rapor sonrası netlik kazanacak. Doktorlar gözetiminde İtalya'da tedavisi süren İlhan Mansız için ikinci bir ameliyat gerekirse, tecrübeli futbolcunun beş ay süreyle sahalardan uzak kalacağı belirtildi. İtalya'daki doktorların raporunu bekleyen yönetim, bu tarihe kadar forvet arayışlarını dondurdu. 
   
   Elber yolu açık 
   BAŞKAN Serdar Bilgili ile dün biraraya gelen ve takımla ilgili brifing veren Teknik Direktör Lucescu, yabancı forvet konusunda acele edilmemesini istedi. Toplantıda Bayern Münih'in Makaay'ı almasından sonra serbest kalan Elber de masaya yatırıldı. Elber'in yıllık üç milyon dolarlık isteğine yönetim sıcak bakmazken Rumen hoca, "Rakam çok yüksek ve takım içindeki balansı bozar. İlhan'dan gelecek raporu bekleyelim. Daha vaktimiz var" ifadesini kullandı. 
   
   Giunti düzeldi    SİYAH - Beyazlılar dünü çift antrenmanla geçirdi. Sabah kondisyona dayalı çalışmaya, izinli olan Ahmet Yıldırım, İbrahim, Sergen ve Ahmed Hassan katılmadı. Altay'dan alınan genç kaleci Ramazan da ilk kez takımla birlikte idman yaparken, Giunti düz koşulara başladı. İtalyan oyuncunun hızla iyileştiği ve Avusturya'da takıma katılabileceği açıklandı. Beşiktaş bugün Avusturya'ya giderek kampa girecek. 
   
   Gökhan'a destek    YÖNETİM, yeni transfer Gökhan Zan'ın dün Milliyet'te çıkan haberi üzerine kolları sıvadı. İkinci Başkan Hüsnü Güreli, genç savunma oyuncusunun hasta olan annesinin tedavi, engelli kardeşinin de eğitim masraflarının kulüp tarafından karşılanacağını açıkladı. Yöneticilerin bu jesti Gökhan'ı bir hayli sevindirdi. 
   
   
</TEXT>
</DOC>
