<DOC>
<DOCNO> 183655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/ekonomi/eko08.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsaya kalıcı para girişi var 
</HEADLINE>
<TEXT>

   İki haftadır yükselen borsada büyük fonların alımları çıkışın güçleneceği sinyallerini artırıyor 
   ZEYNEP CANDAN AKTAŞ 
   
   Uzun zamandan sonra iki hafta arka arkaya çıkış yaşayan endeks hacimdeki patlamayla dirençlerini birer birer kırdı. 13,663 puandan gerçekleşen kapanış yılın en yüksek kapanışı olurken, haftalık değer artışı yüzde 7,42 oldu. 
   Bu hafta ABD'den gelecek 8,5 milyar dolarlık krediye ilişkin daha net gerçekleşmeler izlenebilecek. IMF ile Eylül'ün 25'inde başlayacak olan 6. gözden geçirme çalışmaları gündemde önemli yer tutmaya aday görünüyor. 
   1 Ekimde yürürlüğe girecek olan SPK tebliğiyle hisse senedi piyasalarında açığa alım ve açığa satım konularında disiplin sağlanmaya çalışılıyor. Geçmişte çıkışlarda kredili alımlar aşırı alımlara dönüşüyor, açığa satışlarda aşırı satış eğilimine dönüşerek, istikrarsız ve aşırı volatil bir görünüm oluşuyordu. 
   Özellikle küçük yatırımcılar bu volatiliteye karşı korunmasızdı. Yeni tebliğle kredili alımlar aracı kurumların ve müşterilerin özkaynakları ile sınırlandırılıyor. Tebliğin yürürlüğe girmesiyle işlem hacminin daralması yönünde bir beklenti oluşsa da uzun vadede bu uygulama hisse piyasasına güveni artıracak. 
   Teknik analiz açısından endeksin kısa vadeli çıkışta olduğu görülüyor. 1 cent ve 14,200 seviyeleri önemli dirençler. Kısa vadeli çıkışın uzun vadeli bir çıkışa dönüşme olasılığının giderek güçlenmesi dirençlerden gelebilecek satışların kısa vadeli düzeltme olarak algılanabileceğini gösteriyor. Bu nedenle önümüzdeki haftalarda senet bazında hareketler daha çok öne çıkabilir. 
   İyi haftalar dileğiyle. 
   
   
</TEXT>
</DOC>
