<DOC>
<DOCNO> 177014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sonspo23.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor idmanında olay... Hagi, Ender ve Ganea'yı kovdu.. 
</HEADLINE>
<TEXT>

     Bursaspor, 23 Ağustos'ta oynayacağı Galatasaray maçının hazırlıklarını sürdürürken, Ender ve Ganea'nın antrenmanda tartışması, huzursuzluk yarattı. 
     Vakıfköy Orhan Özselek Sosyal Tesisleri'nde, Teknik Direktör Gheorghe Hagi yönetimindeki antrenman, oldukça neşeli başladı. Ancak prese dayalı çalışmada, Ender'in bir pozisyonda pas vermek yerine kaleye şut çekmesi, Rumen oyuncu Ganea'yı sinirlendirdi. Ganea'nın ''Neden pas vermiyorsun'' diye bağırmasına sinirlenen Ender, bu oyuncuya küfürle karşılık verince ortam gerginleşti. 
     Rumen teknik adam, birbirlerine bağıran iki futbolcusunu da antrenmandan kovdu. Ender, sessiz şekilde tesislere giderken, Ganea ise Hagi'ye dönerek, ''Benim suçum ne. Beni niye atıyorsun '' diyerek tepki gösterdi. 
     Yaşanan gerginlik, diğer futbolcuları ve teknik heyeti olumsuz yönde etkiledi. Antrenmanı devam ettiren Hagi, istediği hareketleri yapamayan oyuncularını sert şekilde uyardı. 
     Bursaspor, Galatasaray maçının hazırlıklarını bu akşam yapacağı çalışmayla sürdürecek. 
     
</TEXT>
</DOC>
