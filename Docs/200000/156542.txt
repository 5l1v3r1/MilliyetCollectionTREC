<DOC>
<DOCNO> 156542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/yazar/altan.html </URL>
<DATE> 2003/05/14/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Deprem, zart zurtçularımız ve martı yavruları... 
</HEADLINE>
<TEXT>

     Apartmanın damındaki bacalardan birinin gölgesinde, yumurtadan yeni çıkmış üç martı yavrusu ve yanlarında anneleri... 
     Şöyle dürbünle baktığında, martı yavruları azıcık ördek yavrularını andırıyormuş gibi... Anne martının yanında, acemi acemi birkaç minik adım atıyorlar... 
     Bazen yavrulara göz koymuş, bir karga beliriyor üstlerinde... Anne martı, bir anda fırlar gibi uçarak, hemen kovalıyor kargayı ve sonra tekrar dönüp geliyor yavruların yanına... 
     
     İstanbul Teknik Üniversitesi öğretim üyesi Prof. Dr. Celal Şengör, Neşe Düzel'le yaptığı röportajda 
     - Büyük İstanbul depremi 8 yıl içinde gerçekleşecek, diyor. Bu deprem, İzmit depreminin 3 - 6 katı olacak... 
     Bilmiyorum neden ne İstanbul martılarının umurunda böyle bir deprem, ne kargaların, ne de serçelerin... 
     
     Parti liderlerine, sırf kamuoyunu aydınlatmak için, objektif ve masum bir ses tonuyla sorulsaydı 
     - Neden yaklaşmakta olduğu, artık sık sık tekrarlanmaya başlayan İstanbul depremine karşı martılar da, kargalar da, serçeler de bu kadar kayıtsız acaba Siz ne düşünüyorsunuz bu konuda, diye... 
     Sizce, ne olurdu yanıtları 
     
     - Depremin yaratacağı zararları en aza indirmek için alınmakta olan önlemleri, onlar da seziyorlar ne de olsa bu ülkenin kuşları onlar da tarihimizin içinden geliyorlar ve milli kültürümüze sahipler yüzlerce yıldan bu yana nerelerde uçacaklarını da biliyorlar, nerelerde yumurtlayacaklarını da... 
     
     Yahut belki de şöyle derlerdi 
     - Su baskını gibi, deprem gibi, kasırga gibi doğa felaketleri uçabilen kanatlı hayvanlara dokunmaz. Onlar içgüdüsel olarak hemen korumaya alabilirler kendilerini... 
     Tabii o zaman da şu soru gelirdi 
     - Ama efendim balıklar da uçamıyor deprem onların da umurunda değil... 
     - Balıklar ayrı bir konu, ancak unutmayın ki balıkların da kanatları var. 
     - Sizce Türkiye'yi zor durumda bırakacağı ve yaklaşmakta olduğu artık ön plana çıkarılmaya başlayan İstanbul depreminden en çok kimler zarar görecek 
     - Milletimizin gücü ve yüceliği bunların hepsinin üstesinden gelmeye kadirdir. Vatanı ve milletiyle devletimizin bölünmez bütünlüğünü ne deprem bozabilir, ne de bu tür sorularla halkımızda kaygı yaratmaya çalışan sorumsuz kişiler... 
     Yahut belki de şöyle derlerdi 
     - Onları yaratan Tanrı, onları öyle yaratmış... 
     
     Damdaki martı yavrularıyla ilgilenirken, karşıdaki Taşmektep Sokağı'nda, eski Milli Eğitim bakanlarından Dr. İbrahim Öktem'in de damat olduğu köşkün kapısı önüne hayır pardon, köşkün yerine yapılan apartmanın kapısı önüne görünmeyen bir kamyonetten iki kolonla bir elektronik klavye indirildi ve amplifikatörü, mikrofonu, kordonlarıyla bir müzik seti kuruldu... 
     Sonra gözleri görmeyen bir müzisyen, müzik setini kuran arkadaşının yardımıyla gelip, çalmaya başladığı müzikle birlikte şarkılar söylemeye başladı... 
     Şimdiye dek o sokakta hiç böyle bir şey görmemiştim... 
     Hoş, şimdiye dek hiç martı yavrusu da görmemiştim ya... 
     
     O sırada ajanslar, Türkiye'yi ziyaret etmekte olan İtalyan Başbakanı Berlusconi'nin hem kendisi, hem Tayyip Bey için 
     - İkimiz de deliyiz, dediğini yayımlıyordu. 
     Ve bir şey daha söylemişti Berlusconi 
     - Avrupa Birliği ancak Türkiye'nin ve Rusya'nın katılımıyla dengeleyebilir ABD'yi... 
     Böylece ilk kez Rusya'nın da, AB üyeliğinden söz ediliyordu. Atlas Okyanusu'ndan Bering Boğazı'na kadar "euro"nun kullanıldığı Rusyalı bir AB... 
     
     Acaba Rusya'nın AB üyeliği, beklenen bir İstanbul depreminden önce mi gerçekleşir, yoksa sonra mı 
     Bir de Türkiye üye olursa İngilizlerden, Fransızlardan, Yunanlılardan, Ruslardan, İtalyanlardan vs... bir milyara yakın vatandaşımız olacak... 
     Ne var ki, işte o zaman, depremden sonra kurulan çadırların açılışında, kimler kırmızı halıdan geçerek kesecekler kurdeleyi 
     
     Yoksa, bando mızıka, polis selamı, kırmızı halı, beleş uçak, beleş arabayla ortaya çıkıp "biz devletiz" diye tutturanlar bir güzel kazıklamışlar mıydı bizi 
     Sokaktaki gözleri görmeyen müzisyenin şarkısı duyuluyordu bana şöyle diyor gibi geldi 
     - Aldattın beni zalim... 
     
     

</TEXT>
</DOC>
