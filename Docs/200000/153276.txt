<DOC>
<DOCNO> 153276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sonspo04.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmirspor Galatasaray temsilcisi.... 
</HEADLINE>
<TEXT>

     Galatasaray Teknik Direktörü Fatih Terim'in isteği doğrultusunda başlatılan çalışmalar sonucu, İzmirspor, mayıs ayından itibaren Galatasaray'ın alt yapısı olarak görev yapmaya başlayacak. 
     İzmirspor Başkanı Cemal Dönmez, Fatih Terim ile yaptıkları görüşmeler sonrasında yeni bir uygulamaya başlama kararı aldıklarını belirtti. Dönmez, ''Bundan sonra Galatasaray'da oynama aşamasına gelmiş olan genç bir futbolcu, öncelikle İzmirspor formasını giyecek'' dedi. 
     Eski Galatasaraylı milli futbolcu Arif Kocabıyık'ın Terim tarafından Ege Bölgesi Araştırma Geliştirme Merkezi'nin sorumluluğuna getirildiğini bildiren Dönmez, çok koordineli bir çalışma dönemine gireceklerini ve genç futbolcuların sarı-kırmızılı ekipten önce İzmirspor basamağını geçmek durumunda olacaklarını belirtti. 
     Dönmez, konuşmasını şöyle sürdürdü 
     ''Galatasaray bu proje kapsamında Beylerbeyi Kulübü'nü satın aldı. Zaten Yıldırım Bosnaspor da aynı işlevi görüyor. Genç ve yetenekli bir oyuncu öncelikle Beylerbeyi'nde Galatasaray için ilk adımını atacak. Sonra İkinci Lig B Kategorisi'ndeki Yıldırım Bosnaspor ve ardından da A Kategorisi'ndeki İzmirspor'da forma giyecek. Bu proje İzmirspor'u da ekonomik yönden çok rahatlatacaktır. Mayıs ayı içinde Fatih Terim ile bu konunun detaylarını belirleyeceğiz. Böylece Türk futbolunun nice yıldızları kazanmasında İzmirspor'un da tarihsel bir işlevi olacaktır.'' Terim'in, İzmirspor'un bu yapılanma için ideal bir kulüp olduğuna karar vermesinden sonra entegrasyonun başlatıldığını bildiren Dönmez, Arif Kocabıyık ile sıkı bir işbirliği yapacaklarını kaydetti. 
     Dönmez, konuşmasını şöyle tamamladı 
     ''Galatasaray'ın sezon içinde tespit ettiği ve yaz sezonu kampına götürmediği genç oyuncular, bulundukları kategori itibariyle Beylerbeyi, Yıldırım Bosnaspor ve İzmirspor'da değerlendirilecektir. Burada en son aşama İzmirspor olacaktır. Çünkü buradan çıkacak futbolcu, Galatasaray'da forma giyme hakkına kavuşacaktır. Bu nedenle genç futbolcu Galatasaray'dan bir kademe önce İzmirspor forması altında terlemek zorunda.'' Araştırma Geliştirme Sorumlusu Arif Kocabıyık da, Terim'in İzmirspor'u ''Galatasaray'ın İkinci Ligdeki temsilcisi'' olarak değerlendirdiğini ifade ederek, ''Çok sıkı bir çalışma ile Galatasaray'ın futbolcu üretim merkezi haline geleceğiz'' diye konuştu. 
     




</TEXT>
</DOC>
