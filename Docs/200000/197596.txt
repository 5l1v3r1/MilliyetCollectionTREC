<DOC>
<DOCNO> 197596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sondun17.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta ABD askerlerine saldırılar... 
</HEADLINE>
<TEXT>

     Irak'ın kuzeyindeki Musul kentinde Amerikan konvoyuna düzenlenen saldırıda, 1 Amerikan askeri yaralandı. 
     Askeri sözcü, yerel saatle 10.20'de meydana gelen saldırının, patlayıcı madde ve hafif silahla düzenlendiğini kaydetti. Irak polisi Ekrem Abdülkerim de, saldırıya uğrayan askeri aracın yandığını belirtti. 
     Bu arada, başkent Bağdat'ın kuzeybatısındaki Bakuba'da Iraklı sivil savunma görevlisi Muhammed Şihad, kimliği belirsiz kişilerin bıçaklı saldırısına uğradı. 
     AFP'ye açıklamalarda bulunan Şihad, işine gittiği sırada, at arabasından inerek önünü kesen kişilerin kendisine ''hain'' diyerek bıçaklı saldırıda bulunduğunu, bu kişilerin ''Hepiniz işbirlikçisiniz, sizi sırayla boğazlamak lazım'' dediğini söyledi. 
     Şihad, etraftan yetişenler tarafından kurtarıldığını ve saldırganlardan birinin yakalandığını, diğerininse kaçtığını kaydetti. 
     Öte yandan, Bağdat'ta bir köprüden geçmekte olan Amerikan askeri konvoyuna düzenlenen saldırıda, Humwee tipi aracın hafif zarar gördüğü, ölen ya da yaralanan olmadığı bildirildi. 
     Irak polisi Ali Amid, saldırının RPG atılarak düzenlendiğini ve köprünün kapatıldığını söyledi. 
     
</TEXT>
</DOC>
