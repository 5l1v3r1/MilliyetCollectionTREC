<DOC>
<DOCNO> 191471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/dunya/dun03.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Oligark avı hızlandı 
</HEADLINE>
<TEXT>

   En zengin Rus işadamı Hodorkovskiy'in tutuklanmasıyla Kremlin, oligarklara karşı savaşında bir adım daha attı 
      CENK BAŞLAMIŞ Moskova 

   
   Rusya'nın en zengin işadamı Mihail Hodorkovskiy'nin tutuklanmasıyla, siyasete karıştıkları için Kremlin'in öfkesini üzerlerine çeken "oligark"ların sayısı üçe yükseldi. 
   Petrol devi Yukos'un sahibi olan Hodorkovskiy, gizli servis ajanlarının özel uçağına düzenlediği operasyonla yakalanmasının ardından çıkarıldığı mahkemede tutuklanarak Matroskaya Tişina cezaevine konuldu. Ünlü işadamına, aralarında geniş çaplı yolsuzluk ve vergi kaçırmanın da bulunduğu yedi ayrı suçlama yöneltiliyor. Avukatı Anton Drel, tutuklama kararına itiraz edeceklerini söyledi. Ancak, Hodorkovskiy'nin aralık ayına kadar Cezaevi'nde kalabileceği belirtiliyor. 
   Sekiz milyar dolarlık servetiyle Rusya'nın en zengin işadamı olarak gösterilen Hodorkovskiy'nin tutuklanması sürpriz olmadı. Yukos hakkında uzun süredir vergi kaçırdığı iddiasıyla soruşturma yürütülüyordu. Ancak, Hodorkovskiy'e yönelik baskının asıl nedeninin, başkanlık seçimlerine katılabileceğini ima eden açıklamaları ve bazı liberal muhalefet partilerine maddi yardım yapması olduğu düşünülüyor. 
   Hodorkovskiy, Sovyetler'in yıkılması ardından kuşkulu özelleştirmelerle bir gecede zengin olan "oligark"ların sonuncusuydu. Daha önce Vladimir Gusinskiy ve Boris Berezovskiy gibi zengin işadamları siyasete karışmaya kalkınca imparatorlukları dağıtılmıştı. 
   Şu anda Gusinskiy İsrail'de, Berezovskiy de İngiltere'de sürgünde yaşıyor. Bir diğer zengin işadamı, Chelsea takımın yeni sahibi Roman Abramoviç de yine İngiltere'de yaşıyor. Söz konusu dört işadamının toplam serveti 20 milyar doların çok üzerinde. 
   
   
</TEXT>
</DOC>
