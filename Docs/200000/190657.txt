<DOC>
<DOCNO> 190657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sondun13.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan, eski dostlarıyla hasret giderdi... 
</HEADLINE>
<TEXT>

     Başbakan Recep Tayyip Erdoğan, İstanbul Büyükşehir Belediyesi Başkanı olduğu dönemde kardeş şehir oldukları Oş'un eski Belediye Başkanı Coldoşbek Raimbekov'un aile fertlerini kabul ederek hasret giderdi. 
     Erdoğan, Kırgızistan'dan ayrılmadan önce, ikametine ayrılan Devlet Konukevi'nde 2 yıl önce ölen Oş Belediye Başkanı Raimbekov'un eşi, erkek kardeşi ve oğlunu kabul etti. 
     Sıcak bir ortamda geçen görüşmede, Erdoğan ve Raimbekov aileleri eski hatıraları tazeledi. Erdoğan, Raimbekov ailesini Ankara'ya davet etti. 
     İlk kez 1992'de Kırgızistan'a gelen Erdoğan'ın 1997'de Büyükşehir Belediye Başkanı olarak Kırgızistan'ı ziyaretinde, Oş kenti ile İstanbul kardeş şehir olmuştu. Bu ziyaret sırasında Raimbekov, Erdoğan'a at hediye etmiş, bu at Türkiye'ye götürülmüştü. 
     Raimbekov, iki yıl önce kalp krizinden ölmüştü. 
     
</TEXT>
</DOC>
