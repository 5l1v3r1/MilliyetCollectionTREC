<DOC>
<DOCNO> 197693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/guncel/agun.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sis, tatili gölgeledi 
</HEADLINE>
<TEXT>

   Yoğun sis nedeniyle uçaklar rötar yaptı, feribot seferleri durdu, yollarda göz gözü görmedi. Özetle tatilcilerin ilk günü bekleye bekleye eridi gitti 
      SİNAN TOROS İstanbul DHA 
   
   Marmara Bölgesi'nde üç gündür etkili olan yoğun sis, hava ve deniz trafiğini aksattı. Bayram tatiline çıkanlar yollarda perişan oldu. İstanbul'da gece boyunca etkili olan ve dün sabah saatlerinde giderek artan sis nedeniyle İstanbul Boğazı her iki yönden transit gemi geçişine kapatıldı, vapur seferleri zaman zaman durduruldu. Sis nedeniyle Atatürk Havalimanı'nda görüş mesafesi de 400 metreye kadar düştü, uçak seferleri gecikmeli olarak yapılabildi. Bayram tatiline çıkmak isteyen vatandaşlar rötarlar nedeniyle güç durumda kaldı, bazı yolcular havalimanındaki oturma gruplarına yatarak zaman geçirmeye çalıştı. 
   
   En kısa rötar 1 saat 
   THY'nin İstanbul - Tunus seferinde 6, Paris seferinde de 3 saat gecikme meydana gelirken, tüm seferlerde 1-3 saat arasında değişen rötarlar yaşandı. İran Havayolları'nın Tahran - İstanbul seferini yapan uçağı ile Rus charter şirketi VimAir'in Moskova - İstanbul seferini yapan uçağı Ankara Esenboğa Havalimanı'na yönlendirildi. Moldova Havayolları'nın, Kişinev - İstanbul seferini yapan uçağı da görüş mesafesi az olduğu için, Atatürk Havalimanı'nı pas geçti. Uçak 20 dakika sonra, ikinci denemede İstanbul'a inmeyi başardı. 
   Bu arada, İstanbul'dan yola çıkıp İzmir - Bursa yönüne gitmek isteyenler de Eshisar - Topçular arasındaki feribot seferleri yapılamadığı için karayoluna yöneldi. Karayolunda da yoğun sis olunca tatilcilerin bir kısmı geri döndü, bir kısmı yol kenarlarında sisin dağılmasını bekledi. 
   
   Gemiler Şarköy'de kaldı 
   Çanakkale Boğazı'nı önceki geceden itibaren etkisi altına alan sis, deniz ulaşımını da 11 saat kesintiye uğrattı. Önceki gece 21.00'de bastıran sis, görüş mesafesini zaman zaman sıfıra düşürdü. 23.00'ten itibaren deniz trafiği tamamen durdu. Çanakkale-Eceabat, Lapseki - Gelibolu feribot seferleri yapılamazken, tatilciler iskelelerde saatlerce bekledi. 
   Boğazlardan geçmek üzere Marmara Denizi'nde seyreden gemiler de yoğun sis nedeniyle, Tekirdağ'ın Şarköy sahillerine demir attı. Sisin dağılmasını bekleyen yerli ve yabancı 41 şileple tanker, sabaha kadar ikaz sirenlerini çalarak olası bir kazayı engellemeye çalıştı. Gemilerden 33'ü, sabahın erken saatlerinde sisin etkisini kaybetmesiyle demir aldı. 
   
   
</TEXT>
</DOC>
