<DOC>
<DOCNO> 168011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sondun33.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Acemi hırsızların komik hikayesi... 
</HEADLINE>
<TEXT>

     İsveç'te bir elektronik eşya dükkanını soymak isteyen acemi hırsızlar, yanlışlıkla 3 kez gözlükçüye girdi. 
     Polisin verdiği bilgiye göre, 3 kişi oldukları belirtilen hırsızlar, bu sabah başkent Stockholm'un güneybatısındaki Vara kentinde, elektronik eşya satan bir dükkanı, aynı binada bulunan komşu basın bürosunun duvarına açtıkları delikten girerek soymak istedi. 
     Ancak acemi hırsızlar, deldikleri duvardan komşu gözlükçünün dükkanına girdi. Diğer duvarı delen hırsızlar, kendilerini ikinci kez aynı gözlükçüde buldu. Hırsızların üçüncü girişimi de gözlükçü dükkanında noktalandı. 
     Hırsızlar, dördüncü denemelerinde elektronik eşya dükkanına girmeyi başardı, ancak bu kez alarm devreye girince hiçbir şey çalamadan olay yerinden kaçtı. 
     
</TEXT>
</DOC>
