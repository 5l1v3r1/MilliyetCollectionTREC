<DOC>
<DOCNO> 160235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sontur15.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Harley Davidson tutkunları Trabzon'da... 
</HEADLINE>
<TEXT>

     Harley Davidson tutkunu Fransızlar, ünlü motor markasının 100. yıl kutlamaları kapsamında Trabzon'a geldi. 
     Paris'ten dün gece Trabzon'a gelen, 31 motor ile 60 kişiden oluşan ralli grubu, sabah saatlerinde Trabzon-Rize etabı için yola çıktı. 
     Motosiklet tutkunları, ilk olarak Sümela Manastırı'nı gezecek, daha sonra Uzungöl'ü ziyaret edecek. Grup, geceyi Rize'de geçirecek. 
     Yabancı gazetecilerin de izlediği ralli, Rize'den sonra Doğubeyazıt, Artvin, Ardahan, Kars, Van, Diyarbakır, Nemrut, Kahramanmaraş ve Kapadokya'nın ardından Ankara'da son bulacak. Harley Davidson tutkunları, etap sonunda 2 bin 660 kilometre yol yapmış olacak. 
     Trabzon Turizm İl Müdürü Volkan Canalioğlu, ulusal ve uluslararası faaliyetlerin dünyada en önemli tanıtım aracı olduğunu belirterek, bu tür etkinliklerin Trabzon ve yörenin tanıtımında büyük katkılar sağlayacağını söyledi. 
     
     MOTOR ÜSTÜNDE 50 YIL 

     Ralliye katılan Ferber-Christiane Norbert çifti, Türkiye'ye ilk kez gelmenin heyecanını yaşadıklarını ifade ettiler. Harley Davidson kullanmanın bir tutku olduğunu söyleyen 66 yaşındaki Ferber Norbert, 16 yaşından bu yana motosiklet kullandığını anlattı. Daha önce Finlandiya, Fas, Tunus turlarına katılan Norbert, motosiklet ile Türkiye'nin keşfinin çok heyecanlı olacağını söyledi. 
     Norbert, motor fiyatlarının ise aksesuarlarına göre 24-32 bin euro arasında değiştiğini kaydetti. 
     Christiane Norbert ise 3 kızı ve 7 torunu bulunduğunu, damatlarının da kendileri gibi motosiklet tutkunu olduğunu söyledi. 
     
</TEXT>
</DOC>
