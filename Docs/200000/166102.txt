<DOC>
<DOCNO> 166102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/guncel/gun07.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuz Gölü kaderine terk edildi 
</HEADLINE>
<TEXT>

Evsel ve sanayi atıklarıyla kirlenen Tuz Gölü’nü kurtaracak proje için sağlanan 72 milyon dolarlık dış kredi, devlet garantisi verilmediği için kullanılamıyor... 
     DHA 

     Türkiye’nin tuz ihtiyacının yüzde 73’ünü karşılayan Tuz Gölü, Konya ve Aksaray’ın yanı sıra çevre ilçelerin evsel ve sanayi atıklarıyla kirlenirken, gölü kurtaracak Tuz Gölü Entegre Projesi için İspanya’dan sağlanan 72 milyon dolarlık dış kredi, istenen devlet garantisine Devlet Planlama Teşkilatı’nın karşı çıkması üzerine kullanılamadı. 
     Göldeki kirlilik ve alınması gerekli önlemler için kurulan Araştırma Komisyonu da raporunu TBMM Başkanlığı’na sundu. Araştırma Komisyonu Başkanı AKP’li Özkan Öksüz, Tuz Gölü Hizmet Birliği’nin kurulması ve bu birliğin Özel Çevre Koruma Kurumu ile çalışmasını, fizibilite çalışması tamamlanmadan da BOTAŞ’ın gölde Yeraltı Doğalgaz Depolama Projesi’ne başlama-masını istediklerini söyledi. 
     Konya Havzası’nı Beyşehir Gölü’nden taşan sulardan korumak amacıyla 1974’te DSİ’nin yaptığı 185 kilometre uzunluğundaki ana tahliye kanalı sayesinde Konya’nın tüm sanayi ve evsel atıkları 30 yıldır Tuz Gölü’ne akmaya devam ediyor. Göle yılda bin 944 ton deterjan, 90 bin ton yağ, 1500 ton organik madde, 28 ton nitrat, 180 bin ton sülfat, 276 ton cıva ile yüksek oranda kurşun, demir, çinko, arsenik gibi ağır metaller ve tarımda kullanılan zehirli maddeler karışıyor. 
     

</TEXT>
</DOC>
