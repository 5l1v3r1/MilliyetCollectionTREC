<DOC>
<DOCNO> 153872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/ekonomi/eko06a.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yönetişim ve şirket değerlemeleri 
</HEADLINE>
<TEXT>

Paranın güvenli adresi 
     GÜRMAN TEVFİK 

     Yönetişim konusunun finans çevrelerinde giderek artan önemi üzerinde daha önce durmuştuk. Bugün ise yönetişim ile şirket değerlemeleri arasında ilişki ve bu konuda Avrupa'da yaşanan son gelişmelere bakacağız. 
     Yönetişime verilen önemin artışında en önemli etkenlerden biri, şirketlere yapılan yatırımlarda hisse senedi ya da kredi olarak kurumsal yatırımcıların ağırlığının artması oldu. ABD'deki kurumsal yatırımcıların şirket yönetimlerini yakından takip ettiklerini, gerekli gördüklerinde yönetimleri açıkça eleştirdiklerini, yatırım kararı alırken yönetişim ile ilgili konulara büyük önem verdiklerini ve taşıdıkları hisseler ile genel kurullarda şirket yönetimlerinin oluşmasında önemli rol oynadıklarını biliyoruz. Bu tür konularda geçmişte daha pasif kalan Avrupalı kurumsal yatırımcıların özellikle son yıllarda giderek daha etkin hale geldiklerini de gözlemliyoruz. Bu gelişmeler, esasen yönetişimin hissedarlar açısından değer yaratıcı görüşünün yaygın şekilde kabülünün bir sonucudur. 
     Buradaki hakim düşünce, iyi yönetişimin, şirketin riskinin ve dolayısıyla da yatırımcıların talep ettikleri getiri oranının şirketin sermaye maliyetinin düşmesini sağladığıdır. Konu ile ilgili standartlar geliştikçe sermaye piyasalarının iyi uygulamalar gösteren şirketleri göreceli olarak düşük getirileri kabullenerek ödüllendirmeleri, standartlara uymayanları ise yüksek getiri talebi ile cezalandırmaları normal karşılanacak. 
     Alman şirketleri üzerinde geçtiğimiz yıl yapılan bir çalışma, bu ilişkiyi doğrulamaktadır. Bu çalışmada halka açık şirketler yönetişim açısından derecelendirilmiş ve bu şirketlerin 1998 ile 2002 arasındaki dönemdeki getirileri yönetişim dereceleri ile karşılaştırılmıştır. Çalışma, iyi yönetişime sahip şirketlerin hisse performanslarının diğer şirketlerinkinden, yıllık olarak, ortalama 12 daha yüksek olduğunu gösteriyor. Tüm bunlar ışığında ulaşılan sonuç Yönetişimin, şirket yönetimleri tarafından yeni bir külfet olarak değil, sermaye maliyetini düşürmek, dolayısıyla şirketin değerini artırmak için bir fırsat olarak görülmesinin zamanı gelmiş durumda. 
     


EKONOMİ 


















</TEXT>
</DOC>
