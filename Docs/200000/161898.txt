<DOC>
<DOCNO> 161898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/guncel/gun02.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Harley tutkunu elçiler... 
</HEADLINE>
<TEXT>

     MESUT ÇATAK Düzce DHA 

     Ankara ve İstanbul'daki Harley Davidson tutkunları Düzce'de buluştu. ABD'nin Ankara Büyükelçisi Robert Pearson, selesinde eşi Maggie ve kendi adının baş harflerini yazdırdığı Harley Davidson'u ile dikkat çekti. Yunanistan Büyükelçisi Michael Christides de geziye nişanlısı Bourianna ile katıldı. 
     Harley Davidson Sahipleri Türkiye Grubu Derneği'nin İstanbul ve Ankara'daki 22 üyesi, önceki gün Akçakoca'ya gelerek Diapolis Otel'de hafta sonu tatilini geçirdi. Pearson 06 CA 600 plakalı 1997 model Harley Davidson Springer motosikletiyle, Christides de 06 CU 613 plakalı 2003 model Harley Davidson W Road motosikletiyle geziye katıldı. Pearson otelin önünde park halinde duran diğer motosikletleri de yakından inceledi. 
     Motosikletini 1997'de Almanya'da aldığını söyleyen Pearson, "Bu motosikletle Belçika ve Fransa'da gezdim. Ama Ankara'da çok meşguldüm. Selesini Ankara'da yaptırdım" dedi. Pearson'un motosikletinin değerinin 27 bin 750 dolar, Christides'ın motosikletinin de 30 bin dolar olduğu belirtildi. 
     

</TEXT>
</DOC>
