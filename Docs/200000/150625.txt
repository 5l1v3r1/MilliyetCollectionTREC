<DOC>
<DOCNO> 150625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/spor/spo02.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
BENİ ÇILDIRTTILAR 
</HEADLINE>
<TEXT>

Fenerbahçe'nin tecrübeli eldiveni Rüştü, Denizli maçındaki sinirli tavırlarını hakem hatalarına bağladı, "Sanki özellikle bizi seçiyorlar. Sürekli üstümüze geliyorlar" dedi 
     YALÇIN TÜRK 

     '40 metreden görür' 
     SAKİN kişiliği ve olaylara soğukkanlı yaklaşımlarıyla tanınan Fenerbahçeli Rüştü, Denizlispor maçında adeta barut gibiydi. Özellikle maçın hakemine itirazlarıyla dikkat çeken Rüştü sessizliğini bozdu "Beni çıldırttılar" dedi. Milli kaleci, "Sanki hakemler özellikle Fenerbahçe'yi seçiyor. Tuncay'ın pozisyonu kesin penaltıydı. Bize olsa 40 metreden görür çalarlar, bir de kırmızı kart verirler" yorumunu yaptı. 
     
     'Artık dayanamadım' 
     BUGÜNE kadar hakemlerle ilgili hiç siteminin olmadığına da dikkat çeken Rüştü, hakemlerin sürekli üstlerine gittiğini iddia etti. Tecrübeli eldiven, "Zaten sıkıntılı günler yaşıyoruz. Haftalardır kazanamıyoruz. Galibiyete ihtiyacımız var. Fırsat yakalıyoruz, ama bu kez hakemlere takılıyoruz. Maç içinde bir taraftar bana vurmak istedi. Ama bunu önemsemiyorum. Denizli seyircisi gerçekten çok centilmen" diye konuştu. 
     
Genç Semih'e ömürlük imzaFener yönetimi, son maçlarda yıldızı parlayan Semih'e beş yıllık yeni sözleşme imzalattırdı 
     YUSUF KOBAL 

     'En büyük takımdayım' 
     FENERBAHÇE'NİN başına Tamer Güney'in gelmesiyle birlikte forma şansı bulan ve golleriyle alkış alan Semih, nikah tazeledi. Sarı - Lacivertli kulüple daha önce 3 yıllık anlaşması olan Semih, "İlk mukavelem ve anlaşmam geçerli değil. Yeniden görüştük ve uzun süreli bir anlaşma yaptık. Fener'den başka büyük yok. Bu yüzden bir yere gitmem sözkonusu olamaz" dedi. 
     
     'Forvette yalnızdım' 
     DENİZLİSPOR maçında forvette yalnız kaldığı için başarısız olduğunu belirten Semih, fazla top alamadığını belirtti. Genç futbolcu şunları söyledi "Üzerimde Gençlerbirliği maçının yorgunluğu da vardı. Sıkı markaja alındım ve üç rakiple boğuştum. Doğal olarak bu beni olumsuz etkiledi. Sonucunda pozisyona giremedim. Taktik gereği hocam beni oyundan çıkarmak zorunda kaldı." 
     
Ersun Yanal'a izin çıkmadı      FENERBAHÇE'NİN gündeminde olan Ersun Yanal konusunda Gençlerbirliği Başkanı İlhan Cavcav resti çekti. Cavcav, başarılı teknik adamı bırakmaya niyetlerinin olmadığını dile getirip, "100 milyon dolar da verseler Ersun Yanal'ı bırakmıyorum. Ben sadece Gençlerbirliği'ni değil, Ersun Yanal'ı da düşünüyorum. Fenerbahçe gibi teknik adam değirmeni olan bir kulüpte heba olmasına izin vermem" dedi. 
     
Fener'de 2. zirve      FENERBAHÇE camiasının önde gelen bazı isimleri, fikir alışverişinde bulunmak amacıyla, Divan Kurulu üyesi Hüsnü Çil'in verdiği davette biraraya geldi. Yemeğe, eski başkanlardan Ali Şen, Emin Cankurtaran, UEFA Asbaşkanı Şenes Erzik, Ayhan Bermek, eski yöneticiler Mehmet Yıldırım, Orhan Keçeli, Emre Can, Nuri Tuna, Necdet Ersoy, Bayram Aslan, Davut Dişli ile çok sayıda kulüp üyesi katıldı. Hüsnü Çil, "Muhalefet için toplanmadık. Tüm gayemiz, Fenerbahçe'ye bugünkü durumunda nasıl yardımcı olabileceğimizi konuşmak" dedi. 
     
REBROV derbiye hazır      ADALESİNDEKİ sakatlık nedeniyle Denizlispor maçında forma giyemeyen Rebrov'un Beşiktaş sınavında takımdaki yerini alabileceği açıklandı. Ukraynalı futbolcunun düzeldiği bildirildi. Öte yandan Fenerbahçe Asbaşkanı Murat Özaydınlı'ya Adanaspor maçı sonrasındaki sert açıklamaları nedeniyle Disiplin Kurulu'ndan 20 gün hak mahrumiyeti cezası geldi. 
     
Yönetim isyanda      DENİZLİSPOR maçının hakemi Sabit Hacıömeroğlu, Fenerbahçe yönetiminin sert eleştirilerine uğradı. Asbaşkan Mahmut Uslu, Hacıömeroğlu'nu futbolcuların emeğini çalmakla suçladı. Uslu, "Bizim maçlarda yapılan hakem hataları ders niteleğinde. Alınterimiz hiçe sayılıyor. Başarısız bir sezon geçiriyor olsak bile, bu hakemlerin aleyhimize düdük çalmasını gerektirmez" dedi. 
     


SPOR 



























</TEXT>
</DOC>
