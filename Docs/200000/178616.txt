<DOC>
<DOCNO> 178616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/yasam/yas02.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mars'la aramıza bulutlar girdi... 
</HEADLINE>
<TEXT>

   Dünya ile Mars'ın tarihi 'öpüşmesi' dün gerçekleşti. Ama hava muhalefeti nedeniyle Türkiye'den bu tarihi an izlenemedi. Bir dahaki buluşma 284 yıl sonra 
      İSTANBUL Milliyet 
   
   Günlerdir merakla bekledikleri Mars gezegenini görmek için İstanbul'da toplananlar tatsız bir sürprizle karşılaştı. Mars ile 60 bin yılda bir kez gerçekleşen "en samimi" anı kaçırmak istemeyen İstanbullularla kızıl gezegen arasına bulutlar girdi. Kandilli Rasathanesi'nin görevlileri, ziyaretçileri, bilgisayarda hazırlanan Mars'ın simulasyon görüntüleriyle teselli etmeye çalıştılar. 
   
   Teleskopu incelediler 
   Kandilli Rasathanesi Müdürü Prof. Dr. Gülay Barbarosoğlu'nun davetiyle gelen Boğaziçi Üniversitesi ve basın mensupları Mars'ı görmek yerine teleskopu incelemekle yetindi. Astronomi Labaratuvarı Araştırma Görevlisi Dr. Tamer Ataç, gelenlere uzun uzun gezegeni anlattı. Şu anda Mars'ın dünyaya 55 milyon 760 bin kilometre uzaklıkta olduğunu ancak, bulutların azizliği nedeniyle canlı görüntüsünü izlettiremeyeceklerini söyleyerek, özür diledi. Ataç, meraklılara önce teleskopu gösterdi, sonra da Mars'ın simülasyon görüntülerini izlettirdi. 
   Ziyaretçiler, umduklarını bulamayınca, "Neyse, 60 bin yıl sonra tekrar geliriz" diye espri yaparak Rasathane'den ayrıldı. Dr. Ataç ise "Eylül ayı sonuna kadar bu kadar yakın olmasa da Mars'ı bulutsuz güzel havalarda izlemek mümkün olacak. Ancak insanların hayal ettiği gibi çıplak gözle bir dolunay gibi ya da güneş tutulması gibi izlemek mümkün değildi. Bizim teleskopumuzda bile 300 defa büyüttüğümüz Mars, en fazla bir santimetre kadar gözükecekti" dedi. 
   
   Dünya ise merakla izledi 
   İlk kez Dünya'ya bu kadar çok yaklaşan Mars'ı görmek için, Tahiti'den Avustralya'ya kadar herkes gözlerini gökyüzüne çevirdi. Dünyanın her yerinde binlerce kişi, 60 bin yıl aradan sonra, yüksek teknolojili dijital ve optik aygıtlarla kızıl gezegeni izlemeye çalıştı. 
   
   Mars günü ilan edildi 
   Sydney Rasathanesi'ne kurulan 10 kadar teleskop izleyicilere kızıl gezegeni görme fırsatı sundu. ABD'deki Gezegenler Topluluğu, 27 Ağustos'u "Mars Günü" ilan ederken, http planetary.org marswatch2003 adresindeki sitesinde Sydney ve Pekin'den Ürdün'e kadar birçok yerdeki Mars ile ilgili gelişmeleri aktarıyor. Kuzey Amerika'da günlerdir And Dağları'nın üzerinden turuncu bir yıldız olarak doğan Mars, hem halkın hem de siyasetçilerin ilgisini çekiyor. 
   Venezüella Devlet Başkanı Hugo Chavez, hükümetle memurlar arasında maaş zammı ve ikramiyeler konusunda varılan anlaşmada, Mars'a gönderme yaptı. Chavez, "Mars'ın dünyaya bir öpücük göndereceğini söyleyebilirsiniz" derken, ikramiye planını da "Mars misyonu" olarak adlandırmayı önerdi. 
   
   
</TEXT>
</DOC>
