<DOC>
<DOCNO> 188526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sondun31.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'da skandal... Eski başbakana haraç suçlaması.. 
</HEADLINE>
<TEXT>

     Bulgaristan'ın eski Başbakanı İvan Kostov, sınır dışı edilen bir işadamından kendi vakfı için zorla para almakla suçlandı. 
     Ülkenin en yüksek tirajlı gazetesi Trud'un bugünkü sayısında manşet olarak yayınlanan habere göre, ülkenin milli güvenliğini tehdit ettiği gerekçesiyle 2001 yılında sınır dışı edilen ünlü Musevi işadamı Michael Çorni, İvan Kostov'un ''Demokrasiya'' adlı vakfına 200 bin dolar zorla bağışta bulundu. 
     Michael Çorni, Trud gazetesine yaptığı açıklamada, ''Kostov başbakandı ve bana işlerimin yolunda gitmesini istiyorsam bu bağışı yapmam gerektiği söylendi. Beni zorladılar. Ben de çaresiz Kostov'un vakfına 200 dolarlık bağış yapmak zorunda kaldım'' dedi. 
     Kostov hükümeti döneminde ülkeden sınır dışı edilen ve Bulgaristan'da milyonlarca dolarlık yatırımı bulunan Michael Çorni, aslında bu konuda hiçbir zaman konuşmama kararı aldığını belirterek, ''Ancak Kostov'un bir süre önce yaptığı bir açıklamada beni Mafya olarak nitelendirmesi kararımı değiştirdi'' diye konuştu. 
     Kostov'un vakfına 200 bin dolarlık bağış yaptığını açıklayan Çorni, ''İşadamından zorla haraç alacaksınız sonra da haraç aldığınız işadamını Mafya olmakla suçlayacaksınız. Kimin Mafya olduğuna halk karar versin'' dedi. 
     Michael Çorni'nin yaptığı açıklamalar, Bulgaristan'da tam bir skandale neden olurken, İvan Kostov ise şimdilik suskunluğunu koruyor. 
     Ülkenin ilk GSM operatörü Mtel'in eski sahibi milyarder işadamı Michael Çorni'nin Bulgaristan'a giriş yasağı, yüksek mahkeme tarafından geçen hafta kaldırılmıştı. 
     Çorni'nin, bürokratik işlemlerin tamamlanmasının ardından en geç bir ay içinde Bulgaristan'a dönmesi bekleniyor. 
     
</TEXT>
</DOC>
