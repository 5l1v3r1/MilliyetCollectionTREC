<DOC>
<DOCNO> 179768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/soneko06.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıfların vergi muafiyet esasları belli oldu... 
</HEADLINE>
<TEXT>

     Vakıfların, vergi muafiyetinden yararlanma usul ve esasları belli oldu. 
     Maliye Bakanlığı'nın, vakıfların vergi muafiyetini düzenleyen Kurumlar Vergisi Genel Tebliği, Resmi Gazete'nin bugünkü sayısında yayımlandı. 
     Tebliğe göre, vergi muafiyeti tanınacak vakıf sağlık, sosyal yardım, eğitim, bilimsel araştırma veya geliştirme, kültür ve çevre koruma ile ağaçlandırma konularında faaliyette bulunacak. 
     Vakıflar, vergi muafiyeti talebinde bulunmadan önce, kuruldukları tarihten itibaren en az bir yıl süreyle faaliyette bulunmuş olacak ve bu süre içindeki faaliyetleriyle, devletin kamu hizmeti yükünü azaltıcı etki yaratmış olması gerekecek. 
     Vakıflar, bilanço esasına göre defter tutacak, vergi muafiyeti talebinde bulunanlar, en az 300 milyar lira gelir getirici varlığa ve 30 milyar lira da yıllık gelire sahip olacaklar. 
     Gelirlerinin en az üçte ikisinin ise sağlık, sosyal yardım, eğitim, bilimsel araştırma ve geliştirme, kültür ve çevre koruma ile ağaçlandırma faaliyetlerine harcanmış olması gerekecek. 
     Daha sonra, Maliye Bakanlığı Merkezi denetim elemanlarınca yapılacak incelemeler sonucunda, vergi muafiyetinden yararlanıp yararlanamayacağına karar verilecek. 
     Yasal yükümlüklerini yerine getirmeyenler, resmi senetlerinde yazılan konuları yerine getirmemeleri gibi durumlarda vergi muafiyeti kaldırılacak. 
     
</TEXT>
</DOC>
