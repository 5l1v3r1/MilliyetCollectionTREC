<DOC>
<DOCNO> 158392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/yasam/yas01.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yatakta tek başınasınız' 
</HEADLINE>
<TEXT>

Erkeklerde sertleşme sorunuyla ilgili bir kampanyaya destek veren Pele Sahada milyonlar yanınızda, yataktaysa yalnızsınız 
     SEMRA KARDEŞOĞLU Londra 

     Tüm dünyada 140 milyon erkeği etkileyen sertleşme sorununda bilinç artırmayı hedefleyen Pfizer'in "Cinsel Hayat Yeniden" kampanyasıyla ilgili olarak Londra'da bir basın toplantısı düzenlendi. Kampanyada görev alan efsanevi futbolcu Pele, gol atıldığında milyonlarca kişinin destek verdiğini belirterek, "Ancak cinsel ilişkide tek başınasınız, sizi alkışlayan kimse yok" dedi. 
     Pfizer Sağlık Bölümü Başkan Yardımcısı Dr. Jack Watters, Pele'nin çağrısını erkeklerin yanıtsız bırakmadığını belirterek, "Sertleşme sorunu erkekte güven kaybı ve düşük yaşam kalitesine neden oluyor. Amacımız bu sorunu yaşayan tüm erkeklerin uzmana başvurması" diye konuştu. 
     Yaklaşık 20 yıllık futbol yaşamında filelere bin 283 gol atan Pele de, toplantıda kampanyaya verdiği desteği şöyle özetledi 
     
     'Bende yok ama..' 
     "Sertleşme sorununun bu kadar büyük olduğunu bilmiyordum, çok şaşırdım. Kampanyaya başladığımda 'Böyle bir sorunun mu var ' diye soruldu. Böyle bir sorunum yok, amacım sorun yaşayan erkeklere uzman yardımı önermek." 
     Pele, "Gol atmak mı yoksa sertleşme sorunuyla mücadele mi daha zor " sorusunu ise, "Her ikisi de.. Erkekler ereksiyon sorununu konuşmaktan korkar. Bunu değiştirmek iyi bir gol atmak kadar zor. Sorunu olan 10 erkekten biri doktora gidiyor. Ben 10'unun da doktora gitmesini istiyorum. Forma numaram da 10'du. Bu attığım en güzel gol olacak" diye yanıtladı. 
     
     'Cinsellik gol atmak gibi' 
     Pele, gazetecilerin "Penaltı ya da gol atarken yaşadığınız heyecanla cinselliğin heyecanı arasında benzerlik var mı " sorusunu da şöyle yanıtladı 
     "Birbiriyle karşılaştırmak zor. Gol attığınızda bütün stadyum ayağa kalkar, sizi alkışlar, yanınızdadır. Ama cinsel ilişkide tek başınasınız, alkışlayan yok, kimse yok sizi izleyen, tek başınasınız, zor. Gol atmakla cinsel yaşam birbirine benziyor, ikisinde de yaşadığınız duygular aynı." 
     

</TEXT>
</DOC>
