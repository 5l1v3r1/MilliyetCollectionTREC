<DOC>
<DOCNO> 181045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/soneko27.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurova'da pamuk hasadı... 
</HEADLINE>
<TEXT>

     Kuru pamuk tarımı yapılan alanlarda hasadın yoğunlaştığı Çukurova'da, üreticiler, Çukurova Pamuk Yerfıstığı ve Yağlı Tohumlar Tarım Satış Kooperatifleri Birliği ÇUKOBİRLİK önünde uzun kuyruklar oluşturmaya başladı. 
     Çukobirlik'in Karataş İlçesi yolundaki Mihmandar Kooperatifi önünde bekleyen üreticiler, birliğin, kütlü pamuk için kilogram başına vereceği ''avans fiyatını'' bile belirlememiş olmasına rağmen ürünlerini teslim etmeye başladılar. 
     Çukobirlik Genel Müdürü Yakup Şahin, kütlü pamuğa verilecek avans fiyatını yarın yönetim kurulunda görüşeceklerini, ancak kararın çıkıp çıkmayacağı konusunda birşey söyleyemeyeceğini bildirdi. 
     Şahin, ellerinde geçen yıldan 16 bin ton kütlü pamuk stoğu bulunduğunu, bu ürünü geçen yıl fiyatların çok düşük olması, bu yıl da dolar kurundaki gerileme nedeniyle elden çıkaramadıklarını belirterek, ''Pamuk fiyatları dünya piyasalarında yükseldi, ancak yine de bizi zarar ettirmeyecek fiyatlarda satma imkanı bulamadık'' dedi. 
     Şahin, ellerindeki pamuk stoğuna rağmen birlik ortağı üreticilerin ürününü almaya başladıklarını sözlerine ekledi. 
     
     KREDİ MÜJDESİ 
     Tarım Satış Kooperatifi ve Birlikleri Yeniden Yapılandırma Kurulu üyesi ve Adana Çiftçiler Birliği Başkanı Cumali Doğru ise Çukobirlik'in ürün alımlarında kullanabilmesi için, Destekleme Fiyat İstikrar Fonu'ndan DFİF 20 trilyon lira kredi imkanı sağlandığını bildirdi. 
     Doğru, bu paranın Çukobirlik'in eline ulaşmasının, birliğe ürün teslim edecek üreticiler açısından büyük önem taşıdığını belirterek, ''Dileğimiz, alım sezonunun üreticilerin üzülmesine fırsat vermeden kapatılmasıdır. Çukobirlik'in de içinde bulunduğu durumu anlıyor ve biliyoruz'' dedi. 
     Doğru, Çukobirlik Yönetim Kurulu'nun da üreticinin içinde bulunduğu durumu anladığına inandığını, üreticilerin daha avans fiyatı belirlenmeden ürünlerini Çukobirlik'e teslim etmelerinin bir güven göstergesi olduğunu sözlerine ekledi. 
     
</TEXT>
</DOC>
