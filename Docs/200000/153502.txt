<DOC>
<DOCNO> 153502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/soneko20.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
MetroCity Alışveriş Merkezi açıldı... 
</HEADLINE>
<TEXT>

     Fiba Holding Yönetim Kurulu Başkanı Hüsnü Özyeğin, savaşın ardından piyasalarda morallerin yerine gelmeye başladığını, son bir haftadır işlerin iyi olduğunu söyledi. 
     İstanbul Levent'teki MetroCity Alışveriş Merkezi, Şişli Belediye Başkanı Mustafa Sarıgül, işadamları Cavit Çağlar ve Refik Baydur, Migros Genel Müdürü Ömer Bozer'in de katıldığı törenle açıldı. Açılışa vatandaşlar büyük ilgi gösterirken, kapıda kuyruklar oluştu. 
     Alışveriş Merkezi içindeki Marks Spencer mağazasının açılışını yapan Hüsnü Özyeğin, MetroCity mağazası ile 15'inci Marks Spencer mağazasının açılışını yaptıklarını söyledi. 
     Daha sonra gazetecilerin sorularını yanıtlayan Hüsnü Özyeğin, piyasada işlerin nasıl gittiğinin sorulması üzerine, piyasada savaştan sonra morallerin yerine gelmeye başladığını, havaların geç ısındığını bu nedenle sezonun geç başladığını, ancak son bir haftadır işlerin iyi olduğunu anlattı. 
     Holding'in diğer iştiraklerindeki durumun nasıl olduğuna ilişkin soru üzerine Özyeğin, ''oralarda da bir hareketin başladığını'' söyledi. 
     Özyeğin, bir gazetecinin, ''Kredileri açtınız, finans sektöründe durum nasıl '' sorusu üzerine, şunları kaydetti 
     ''Biz, o kredileri kriz döneminde de açmıştık. Hatırlarsanız, Finansbank Yaklaşımı diye birçok sanayicinin krizi aşmasında yardımcı olduk. Önemli krediler verdik. Şu anda da krediler açık. Faizlerin düşmesiyle bundan sonra bireysel kredilere de bir hareket geleceğine inanıyorum.'' 
     
     ''HERKES İLERİYE DAHA OLUMLU BAKIYOR'' 
     Yılın ikinci yarısının nasıl beklendiğinin sorulması üzerine Özyeğin, şöyle devam etti 
     ''Şu anda beklenti anketleri de gösteriyor ki herkes biraz daha olumlu bakıyor ileriye. Bu da rakamlara yansıyor. Faizdeki düşüş, dövizin istikrar kazanması ile olumluya dönmüş durumda. Tabii Nisan ayı enflasyonu çok önemli. Nisan ve Mayıs aylarında enflasyonun düşük çıkacağına inanıyorum.' Dünya petrol fiyatlarındaki düşüşe de işaret eden Hüsnü Özyeğin, Euro'nun dolar karşısında değer kazanmasının da Euro bölgesinin daha çok ihracat yapılan ve turizm gelirlerinin sağlandığı bölge olması açısından önemli olduğunu vurguladı. 
     Hüsnü Özyeğin, ''Yıllardır beklenen patlama bu yıl olacak denilebilir mi '' sorusunu, ''Patlama demeyelim de bir büyüme olacak. 4-5 arası bir büyüme'' diye yanıtladı. 
     Yıl sonu dolar kuru tahminini, ''1 milyon 800-850 bin lira'' olarak dile getiren Hüsnü Özyeğin, ''kamu bankaları ortak yönetim kurulu üyelerinin 30 milyar lira maaş aldığı'' iddiaları ile ilgili soruya ise şu yanıtı verdi 
     ''Türkiye bankacılık sektöründe faaliyet gösteren özel bankalar içinde 30 milyar lira net maaş, çok yüksek bir rakam. Bankaların şu anda üst düzey yöneticilerine verdikleri maaş 10-12 milyar lira arasında değişiyor. 30 milyar lira, bugün Türkiye'de biraz yüksek bir rakam ama benim kanaatim spekülasyon olarak ortaya çıktığı. Sonra birtakım açıklamalar yapıldı. O rakamlar revize edildi gibi görünüyor.'' Marks Spencer mağazasını dolaşan Hüsnü Özyeğin, şapkalara baktı, kendisine bir tişört satın aldı. 
     
     METRO BAĞLANTILI ALIŞVERİŞ MERKEZİ 
     Levent'te, 4 kat üzerinde 130 mağaza ve restoran ve kafesi, 2 bin 500 araçlık otoparkı ile her gün saat 10.00-22.00 saatleri arasında açık olacak MetroCity Alışveriş Merkezi, toplam 60 bin metrekare üzerine kuruldu. 
     Alışveriş Merkezi'nde MMM Migros, Çarşı, Zara, Marks Spencer, Coton, Kiğılı, Levis, Mavi Jeans, Abbate, Bisse, Network, Beymen, Lacos, İpekyol, Sarar gibi birçok ünlü markalar bulunuyor. 
     MetroCity, dünyada metroya bağlantısı olan üçüncü büyük alışveriş merkezi. 
     




</TEXT>
</DOC>
