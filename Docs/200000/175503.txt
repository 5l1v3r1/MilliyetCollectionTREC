<DOC>
<DOCNO> 175503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sonspo22.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum futbolcuları motive etmeye çalışıyor... 
</HEADLINE>
<TEXT>

     Fenerbahçe, Trabzonspor ile 15 Ağustos Cuma günü deplasmanda yapacağı lig maçının hazırlıklarını yaptığı idmanla sürdürdü. 
     Samandıra Tesisleri'nde, Teknik Direktör Christoph Daum yönetiminde basına kapalı yapılan ve 1 saat 45 dakika sürdüğü bildirilen antrenmanda futbolcuların taktik ağırlıklı çalıştıkları açıklandı. 
     İstanbulspor yenilgisinin ardından futbolcularını Trabzonspor maçına motive etmeye çalışan Daum'un, oyuncularla sık sık toplantı yaptığı öğrenildi. Antrenmandan önce futbolcularla bir toplantı yapan ve Trabzonspor maçına konsantrasyonla ilgili önerilerde bulunan Alman teknik adamın, idmanın ardından bir toplantı daha yapacağı kaydedildi. 
     Sakatlıkları süren kaleci Volkan ile Ali Güneş'in takımdan ayrı olarak, rehabilitasyon, teşhis ve bireysel sporcu antrenörü Dr. Gunnar Gerisch yönetiminde çalıştığı, Robert Enke'nin ise koşunun ardından kaleci antrenörü Eike Immel ile birlikte idman yaptığı bildirildi. 
     Dünkü idmanda hafif sakatlık geçiren İsmail Güldüren, bugünkü çalışmada yer aldı. 
     Fenerbahçe, yarın yapacağı antrenmanın ardından saat 16.00'da Sabiha Gökçen Havaalanı'ndan özel uçakla Trabzon'a gidecek. 
     
</TEXT>
</DOC>
