<DOC>
<DOCNO> 192458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/soneko03.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpraş, Turkcell ve Sabancı Holding 9 aylık net karlarını açıkladı 
</HEADLINE>
<TEXT>

     Özelleştirme ihalesinde tekliflerin alındığı TÜPRAŞ, yılın ilk 9 ayı için 372.9 trilyon lira net kar açıkladı. 
     Şirketlerden Borsa'ya gönderilen 9 aylık döneme ait bağımsız denetimden geçmemiş mali tablolara göre, geçen yıl Ocak-Eylül dönemini 112 trilyon 146 milyar 821 milyon lira karla kapatan TÜPRAŞ, bu yılın aynı döneminde karını yüzde 232.5 oranında artırarak 372 trilyon 909 milyar 844 milyon liraya çıkardı. 
     TÜPRAŞ, bu sonuçla yılın ilk yarısındaki 272 trilyon 7.4 milyar lira olan net karını daha da büyütmüş oldu. 
     Turkcell ise geçen yılın aynı dönemine oranla yaklaşık 200 trilyon liralık artışla 407 trilyon 73 milyar 178 milyon lira kar bildirdi. 
     Turkcell'in yılın ilk yarısındaki net karı da 335 trilyon 125.4 milyar lira düzeyinde gerçekleşmişti. 
     İlk 9 ay için Tofaş Oto Fabrikası 8 trilyon 18 milyar 180 milyon lira kar açıkladı. 
     
     SABANCI HOLDİNG KARINI YÜZDE 251 ARTIRDI 

     Sabancı Holding, yılın 9 ayında 168.7 trilyon lira net kar açıkladı. 
     Sabancı Holding'den yapılan yazılı açıklamaya göre, şirket geçen yılın aynı döneminde 48.1 trilyon olan net karını, yaklaşık yüzde 251 oranında artırdı. 
     Mali tablolara göre şirketin aktif toplamı 1.7 katrilyon liraya, özkaynakları da 1.6 katrilyon liraya yükseldi. 
     1 katrilyon lira ödenmiş sermayesi ve güçlü finansal yapısı ile borsanın önde gelen hisselerinden biri olan Sabancı Holding'in piyasa değerinin, 4 milyar dolar olduğu bildirildi. 
     
     ÇİMSA'DAN 30.4 TRİLYON NET KAR 

     Çimsa, yılın 9 aylık bölümünde 30.4 trilyon lira net kar açıkladı. 
     Şirketlerden Borsa'ya gönderilen 9 aylık döneme ait bağımsız denetimden geçmemiş mali tablolara göre, Çimsa'nın Ocak-Eylül 2002 döneminde 29 trilyon 839 milyar 772 milyon olan net dönem karı, bu yılın aynı döneminde 30 trilyon 448 milyar 589 milyon lira olarak gerçekleşti. 
     
</TEXT>
</DOC>
