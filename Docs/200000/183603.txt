<DOC>
<DOCNO> 183603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/soneko08.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası "CAS kredisi önündeki sorunlar çözülmeli.." 
</HEADLINE>
<TEXT>

     Dünya Bankası'nın aralarında Türkiye'nin de bulunduğu ülkelerden sorumlu İcra Direktörü Kurt Bayer, ''Devlet Bakanı Babacan, Ülke Yardım Stratejisi CAS kredisinin Banka Kuruluna sunulması için son süre olan kasım ayına kadar CAS önündeki sorunların çözüleceği taahhüdünü verdi'' dedi. 
     Bayer, Devlet Bakanı Ali Babacan'la çok verimli bir görüşme yaptıklarını, Babacan'ın Türkiye ekonomisi hakkında kendisine bilgi verdiğini belirterek, ''enflasyonun düştüğünü, ekonomik göstergelerin çok iyi yolda olduğunu'' söyledi. 
     Yaklaşık 5 milyar dolarlık 3 yılı kapsayacak olan CAS kredilerinin kasım ayına kadar Dünya Bankası İcra Direktörleri Kurulu'na BOARD sunulması gerektiğini vurgulayan Bayer, bunun sunulabilmesi için de bazı sorunların çözülmesi gerektiğini bildirdi. 
     Kasım ayına kadar bu sorunların çözülmesi gerektiğini vurgulayan Bayer, aksi takdirde bankanın Türkiye'ye kredi sağlayamayacağını, eski CAS'ın bitmesi nedeniyle ortada bir açıklık meydana geleceğini kaydetti. 
     Bayer, Devlet Bakanı Babacan ile yaptığı görüşmenin ardından sorunların çözülebileceği konusunda ümitlendiğini de bildirdi. 
     Dünya Bankası İcra Direktörü Bayer, Dünya Bankası projeleri konusunda DPT'nin koordinatör kuruluş olarak çalışacağını da ifade etti. 
     
</TEXT>
</DOC>
