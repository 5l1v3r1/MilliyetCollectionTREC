<DOC>
<DOCNO> 157147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sontur14.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Genel Müdürlüğü "29 bin tinerci çocuk var" 
</HEADLINE>
<TEXT>

     Emniyet Genel Müdür Yardımcısı ve Sözcüsü Feyzullah Arslan, ''geçen yıl çeşitli nedenlerle 18 yaşından küçük 83 bin çocuğun emniyetle muhatap olduğunu, bunların 29 bininin bağımlılık yapan madde kullandığının tespit edildiğini'' bildirdi. 
     Arslan, Emniyet Genel Müdürlüğü'nde düzenlediği Haftalık bilgilendirme toplantısında, 19 Mayıs Atatürk'ü Anma ve Gençlik ve Spor Bayramı kapsamında ''Gençlik Haftası''nın kutlanacağını belirterek, tüm gençleri kutladı. 
     Türkiye'nin teminatı olan çocuk ve gençliğin fizik, ruh sağlığını koruma konusunda okullarda polisin önemli çalışmalar yaptığını belirten Arslan, üniversite gençliğinin de huzurlu, rahat bir ortamda öğrenim görmesi için gerekin önlemlerin alındığını kaydetti. 
     Geçen yıl öğrencilerin karıştığı 548 olay meydana geldiğini, bu olaylarda 22 kişinin yaralandığını ve bin 527 kişinin gözaltına alındığını bildiren Arslan, bu yıl öğrencilerin karıştığı 72 olayda 63'ü gösterici, 2'si güvenlik görevlisi 65 kişinin yaralandığını ve bu olaylarda 343 kişinin gözaltına alındığını ifade etti. 
     
     AİLELERE ÖNERİLER 
     Emniyet teşkilatına sokakta yaşayan, evden kaçan, kayıp, buluntu, terk, suç mağduru, şüpheli olmak üzere 0-10 yaş grubundan 12 bin 483, 11-18 yaş grubundan ise 70 bin 766 çocuğun intikal ettiğini belirten Arslan, bu çocukların ailelerine, cumhuriyet savcılıklarına ve ilgili kurumlara teslim edildiğini vurguladı. 
     Çocuk şube veya bürolarına gelen çocukların 29 bin 78'inin bağımlılık yapan madde kullandığının tespit edildiğini kaydeden Arslan, ailelere şöyle seslendi 
     ''Çocuklarımıza, tutum ve davranışlarınızla sevginizi ifade edin. Sevgiyi, saygıyı, milli değerlerimizi, ahlaklı olmayı öğretin. Onlara zaman ayırıp birlikte oynayın. Çocuğunuza güven duygusunu yerleştirin. Problemleri birlikte çözün. Hatalara karşı hoşgörülü olun. Onlara değer verin ve başarılı olduğunda ödüllendirin. İletişime açık olun. Tutarsız olmayın. Onların iç dünyasına duyarsız kalmayın.'' Emniyet Genel Müdürlüğü'nde gerçekleştirilen etkinlikleri de anlatan Arslan, Polis Akademisi Güvenlik Bilimleri Fakültesi'ne bu yıl 40'ı erkek, 10'u kız 50 öğrencinin alınacağını belirterek, akademiye genel lise, kız teknik, erkek teknik, ticaret ve turizm öğretimi veren lise öğrencilerinin katılabileceğini bildirdi. Arslan, sınava katılmak isteyenlerin 28 Temmuz-13 Ağustos 2003 tarihleri arasında Polis Akademisi Başkanlığı'na bizzat başvurmaları gerektiğini anlattı. 
     
     TURİZM MEVSİMİ 
     İçişleri Bakanı Abdülkadir Aksu'nun turizm sezonunun başlaması dolayısıyla önceki gün valiliklere bir genelge gönderdiğini hatırlatan Arslan, genelge doğrultusunda Türkiye'ye giriş yapan turistlerin hudut kapısında şikayetlerinin ele alınacağını, şüpheliler hariç giriş-çıkışlarının süratli yapılacağını, ulaşımın rahatça sağlanması için işaret ve levhaların gözden geçirileceğini, denetimlerin artırılacağını ve turistlere, saygılı, nazik, itimat telkin edici, yol gösterici davranılacağını kaydetti. 
     Arslan, ''Ülkemizden memnun ayrılan her turist, gelecek yüzlerce turistin habercisidir'' dedi. 
     Tek gözü görmeyen kişilere ehliyet verilmesi için Sağlık Bakanlığı'nın bir çalışma yaptığını ifade eden Arslan, Emniyet Genel Müdürlüğü'nün de bu doğrultuda incelemelerde bulunduğunu, gerekli çalışmaların tamamlanmasının ardından yönetmelikte değişiklik yapılarak bu kişilere sürücü belgesi verilmesinin sağlanabileceğini söyledi. 
     
</TEXT>
</DOC>
