<DOC>
<DOCNO> 188676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/guncel/gun09.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'1 Mayıs sözlüsü'ne kaymakamlık onayı 
</HEADLINE>
<TEXT>

   Çankaya Kaymakamlığı, 1 Mayıs eylemlerine katılan liselilerin sınıflarında sorgulanmasına "meşru" dedi 
   GÖKÇER TAHİNCİOĞLU Ankara 

   
   Çankaya Kaymakamlığı'nın, polisin 1 Mayıs eylemine katılan öğrencileri öğretmenlerinin okulda gösterdiği odalarda sorgulamasına ilişkin soruşturması, "okulda sorgu"yu meşrulaştıran kararla sonuçlandı. Olayın "uygun bir davranış" olmadığını belirten kaymakamlık, öğrencilere işkence yapılmadığı gerekçesiyle öğretmenler hakkında soruşturma izni vermedi. 
   26 Eylül tarihli 2003 68 sayılı kararda, 12 Mayıs'ta Dikmen Lisesi'ndeki iki öğrencinin Müdür Yardımcısı Abdullah Işık'ın odasında, Ayrancı Ticaret Meslek Lisesi'ndeki bir öğrencinin de rehberlik odasında polisle görüştürüldüğü kaydedilerek şöyle denildi "Polisin, bilgi almak amacıyla da olsa, okulda öğrencilerle görüşmesi uygun bir davranış olmamakla birlikte, yapılan uygulamanın okul idarecileri için bir kusur teşkil etmediği... Okul idarecilerinin ve polisin öğrencilere herhangi bir işkence ve gayrıinsani, onur kırıcı muamelede bulunmadığı, hiç kimseyi tehdit etmediği anlaşılmakta, suç teşkil edecek kusurlarının olmadığı, görevlerini ihmal etmedikleri, kötüye kullanmadıkları görüş ve kanaatine varıldığından haklarında soruşturma izni verilmemesine karar verilmiştir." 
   
   
</TEXT>
</DOC>
