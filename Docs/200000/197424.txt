<DOC>
<DOCNO> 197424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sondun03.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Saakaşvili ''Çekilmeyeceğiz'' 
</HEADLINE>
<TEXT>

     Gürcistan'da yapılan muhalefet gösterilerine öncülük eden ''Saakaşvili-Ulusal Hareket Bloku''nun lideri Mihail Saakaşvili, koşullar ne olursa olsun cumhurbaşkanlığı ve parlamento binaları önünden çekilmeyeceklerini belirtti. 
     Saakaşvili, başkent Tiflis'e gelen Rusya Dışişleri Bakanı İgor İvanov ile yarın görüşeceklerini belirterek, ancak Rusya ve ABD başta olmak üzere hiçbir yabancı ülkenin yaşanan olaylara herhangi bir müdahalede bulunmayacağını söyledi. 
     Muhalefet yandaşlarına, parlamento ve cumhurbaşkanlığı sarayı önündeki eylemlerini gece boyunca da sürdürmeleri çağrısında bulunan Saakaşvili, taşkınlık yaşanmasını ve kimseye zarar gelmesini istemediklerini kaydetti. 
     Cumhurbaşkanı Eduard Şevardnadze istifa edinceye kadar mücadelelerinden geri adım atmayacaklarını ifade eden Saakaşvili, iktidarın, gösterilerine son vermeleri için tanıdığı 48 saatlik süre boyunca da hep birlikte olacaklarını söyledi. Mihail Saakaşvili, polis ve diğer güvenlik birimlerinin de muhalefetin yanında yer almasını istediklerini kaydetti. 
     Muhalefet cephesinde yer alan eski parlamento başkanı Zurab Jvaniya da açıklamasında, Şevardnadze'nin, art niyetlerinden vazgeçmesini istediklerini ve halkın oylarının çalınmasına izin vermeyeceklerini belirtti. 
     Rusya Dışişleri Bakanı İvanov ile yarın bir görüşme gerçekleştireceklerini ifade eden Jvaniya, ''İvanov'a hoşgeldin diyeceğiz ancak hiç kimse bizim işimize müdahale edemez'' dedi. Jvaniya, Rusya ile olduğu kadar ABD ile de iyi ilişkiler içinde olduklarını kaydetti. 
     Muhalefet yandaşlarının kent merkezindeki parlamento binası önünde gösterilerini gece boyunca sürdürmesi bekleniyor. Tiflis merkezinde ise birçok ana cadde, alınan güvenlik önlemleri çerçevesinde trafiğe kapalı tutulurken, özellikle Şevardnadze'nin konutunun bulunduğu Ortaçalar semtinde emniyet güçlerinin yanı sıra askerlerin de geniş önlemler aldığı görülüyor. 
     Rusya Devlet Başkanı Vladimir Putin'in talimatı üzerine bu gece başkent Tiflis'e geldiği haber verilen Rusya Dışişleri Bakanı İgor İvanov'un, yarın başlayacağı temaslarında Şevardnadze başta olmak üzere diğer üst düzey yetkililer ve muhalefetin önde gelen liderleri ile görüşmelerde bulunması bekleniyor. 
     
</TEXT>
</DOC>
