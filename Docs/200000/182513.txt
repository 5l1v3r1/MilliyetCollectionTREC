<DOC>
<DOCNO> 182513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sontur16.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Okullar açıldı.. Erdoğan Bir sırada 3 öğrenci dönemini bırakacağız 
</HEADLINE>
<TEXT>

     Başbakan Recep Tayyip Erdoğan, ezberlemeyi değil anlamayı, tekrarı değil üretmeyi ve kendi başına düşünmeyi öğreten bir eğitim modelinin gerekleri üzerinde durduklarını ve bunu gerçekleştirmeye mecbur olduklarını söyledi. 
     Başbakan Erdoğan, 2003-2004 eğitim-öğretim yılının açılışı dolayısıyla Sıdıka Kınacı İlköğretim Okulu'nda düzenlenen törene katıldı. Erdoğan, törende yaptığı konuşmada, yeni bir öğretim yılında, öğrenci öğretmen ve velilerin yaşadığı heyecanı paylaşmak için bu açılışta bulunmaktan duyduğu memnuniyeti dile getirdi. 
     Başbakan olarak, dağarcığındaki bilgileri öğrencilere aktarmayı bekleyen öğretmenler ve derslikleri dolduracak öğrenciler kadar heyecanlı olduğunu vurgulayan Erdoğan, ''İlk ders saati zili çalmadan önce yapmış olduğumuz bu törenle, Türkiye'nin mutlu ve aydınlık geleceğinin tohumlarını hep birlikte atıyoruz '' diye konuştu. 
     Erdoğan, öğretmenlerin tahtaya yazdığı her harfin, deftere düştüğü her notun Türkiye'nin geleceğinde ışıldayacağını, koridorlardaki her sesin Türkiye'nin yarınlarında çınlayacağını söyledi. Küçük bir öğrenciyken öğrendiklerinin, şu anki yüce görevinde en kıymetli hazinesi olduğunu ifade eden Başbakan Erdoğan, öğretmen, öğrenci ve velilere, ''2003-2004 eğitim-öğretim yılına gönül huzuru, gönül rahatlığıyla başlayabilirsiniz'' diye seslendi. 
     
     ''EĞİTİME YAPILAN YATIRIM, GELECEĞE YAPILAN YATIRIMDIR'' 
     Başbakan Recep Tayyip Erdoğan, eğitimin bir millet için ne derece önemli olduğunun bilincini taşıdıklarını ifade etti. 
     Erdoğan, eğitime yapılan yatırımın, geleceğe yapılan bir yatırım olduğunu bilen bir anlayışın görev başında olduğunu, Türkiye'nin eğitimle ilgili sorunlarını adım adım çözme anlayışıyla yürüyen bir iktidarın iş başında bulunduğunu vurguladı. 
     Çocukları geleceğe hazırlayacak bir eğitim kalitesine, öğretmenlerin hak ettikleri hayat standardına en kısa zamanda ulaşılacağını belirten Erdoğan, Türkiye'nin eğitim konusundaki eksiklikleri ve problemlerine çözüm getirmeyi en öncelikli görevleri arasında saydığını vurguladı. 
     Erdoğan, Milli Eğitim Bakanı'nın öncülüğünde, bu eksikliklerin giderilmesi için gece gündüz demeden koşturduklarını ifade etti. ''Gün olmuyor ki yeni bir okul temeli atmayalım, açılış yapmayalım'' diyen Erdoğan sözlerini şöyle sürdürdü 
     ''Ciddi manada bir açık var. Bu açığı kapatmak durumundayız. Ülkemizde çift tedrisat dönemlerini yok etmeyi hedefledik. Bunu başaracağız. Bir sırada üç öğrencinin okuduğu dönemleri geride bırakacağız, bunun kararlılığı içindeyiz, bunu başaracağız bu inançla yürüyoruz. 
     40 bin okulda internete -ki bu yüzde 90'nına tekabül ediyor- bunlara ulaşacağız. Böylece internet sistemiyle bilişim teknolojisini yakalamış olacağız.'' 
     Erdoğan, bu yıl ilköğretimde 77 milyon kitabın ücretsiz dağıtıldığını anımsatarak, bu kitapların gelecek dönemlerde içeriklerinin geliştirileceğini kalitesinin yükseltileceğini ifade etti. 
     
     ''ÖĞRETMENLER BAŞ TACIMIZ'' 
     Öğretmen açığını kapatmak için bu yıl ellerinden geldiğince gayret gösterdiklerini kaydeden Erdoğan, 35 bin kadronun 20 bininin öğretmenlere ayrıldığını hatırlattı. Erdoğan, öğretmen açığını süratle kapatmak zorunda olduklarını belirtti. 
     ''Eğitimi, sağlığı çözeceğiz, adaleti halledeceğiz ki ayağa kalkalım'' diyen Erdoğan, bunu yakalamaya mecbur olduklarını ifade etti. 
     Konuşmasında öğretmenlere de seslenen Erdoğan, öğretmenlerin, Türkiye'yi yarınlara taşıyacak nesilleri yetiştirme konusunda en az kendileri kadar titizlik gösterdiklerini söyledi. 
     Zamanın hızla değiştiğine, dünyanın baş döndürücü bir hızla geliştiğine dikkat çeken Erdoğan, öğrencilerin de iletişim ve bilişim teknolojisindeki ilerlemelerden yaralandığını ifade etti. 
     Erdoğan, öğrencilerin bu kaynaklardan beslenirken öğrenebilecekleri yanlış bilgileri, doğru bilgilerle değiştirme konusunda da öğretmenlere görev düştüğünü vurguladı. Erdoğan, ''Eğitim imkanlarının adaletli dağıtımı, fırsat eşitliğinin sağlanması, yetenekleri ve eğilimleri esas alan bir eğitim anlayışının yerleşmesi için bu mücadeleyi omuz omuza, el ele vermek durumundayız'' diye konuştu. 
     Öğretmenlerin her zaman başlarının tacı olduğunu vurgulayan Erdoğan, öğretmenlerin sıkıntılarını bildiğini ve bunun idraki içinde olduklarını söyledi. Erdoğan, ''Ama öğretmenlerimiz de ülkenin ne durumda olduğunu biliyor. Bunları aşmanın hesaplarını yapıyoruz, bunlar da gerçekleşecektir'' dedi. 
     Erdoğan, ezberlemeyi değil anlamayı, tekrarı değil üretmeyi, kendi başına düşünmeyi öğreten bir eğitim modelinin gerekleri üzerinde durduklarını ve bunu gerçekleştirmeye mecbur olduklarını bildirdi. 
     Başbakan Erdoğan, eğitim sistemindeki gedikleri tamamen gidermiş olarak velilerin karşısına çıkmak istediklerini, yıllarca görmezden gelinen eksiklikleri, görevde bulundukları kısa dönemde ancak bu kadar çözebildiklerini söyledi. Bu yılın kendileri için bir geçiş dönemi olacağını dile getiren Erdoğan, ''Önümüzdeki eğitim yılının açılışı, hem siz velilerimiz hem öğrenciler hem de öğretmenlerimiz için her açıdan daha umutlu bir başlangıç anlamı taşıyor'' dedi. 
     Erdoğan, okulun arazisini tahsis eden Sıdıka Kınacı'ya da teşekkür ederek, azami zemin artı 2 katlı, zemin artı 1 katlı şeklindeki okul anlayışını yerleştireceklerini belirtti. 
     Konuşmasının sonunda öğrencilere seslenen Erdoğan, öğrencileri, yarınlara hazırlamak için ellerinden geleni yaptıklarını vurguladı. Erdoğan, ''Sizleri çok ama çok seviyoruz. Türkiye'nin bugünü biziz, yarını sizlersiniz'' diye konuştu. 
     Erdoğan, konuşmasını, ''Bu öğretim yılı, ülkemiz, milletimiz, veliler, öğretmenler ve yavrularımız için aydınlık yarınlara vesile olmasını temenni ediyorum ve her şey Türkiye için diyorum'' diyerek tamamladı. 
     Konuşmaların ardından Erdoğan, Çelik, Gökçek ve Aygün ile öğrencilere, Büyükşehir Belediyesi ve Ankara Ticaret Odası'nın hazırladığı yardım paketlerini dağıttı. 
     Daha sonra Erdoğan, Çelik ve hayırsever Sıdıka Kınacı ile 960 öğrenci kapasiteli, 32 derslikli ilköğretim okulunun açılışını yaptı. 
     Erdoğan, derslikleri gezerek, öğrenciler ile sohbet etti, bir süre iki öğrencinin sırasında oturdu. Gazetecilerin, ''Heyecanlı mısınız '' sorusu üzerine Erdoğan, heyecanlı olduğunu dile getirdi. 
     Erdoğan, fen bilgisi laboratuvarında verilen dersi bir süre dinledi, öğrencilere başarılar diledi. Bilgisayar sınıfını da gezen Erdoğan, burada Milli Eğitim Bakanlığı'nın internet sitesini inceledi, öğrenciliği döneminde bilgisayarın olmadığını ifade etti. 
     Erdoğan, okuldaki incelemelerinin ardından Sıdıka Kınacı ile de bir süre sohbet etti. 
     Erdoğan, okuldan ayrılırken gazetecilerin, Genelkurmay Başkanlığı Genel Sekreterliği'nin YÖK Başkanı ve rektörlerin Kara Kuvvetleri Komutanı Orgeneral Aytaç Yalman'ı ziyaretine ilişkin açıklamasının hatırlatması üzerine, gündemin, eğitim-öğretim yılının açılışı olduğunu belirterek, ''Niye gündem saptırıyorsunuz'' dedi. 
     
</TEXT>
</DOC>
