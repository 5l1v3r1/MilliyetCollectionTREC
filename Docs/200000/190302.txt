<DOC>
<DOCNO> 190302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/siyaset/siy05.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'lilere Derviş nasihati 
</HEADLINE>
<TEXT>

   Derviş, kurultay öncesi yazdığı 4 sayfalık mektupta, "CHP, gücünü ikiye katlayıp yüzde 40 oy alabilir. Bunu 'küçük olsun, benim olsun' dar kadroculuk anlayışıyla değil, bütünleşerek başarırız" dedi 
      Ezelhan Üstünkaya 

   
   CHP'nin yarınki kurultayı öncesi CHP İstanbul Milletvekili Kemal Derviş'in milletvekillerine yazdığı mektup, partide yankı uyandırdı. Derviş, mektubunda "CHP'nin dar kadroculuk anlayışı ile oylarını artıramayacağı" uyarısında bulundu. 
   CHP Genel Başkanı Deniz Baykal'ın evinde kurultay konuşmasına hazırlandığı sırada dağıtılan 4 sayfalık mektubun önemli bölümleri şöyle 
   
   İşte mektup 
   "1970'lerde 25 yaşındayken 'Özgür İnsan' dergisinde CHP'nin ideolojisini tanımlama ve ülke sorunlarına çözüm üretme çalışmalarına katıldım. Uzun bir dönemden sonra, saygı duyduğum Bülent Ecevit'in, sola önemli katkıları olan İsmail Cem'in ve beraber çalıştığım, ekonomik programın uygulanmasında önemli katkıları olan Hüsamettin Özkan'ın önerilerine rağmen Ağustos 2002 tarihinde CHP'ye katıldım. Bunu CHP'yi dışlayan sol ittifakı düşünemediğim için yaptım. Siyasal istikrar ve yapısal değişimin de geniş tabanlı siyasal ittifakla elde edileceğini umut ediyordum. 
   
   Kin üretmeyelim 
   CHP'nin yüzde 40 oy almaması için neden yok. Bunun gerçekleşmesi için Atatürkçü sosyal demokrat temelimizi belirginleştirip güçlendirmemiz gerek. 
   CHP gücünü ikiye katlayabilir. Bunu dar kadroculukla değil, sivil toplumla bütünleşerek başarabiliriz. Bunu, Türkiye'yi batıran ucuz popülizme dayanan siyasal üslup yerine yapıcı üslupla başarabiliriz. Başarıyı, kin üretmeden, parti veya kişileri kötülemeden elde edebiliriz. 
   Örgüt düzeyindeki tartışmalarda, bilime önem vermeyen, eskimiş ve popülizmi solculuk sanan bir söylemin gelişmemize engel teşkil ettiğini gördüm. Türk siyasetini tahrip eden 'küçük olsun ama benim olsun' anlayışını terk etmeliyiz. 
   
   Akademiyi tercih ederdim 
   Seçimlere girerken kişisel beklentim yoktu. Bundan sonraki hayatımı araştırma ve akademik çalışma ortamında geçirmek isterdim. Takım çalışması olmadan kimsenin başarılı olma şansı yok. Bunun bilincindeyim ve kararlarımı bu bilinçle vereceğim." 
   
   
   
   
</TEXT>
</DOC>
