<DOC>
<DOCNO> 162590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/siyaset/siy07.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'400 canlı bomba hazır bekliyor' 
</HEADLINE>
<TEXT>

     ÖZGÜR CEBE Diyarbakır DHA 

     Örgütten kaçarak Antalya'da güvenlik güçlerine teslim olan ve Diyarbakır DGM'de yargılanan PKK - KADEK'in Cudi Dağı tim sorumlusu "Sason" kod adlı Mehmet Güngördü, 7 bin silahlı militanı bulunan örgütün 2003'te Güneydoğu'daki silahlı grupların sayısını artırma kararı aldığını, 400 canlı bombanın da Zap ve Kandil bölgesinde beklediğini söyledi. 
     Diyarbakır 1 No'lu DGM'de ömür boyu hapis istemiyle yargılanan Güngördü, güvenlik güçlerine örgütün son durumu hakkında şu bilgileri verdi 
     "Abdullah Öcalan yakalandıktan sonra 7. olağanüstü kongreye katıldım. Şu anda Zap ve Kandil'de 'Fedai' bölüğü denilen 400 kişilik canlı bomba var. Bu bölük olası savaşta Türkiye metropollerinde devreye girecek. Başlarında Hakkı kod bulunuyor. Gare Dağı'nda da özel komando eğitimi veriliyor. PKK'nın halen 7 bin silahlı militanı var. Türkiye'de ise yaklaşık 400 kişi bulunuyor. Nisan 2003'ten itibaren rakamın artırılmasına karar verildi. Taleplere cevap verilmemesi halinde metropollerde küçük timlerle ekonomik sabotaj tarzı eylemler yapılacak. Örgüt son iki yılda füze aldı. Stinger, Sam - 7, Sam - 9 ve Doçka gibi ağır silahlar var." 
     

</TEXT>
</DOC>
