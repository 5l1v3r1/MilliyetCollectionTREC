<DOC>
<DOCNO> 164180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sonspo16.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Serhat camiadan özür diledi.. 
</HEADLINE>
<TEXT>

     Sezon içinde Fenerbahçe ile sorunlar yaşayan, ancak geçtiğimiz günlerde kulübüyle olan pürüzleri gideren Serhat Akın, hiçbir zaman kulübünden ayrılmadığını söyledi. 
     Serhat Akın, kendisine ait internet sitesinde yaptığı açıklamada, yuvasından hiçbir zaman gitmediğini, zaten Fenerbahçe'nin sözleşmeli futbolcusu olduğunu söyledi. 
     Yaşadığı bazı olaylar ve bir anlık öfkeyle verdiği bir karar sonucu, bir süre futboldan ve Fenerbahçe'den ayrı kaldığını kaydeden Serhat, şunları söyledi 
     ''Aldığım bu ani karar sonrasında hiçbir şekilde, hiçbir yerde herhangi bir açıklama yapmadım. Hakkımda yazılanlar çizilenler, konuşulanlar karşısında hep suskunluğumu korudum. Bu süre içinde basının beni göndermediği kulüp kalmadı. Bir gün Galatasaray'a, bir gün Beşiktaş'a gönderildim. Benim ağzımdan hiç söylemediğim ve söylemeyeceğim sözler sarfedildi. Fenerbahçe'yi karalıyormuşum gibi gösterilmek istendim. Öncelikle şunu söylemeliyim ki yuvaya dönüş diye bir şey kesinlikle söz konusu değil. Çünkü ben hiçbir zaman yuvadan uçmadım ki yuvaya döneyim.'' Genç futbolcu, kulübüyle olan sorunları halletmek ve çözüme ulaştırmak amacıyla yöneticilerle biraraya geldiğini vurgulayarak, ''Bazen aileler içinde ufak tefek kırgınlıklar, tatsızlıklar olur. Benim kulübümle yaşadığım da, bir ailenin içinde yaşanabilecek türden olaylardı. Kol kırılır, yen içinde kalır. Ben bu büyük camiadan ve üzdüğüm aile bireylerinden teker teker özür diliyorum. Umarım başta manevi babam olarak gördüğüm başkanımız Aziz Yıldırım olmak üzere, tüm aile bireylerimiz beni anlayışla karşılarlar'' diye konuştu. 
     
     ''TAKIMDAN AYRILMAYI DÜŞÜNMÜŞTÜM'' 
     Serhat, yaşadığı sorunlar sırasında takımdan ayrılmayı da düşündüğünü kaydederek, ''Ancak yurtiçinde bir takıma gitmeyi hiç düşünmedim'' dedi. 
     Yurt dışından gelen cazip teklifleri değerlendirmeyi düşündüğünü dile getiren Serhat, şu görüşlere yer verdi 
     ''Ama bir çocuğun evden ilk ayrıldığında yaşadığı o manevi yıkıntıyı yaşadım ve beni Fenerbahçe'ye bağlayan değerlerin önemini bir kez daha hissettim. Beni bugünlere Fenerbahçe getirdi. Bunu inkar etmem, bunun aksini söylemem nankörlük olur. Beni yakından tanıyanlar benim ne kadar Fenerbahçeli olduğumu iyi bilirler. Fenerbahçe uğruna neler yapabileceğime ve bugüne kadar neler yaptığıma şahittirler.'' 
     
     ''FENERBAHÇE'DE EFSANE OLMAK İSTİYORUM'' 
     Sarı-lacivertli futbolcu, Fenerbahçe forması altında atacağı gollerle gönüllerde taht kurup, efsaneleşmek istediğini kaydetti. 
     Serhat, hedefleri ve ideallerinin peşinde koşturan bir futbolcu olduğunu vurgulayarak, sözlerini şöyle tamamladı 
     ''Gönül verdiğim bu renkler altında şampiyonluklar yaşamak istiyorum. Milli takımın formasını Fenerbahçeli Serhat Akın olarak taşımak ve rekorlar kırmak istiyorum. Tüm bunları yapabileceğim tek yerin de Fenerbahçe olduğunu biliyorum.'' 
     
</TEXT>
</DOC>
