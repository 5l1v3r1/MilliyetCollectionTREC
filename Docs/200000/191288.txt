<DOC>
<DOCNO> 191288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/guncel/gun06.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'İmar değil idam planı' 
</HEADLINE>
<TEXT>

   Betonlaşmaya bakanlık onayı 
      YAŞAR ANTER 
   
   Bayındırlık Bakanlığı, beton mezarlığına dönüşen ve ikinci konut sayısı 150 bini aşan Bodrum'daki son cennetleri de yapılaşmaya açtı. Bitez ve Ortakent - Yahşi'de yazlık inşa etmek isteyen 14 kooperatife imar izni verilmesi, belediye başkanlarını isyan ettirdi. Ortakent - Yahşi Belediye Başkanı Mehmet Kocadon, kooperatiflere inşaat izni vermediği için ölümle tehdit edildiğini söyledi. İnşaat yapmak isteyen kooperatiflerin hazırladığı mevzi imar planlarının bakanlıkça onaylanması ve ikinci konutlar için yeni yapılaşma alanları yaratılması tepki çekti. Bayındırlık Bakanı Zeki Ergezen'in, önceki hükümet döneminde 7 Ekim 2002'de onaylanan ve "Bodrum'un imar değil idam planı" diye eleştirilen planın iptal edilip yeniden değerlendirileceğini açıkladığını hatırlatan sivil toplum temsilcileri, "Müjdeli haber beklerken katliam onayı çıktı" dedi. 
   
   
</TEXT>
</DOC>
