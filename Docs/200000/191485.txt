<DOC>
<DOCNO> 191485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/guncel/gun04.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Profesöre 'öldüren ameliyat' davası... 
</HEADLINE>
<TEXT>

   Bel fıtığı ameliyatı yapan Prof. Dr. Barlas, hastasını son aşamada uzmanlık öğrencisi Kabataş'a devretti. 29 yaşındaki hasta öldü. Barlas ve Kabataş'ın 2-5 yıl hapsi isteniyor 
      Nezih Gürol 
   
   Beş yıl süren bel ağrılarına son vermek için İstanbul Tıp Fakültesi Hastanesi'nde bıçak altına yatan 29 yaşındaki Yasemin Açıkgöz'ün ölümüne neden oldukları gerekçesiyle Prof. Dr. Orhan Barlas ve Dr. Serdar Kabataş hakkında dava açıldı. Prof. Barlas'ın, "hassas bölgede yapılması gereken bir ameliyatı uzmanlık öğrencisine bırakarak taksirle kazayla adam öldürme" suçundan, Kabataş'ın ise "meslekte acemilik nedeniyle adam öldürdüğü" iddiasıyla 2 yıldan 5 yıla kadar hapisle cezalandırılması isteniyor. 
   Kardeşinin ölümünün üzerinden üç yıl geçtikten sonra doktorlar hakkında dava açıldığına dikkat çeken avukat Metin Şeker, "Bel fıtığı gibi ciddi bir ameliyatta kardeşimi bir öğrencinin eline bırakan Barlas bunun hesabını vermeli" dedi. Şeker, ayrıca İstanbul Üniversitesi Rektörlüğü aleyhine 50 milyar liralık tazminat davası açtıklarını belirtti. 
   
   DURUŞMA 11 ARALIK'TA 
   Antalya'da yaşayan Açıkgöz, 27 Kasım 2000'de İstanbul Tıp Fakültesi Nöroşirürji Anabilim Dalı Bölümü'nde Prof. Barlas tarafından ameliyata alındı. Ancak ameliyatın sonunda genç kadının kan basıncı aniden düştü. Yapılan tüm müdahalelere rağmen genç kadın birkaç saat sonra yaşama veda etti. 
   Olayın hemen ardından genç kadının kardeşleri avukat Metin Şeker ile inşaat mühendisi Zekeriya Şeker sorumlu doktorlar hakkında Tıp Fakültesi Dekanlığı'na suç duyurusunda bulundu. Dekanlık tarafından yapılan idari soruşturmada, Prof. Barlas ve şimdi uzman doktor olan Kabataş'ın genç kadının ölümünden sorumlu oldukları ve haklarında dava açılmasına yeterli kanıt olduğu sonucuna varıldı. 
   Dosyayı inceleyen Danıştay 2. Ceza Dairesi'nce oy birliğiyle iki sanık doktorun yargılanması yönünde karar verildi. Üç yılın ardından alınan kararda, sanıkların operasyon sırasında gerekli özeni göstermeyerek, ameliyat bölgesinin yakınındaki "disk forsepsi"ni zedelendiğini, bunun sonucunda da ölümün meydana geldiği iddia edildi. Sanık doktorlar İstanbul 8. Asliye Ceza Mahkemesi'nde 11 Aralık'ta h kim önüne çıkacaklar. 
   
   'Kanama olmayınca hastayı bıraktım' 
   Prof. Dr. Barlas savunmasında, ameliyatın gözetimi altında Serdar Kabataş tarafından yapılmasına karar verildiğini belirterek, "Ameliyat sonrası kanama olmadığını gördüm. Cilt kapatılma aşamasında ameliyathaneden çıktım. Benden sonra hasta sırtüstü çevrildiğinde kan basıncı düşmüş. Hemen kalp damar cerrahi ekibine ve bana haber verildi. Ancak tüm çabalarımıza rağmen hastayı kaybettik" dedi. İhtisasının üçüncü senesindeyken bu ameliyatı gerçekleştirdiğini söyleyen Kabataş ise, operasyon sırasında herhangi bir komplikasyonun gelişmediğini, daha sonra da gerekli müdahalenin yapıldığını ifade etti. 
   
   
   
</TEXT>
</DOC>
