<DOC>
<DOCNO> 185812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sonspo12.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Örs istifa nedenini açıkladı Çetin Yılmaz varisim olsun... 
</HEADLINE>
<TEXT>

     A Milli Erkek Basketbol Takımı eski başantrenörü Aydın Örs, bir iç hesaplaşma sonunda istifa kararı aldığını söyledi. 
     İsveç'te düzenlenen 33. Avrupa Erkekler Basketbol Şampiyonası sonrası görevinden istifa eden antrenör Örs, Basketbol Federasyonu'nun resmi internet sitesinde açıklamalarda bulunarak, geçmiş dönemi değerlendirip, istifası konusunda açıklamalarda bulundu. 
     Aydın Örs, önlerine global hedefler koyarak göreve başladıklarını belirterek, şunları söyledi 
     ''Bunlardan bazılarına da ulaştık. Ancak olimpiyat oyunlarına katılma vizesi alamadık. Geçen sene Dünya Şampiyonası'nda da çok iyi bir performans ortaya koyamamıştık. Ama bu şampiyona sonrası görevi bırakamazdım. Çünkü 33. Avrupa Şampiyonası elemelerinin ikinci kısmı henüz oynanmamıştı. Benim bırakıp gitmem, yanlış olurdu. Hem yönetime, hem takıma karşı bir sorumluluğum vardı. Bu yıl olimpiyat vizesi almayı hedefliyorduk. Sonuçta buna ulaşamadık.'' Şampiyona sonrası yeni bir dönemin başladığını kaydeden Örs, şöyle devam etti 
     ''34. Avrupa Şampiyonası için 2 yıllık eleme grubu karşılaşmaları ve finaller var. Bu yeni bir dönem. Bu nedenle federasyonun önünü açmak gerekirdi. Bu şansı vermek gerekirdi. Ayrıca ben Genç Milli, Ümit Milli ve A Milli Takım'ı çalıştırdım. Görevimi yaptığımı zannediyorum. Herkesin gönlünde yatan bu şerefli görevi başarıyla yaptığımı düşünüyorum. Yaptıklarımın değerlendirmesini kamuoyu yapacak. Kesin ve net olarak söyleyebilirim ki, istifam kamuoyunun veya 3-5 kişinin 'İstifası gerekir' demesi ile ilgili bir şey değil. Zaten İsveç'e gitmeden olimpiyat vizesi alamazsak bırakacağımı çok yakınımda bulunan birkaç kişi biliyordu. Turnuva bittiği anda bu kararımı vermiştim. Ama bunu orada söylemek bana bu görevi veren Federasyon Başkanı Turgay Demirel ve yönetim kuruluna karşı saygısızlık olurdu. Başkanımız Turgay Demirel son maçta kaybetmemize rağmen yanımızdaydı. Bunu sonuç itibarı ile çok az insan yapabilir.'' 
     
     ÇETİN YILMAZ, DAHA YARARLI OLUR 

     A Milli Takım başantrenörlüğü konusuna da değinen Aydın Örs, ''Milli takımın başantrenörlüğü için Çetin Yılmaz'ın daha olumlu olacağını düşünüyorum'' dedi. 
     Antrenör konusunda en iyi kararı federasyon yönetiminin vereceğini ifade eden antrenör Örs, sözlerini şöyle sürdürdü 
     ''Bize düşen de göreve gelecek kişiye yardımcı olmaktır. Milli Takım, Türk basketbolunun lokomotifidir. Antrenörlük konusunda ismi geçen tüm arkadaşlar işlerini iyi yapan ve kariyerli insanlar. Ancak baktığınız zaman Avrupa'nın çeşitli ülkelerinde baş antrenörler gittiğinde yardımcıları o takımı alıp götürüyor. Litvanya, İspanya ve bazı ülkelerde bu böyle. Bu bağlamda Çetin Yılmaz'a ben daha olumlu bakıyorum. Yılmaz, tecrübe ve kariyer olarak çok iyi durumda. Bunun yanında kendisi 3.5 yıl olayları birebir yaşadı. Oyuncularla iletişimi çok iyi. Bunların çok büyük avantajlar olduğunu düşünüyorum. O bakımdan Çetin Yılmaz'ın milli takımın başantrenörü olmasını daha yararlı görüyorum. Ama bu demek değildir ki, diğer antrenörler yararlı olmaz. Bu sadece benim şahsi düşüncem.'' 
     
     UZUN YILLAR HİZMET 

     Aydın Örs, milli takımın mevcut kadrosuyla uzun yıllar Türk basketboluna hizmet vereceğini dile getirdi. 
     Milli takımın genç bir kadroya sahip bulunduğunu vurgulayan Örs, ''Herkesin bitti dediği bir Hüseyin bile daha 28 yaşında. Türk basketboluna en az 6 yıl daha hizmet edecektir diye düşünüyorum. Biz çok çabuk bazı şeylerden vazgeçiyoruz. Oysa bu konuda biraz daha sabırlı olmamız gerekir. Bunu diğer bütün oyuncular için de söylüyorum. Bu milli takım daha çok iş yapar. Herkes buna güvensin'' dedi. 
     Antrenör Örs, görevleri süresince milli takım hizmetinin dışında yaptıkları en önemli projelerden birinin de B Milli Takım projesi olduğunu kaydetti. 
     
     'TÜRK OYUNCULAR REKABETTEN KAÇMAMALI 

     Yabancı oyuncu sayısının zararlı olduğunu her fırsatta anlattığını belirten Örs, ''Ancak Türk oyuncular da rekabetten kaçmamalı'' dedi. 
     Türk oyuncuların her şeyin önlerine sunulmasını beklememeleri gerektiğini ifade eden Aydın Örs, ''Türk oyuncuların da rekabete girmesi lazım. Yabancı oyuncular ile birlikte de rekabete girip onlardan üstün olduklarını ispatlamaları gerekir. Geçmişte Mirsad Türkcan, Hidayet Türkoğlu ve İbrahim Kutluay bunları yaptı. Bileklerinin hakkı ile onlardan daha iyi olduklarını ispatladılar. O zaman milli takım kapılarının kendileri için daha bir açık olacağını söyleyebilirim'' şeklinde konuştu. 
     Birkaç oyuncu merkezli milli takımın kurulması düşüncesini de hayalperestlik olarak gören Örs, ''Oyuncuların yaş ortalaması çok genç. En olgun devresinde böyle bir şey yapmak doğru olmaz. Ben inanıyorum ki, bu milli takım 2 yıl sonra çok daha tecrübeli ve olgun bir takım olacak. Bundan kimsenin şüphesi olmasın'' dedi. 
     
     AVRUPA İKİNCİLİĞİNDEN YETERİNCE YARARLANAMADIK 

     Aydın Örs, Dünya Şampiyonası'nı çok iyi değerlendiremediklerini, bu nedenle Avrupa ikinciliği başarısından yeterince yararlanamadıklarını ifade etti. 
     Dünya Şampiyonası'nda çok şansızlıklar yaşadıklarını kaydeden Örs, ''Bu yüzden Avrupa 2.'liği esintisinden basketbolumuz yeterince faydalanamadı. Sponsorlar nezdinde ekonomik kriz yüzünden lig ve kulüplere bu kazanç olarak girmedi'' diye konuştu. 
     
     İSVEÇ'TE DAHA İYİYDİK 

     İsveç'te düzenlenen 33. Avrupa Basketbol Şampiyonası'nı da değerlendiren Örs, sözlerini şöyle tamamladı 
     ''İsveç'te, 2'inci olduğumuz Avrupa Şampiyonası'ndan da, Dünya Şampiyonası'ndan da daha iyi mücadele eden, daha iyi basketbol oynayan bir Türk Milli Takımı sahada vardı. Kesinlikle utanılacak bir milli takım yoktu. Hatalarımız mutlaka vardı. Hatalarımız olduğu için sonunda kaybettik zaten. Özellikle son dakikalardaki hatalarımız sonucunda elendik. Ribaunt alamadık, kritik hücumları iyi kullanamadık, gerek pota altında gerekse dış şutlarda kritik boş atışları kullanamadık. Ama sonuçta baktığımız zaman gerek saha içinde, gerek saha dışında müthiş bir yardımlaşma vardı. Şampiyona sırasında hakem faktörü var mıydı, mafya var mıydı, yok muydu, bunları bilemem. Ama maçları nüanslar ile kaybettik.'' 

     
</TEXT>
</DOC>
