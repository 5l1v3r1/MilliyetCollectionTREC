<DOC>
<DOCNO> 187881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/ekonomi/eko15.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç - Ata'nın yeni ortağı Sancak 
</HEADLINE>
<TEXT>

   
   Koç Topluluğu ve Ata Grubu'nun, Şanlıurfa'da ortak olarak işletmekte oldukları Koç - Ata Tarım ve Besicilik İşletmesine Sancak Grubu da ortak oldu. 
   1650 adetlik büyükbaş hayvan ve 9 bin adetlik dana sürüsü ile Türkiye'nin en büyük hayvancılık işleme kapasitesine sahip olan Koç - Ata Tarım ve Besicilik İşletmesi'nin ismi 9 Ekim 2003 tarihinde yapılan olağanüstü genel kurulda alınan karar neticesinde, Koç - Ata - Sancak olarak değiştirildi. 
   GAP bölgesinde tarıma dayalı olarak kurulmuş, bu ölçekteki tek tesis olan Koç - Ata - Sancak'ın yeni yapısı ile güçlenmesi ve bölgede tarımın bir sanayiye dönüştürülmesi, bu cins yatırımların cazip hale getirilmesi ve bölge çiftçisine katkıda bulunulması hedefleniyor. Koç - Ata - Sancak çiftliği 2003 yılında 10 bin baş besi hayvanı ve 8 milyon litre süt üretecek. Bu kapasitenin 2004 yılında yüzde 30 oranında artması ve bölgede 30 trilyon lira oranında iş hacmi sağlanması planlanıyor. 
   
   
</TEXT>
</DOC>
