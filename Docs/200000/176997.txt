<DOC>
<DOCNO> 176997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sonspo06.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
1 maç 4 asgari ücret... 
</HEADLINE>
<TEXT>

     Türkiye Profesyonel Futbol Ligleri'nde görev yapacak hakem ve gözlemcilerin 2003-2004 sezonunda alacakları maç tazminat ve harcırahları belli oldu. 
     Birinci Süper Lig'de görev yapan hakem, 4 asgari ücretlinin 1 aylık çalışmalarına karşılık aldıkları ücreti de aşan bir bedel alacak. 
     Birinci Süper Lig'de görev yapan hakemler, maç tazminatı olarak 700 milyon lira alacak. Hakemlere ayrıca, 1 günlük 110 milyon, 2 günlük 210 milyon ve 3 gün olması durumunda da 260 milyon lira harcırah verilecek. Hakemlere genel olarak maç görevlerinin 2 gün olarak verildiği ve ortalama maç başına 910 milyon lira alacakları kaydedildi. 
     Ligde önceki yıllarda şampiyon olan ''4 büyükler''in kendi aralarında yapacakları ''derbi'' olarak nitelendirilen karşılaşmalarda görev yapan hakemler ise ücretlerini ikiye katlayacak. 
     Birinci Süper Lig maçlarında görev alan yardımcı hakem 400 milyon, 4. hakem 350 milyon ve gözlemci de 300 milyon lira maç tazminatı alacak. Ayrıca bunlara orta hakemle aynı oranda maç harcırahı verilecek. 
     Geçen sezon Birinci Süper Lig'de görev yapan hakemler 600 milyon lira maç tazminatı alırlarken, 90 ile 225 milyon lira arasında da maç harcırahı veriliyordu. 
     
</TEXT>
</DOC>
