<DOC>
<DOCNO> 197952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sondun09.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın 2 numarası El Duri'nin kızı ve karısı yakalandı 
</HEADLINE>
<TEXT>

     Irak'ta devrilen Saddam Hüseyin rejiminin iki numaralı adamı olarak kabul edilen İzzet İbrahim El Duri'nin kızı ve karısının yakalandığı bildirildi. 
     ABD ordusuna bağlı 4. Piyade Tümeni sözcüsü Yarbay William MacDonald, El Duri'nin kızı ve karısının, dün başkent Bağdat'ın 115 kilometre kuzeyindeki Samarra kentinde düzenlenen bir baskında ele geçirildiğini söyledi. 
     MacDonald, ABD'nin 55 kişilik arananlar listesinde yer alan ve kanser olduğu sanılan El Duri'nin, Samarra'da olup olmadığının bilinmediğini belirtti. 
     Baskında, adı açıklanmayan bir doktor oğlunun da göz altına alındığı kaydedildi. 
     Irak'ın devrik Devlet Başkanı Saddam Hüseyin döneminde Devrim Komuta Konseyi'nin Başkan Yardımcısı El Duri, savaş başlamadan önce ülkenin kuzeyindeki Irak birliklerinin komutasını üstlenmişti. 
     ABD, El Duri'nin, aşırı dinci Ensar El İslam örgütüyle birlikte Amerikan askerlerine karşı saldırılar düzenlemeyi planladığından şüpheleniyor. 
     
</TEXT>
</DOC>
