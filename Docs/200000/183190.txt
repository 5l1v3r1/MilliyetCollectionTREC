<DOC>
<DOCNO> 183190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sonspo13.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor çıkış peşinde... 
</HEADLINE>
<TEXT>

     Bursaspor Kulübü Başkanı Fikret Üstenci, hafta sonunda Denizlispor'un cezası nedeniyle İzmir'de rakipleriyle yapacakları karşılaşmayı kazanarak çıkışı başlatmak istediklerini söyledi. 
     Fikret Üstenci, takımın sezon başından beri iyi futbol oynadığını, özellikle Gaziantepspor, Beşiktaş ve Galatasaray maçlarında rakiplerine adeta kök söktürdüğünü, ancak bunu skora yansıtamadığını kaydetti. 
     Takımın her geçen gün oturmaya başladığını anlatan Üstenci, ''Takımda, mücadele, kazanma hırsı ve güzel futbol var. Tek eksiğimiz galibiyet. Denizlispor'u yenerek çıkışa geçmek istiyoruz'' dedi. 
     
     ENDER'İN KADRO DIŞI BIRAKILMASI 
     Üstenci, Ender Alkan'ın, teknik kadronun isteği doğrultusunda kadro dışı bırakıldığını bildirdi. 
     Teknik direktör Gheorghe Hagi'nin kararlarına saygılı olduklarını ifade eden Üstenci, ''Hocamız Hagi'nin arkasındayız. Yönetim kuruluna böyle bir talep geldi, biz de onayladık. Ender bizim futbolcumuzdur. PAF takımla birlikte antrenmanlara çıkacak'' dedi. 
     Üstenci, 'Ender'in yerine transfer yapılacak mı '' sorusuna ise, ''Transfer dönemi sona erdi. 4 ay sonrası için konuşmak erken'' yanıtını verdi. 
     
</TEXT>
</DOC>
