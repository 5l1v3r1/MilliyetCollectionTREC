<DOC>
<DOCNO> 169123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/soneko07.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
DİE, "Eğitime ne harcıyoruz " sorusunun yanıtını arıyor... 
</HEADLINE>
<TEXT>

     Devlet İstatistik Enstitüsü DİE , Türk halkının eğitime ayırdığı payı belirleyebilmek amacıyla ''Eğitim Harcamaları'' araştırması başlattı. 
     Gayrisafi milli hasıla GSMH rakamlarının hesaplanmasında, eğitim harcamaları kaleminde sadece kamunun yaptığı harcamaların görünmesi nedeniyle eğitim harcamaları düşük kalıyor. 
     Bu harcamaların tam olarak boyutunun ortaya konabilmesi amacıyla DİE Eğitim Harcamaları Araştırması başlattı. 
     
     OKULLARDAKİ ARAŞTIRMA BİTTİ 
     İlk olarak okullarda başlayan araştırmada, okul derneklerine yapılan bağışların tutarı ortaya konuldu. 
     Bunun ardından hanelerde devamı gerçekleştirilecek araştırmada, hane halklarının eğitim için ayırdıkları tutar belirlenecek. Son olarak da dershanelerde yapılması planlanan araştırma ile buralara ödenen para ortaya çıkacak. 
     Bu üç bölümün toplanması ile birlikte Türkiye çapında eğitim için ayrılan payın ortaya konulması hedefleniyor. 
     Bu yıl sonuna yetiştirilmesi hedeflenen araştırma Devlet Planlama Teşkilatı DPT ile işbirliği içinde yürütülüyor. 
     
</TEXT>
</DOC>
