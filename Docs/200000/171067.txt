<DOC>
<DOCNO> 171067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/siyaset/siy20.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   AKP üyesinin rüyasına Ecevit girdi    TBMM Yolsuzlukları Araştırma Komisyonu'nun haklarında Yüce Divan istemiyle Meclis soruşturması açılmasını önerdiği eski başbakan ve bakanlar arasında Ecevit'in de bulunması, üyelerin uykularını kaçırdı. Komisyon üyesi AKP'li Halide İncekara, Ecevit'in rüyasına girdiğini belirterek, "Rüyamda Ecevit bana sırtını döndü. Rahşan Hanım da 'Bir dinle bakalım' diye müdahale etti" dedi. Komisyon, Ecevit hakkında daha önce karar vermiş olmasına rağmen "dürüst" imajına tepki geleceği endişesiyle kararları yeniden gözden geçirmeye başladı. CHP'li üye Kemal Kılıçdaroğlu, Ecevit hakkında özelleştirmede erteleme kararları nedeniyle soruşturma istenmesine karşı çıktı. Bu itiraz, kararın değişmesi için yeterli olmadı. Kılıçdaroğlu, karara muhalefet şerhi yazacağını bildirdi. 
   
   Firariler de af için başvuru yapacak    Firarilerin üç ay içinde başvurması halinde Şartla Salıverilme Yasası'dan yararlanabileceklerine ilişkin hükmü iptal eden Anayasa Mahkemesi, firariler için konulan süre şartının Anayasa'ya aykırı olduğunu belirtti. Karara göre firardaki suçlular, istedikleri zaman yasadan yararlanmak için başvuruda bulunabilecek. Mahkeme, kararında, iptal hükmünün yürürlüğe girmesi için 6 ay süre verdiğini anımsattı. Kararda, yeni yasal düzenleme yapılmadığından, firardaki suçluların herhangi bir süreye bağlı olmadan yasadan yararlanabilecekleri belirtildi. Mahkeme, 2 dönem genel seçimlere katılmayan partilerin kapatılmasını öngören Siyasi Partiler Yasası'nın SPY 105. maddesinin iptaline ilişkin gerekçeli kararında ise Anayasa'da kapatma nedenlerinin sayılarak belirlendiğini, bunlar dışında siyasi partilerin kapatılması sonucunu doğuracak düzenlemeler yapamayacağını kaydetti. 
   
   Cumhurbaşkanlığı mali denetim dışında    Adalet Bakanlığı, 7. AB'ye Uyum Paketi üzerindeki çalışmalarını tamamlayarak Başbakanlık'a gönderdi. Başbakanlık'a gönderilen tasarıda, MGK Genel Sekreterliği'nin icracı yetkilerinin kaldırılmasına yönelik madde korunurken, Sayıştay'ın TBMM Başkanlığı'nın izniyle tüm kamu kuruluşlarını denetleyebilmesine ilişkin maddede son dakika değişikliği yapıldı ve Cumhurbaşkanlığı denetim dışında bırakıldı. 
   Pakette, MGK Genel Sekreterliği'nin icracı yetkilerinin elinden alınmasına ve görev ve yetkilerinin, MGK'nın sekreterya görevlerini yürütmesiyle sınırlandırılmasına ilişkin düzenleme de yer aldı. Pakette son dakikada Sayıştay'ın denetimi konusundaki maddede değişiklik yapıldı. "Sayıştay denetimine tabi olsun olmasın, tüm kamu kurum ve kuruluşlarının TBMM Başkanı'nın isteğiyle denetlenebilmesine" ilişkin maddenin metnine "Cumhurbaşkanlığı hariç" ifadesi konuldu. Böylece Cumhurbaşkanlığı'nın, TBMM Başkanı'nın isteğiyle Sayıştay tarafından denetlenebilmesi ihtimali ortadan kalktı. 
   
   Orgeneral Kılınç'tan Uyum Paketi eleştirisi    Milli Güvenlik Kurulu Genel Sekreteri Orgeneral Tuncer Kılınç, 7. Uyum Paketi ile MGK Genel Sekreterliği'nin yetki ve görevlerinin tırpanlanmasına tepki gösterdi. Kılınç, "Türkiye'nin bu kuruma kesinlikle ihtiyacı var, ileride de olacaktır" dedi. Çin'in Ankara Büyükelçisi Yao Kuangyi'nin verdiği veda resepsiyonuna katılan Kılınç, 7. Uyum Paketi taslağını gördüğünü, ama son halini bilmediğini kaydetti. Kılınç, Dışişleri Bakanı Abdullah Gül'ün Genelkurmay Başkanı Orgeneral Hilmi Özkök'ü ziyaretinin hatırlatılması üzerine, "Evet, görüştükleri söyleniyor. Medyadan duyuyorum. Ama ilgili kurum benim" diye konuştu. 
   Türkiye ile başka ülkelerdeki MGK benzeri kurumların karşılaştırılıp karşılaştırılmadığının sorulması üzerine de Kılınç, böyle bir kıyaslamayla sonuca varılamayacağı yanıtını verdi. Kılınç şunları söyledi "Her ülkenin kendi ihtiyaçları var. Bu coğrafyadan, içindeki hassasiyetlerden kaynaklanır. Bu kuruma kıyaslayarak değil, kendi ihtiyaçlarımızın ne olduğu hesaplanarak anayasada yer verilmiş. Bizimki tamamen kendine özgü bir durum." 
   
   
   
   
   
</TEXT>
</DOC>
