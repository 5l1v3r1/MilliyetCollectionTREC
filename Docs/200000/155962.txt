<DOC>
<DOCNO> 155962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sondun18.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta Saddam heykelinin yerine özgürlük heykeli dikilecek 
</HEADLINE>
<TEXT>

     Irak'ın kuzeyindeki Kerkük kentinde bulunan iki toplu mezarda 146 kişinin iskeleti bulundu. 
     Irak'ta yayımlanan Etteahi gazetesine göre, Sarıtepe köyünde ortaya çıkarılan toplu mezarlarda bulunan iskeletlerin, Saddam Hüseyin rejimi döneminde öldürülen kişilere ait olduğu, ancak bu kişilerin ne zaman öldüğünün bilinmediği belirtildi. 
     Bu arada, başkent Bağdat'ta dün gece Irak Yüksek Yönetim ve Bilimsel Araştırma Bakanlığı ve Irak Radyo ve Televizyon Kurumu binalarının yeniden yağmalandığı ve ardından yakıldığı belirtildi. 
     Radyo televizyon kurumundaki çok sayıda cihaz ve kasetin yandığı, kentteki Amerikan askerlerinin yağmacılara müdahale etmediği kaydedildi. 
     Bağdat'ta yağmacıların en ucuza sattığı mallar arasında otomobil plakaları yer alıyor. 
     Saddam Hüseyin yönetimin devrilmesinin ardından çalınan resmi araçların kullanılması için yağmacılar, Bağdat'ta yeni plakalar satıyor. 4 dolara satılan plakalar, resmi araçlara takılıyor ve bu plakalar için hazırlanan izin belgeleri de yarım dolara satılıyor. 
     Çalınan resmi araçların 500-2500 dolar arasında satıldığı, 2500 dolara satılanların yeni model ve 50 bin dolarlık araçlar olduğu belirtiliyor. 
     Bağdat'ta en pahalı satılan ürünler ise gıda maddeleri ve ilaç. 
     
     ÖZGÜRLÜK HEYKELİ 
     Bağdat'ta 9 Nisan'da Amerikan birliklerinin kente girmesinin ardından Saddam Hüseyin'in heykelinin yıkıldığı Firdevs Bahçesi'ne özgürlük heykeli dikilecek. 
     ''Nacin'' Kurtulanlar adı altında toplanan Iraklı bir grup ressam ve heykeltıraş, Saddam heykeli yerine, 8 metre yüksekliğinde özgürlük heykeli dikmeyi kararlaştırdı. 
     ''Nacin''in sözcüsü, heykelin, sanatçı Basim Ahmed ile 5 arkadaşı tarafından yapılacağını açıkladı. Heykelin 1 aya kadar tamamlanması bekleniyor. 
     
</TEXT>
</DOC>
