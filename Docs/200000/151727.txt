<DOC>
<DOCNO> 151727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/dunya/adun.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak valisi Artık Kürtlerin zamanı 
</HEADLINE>
<TEXT>

ABD'nin Irak'ta kurmakta olduğu geçici yönetimin başkanı emekli korgeneral Jay Garner, Bağdat'tan sonra geldiği Kuzey Irak'ta Kürtler tarafından kral gibi karşılandı 
     NAMIK DURUKAN 
K. IRAK 

     Irak'ta geçici yönetimin başına getirilmesi planlanan Amerikalı emekli Korgeneral Jay Garner, Kuzey Irak'ta Kürtler tarafından başına çiçekler atılarak, alkışlarla karşılandı. Garner, "Artık Kürtlerin zamanı geldi. Kürtlerin Kuzey Irak'ta başardıkları işler, insanlığın özgürlüğü için çok saygın, takdire değer şeyler" dedi. Garner, Kürdistan Demokratik Partisi KDP lideri Mesud Barzani ve Kürdistan Yurtseverler Birliği KYB lideri Celal Talabani'yle yaptığı üçlü görüşmede, Irak'ta birliğin sağlanması ve yeni yönetimin oluşturulmasıyla ilgili sorunları ele aldı. Garner, "yeni Irak yönetiminin bir lideri, bir ordusu olacağını" söyledi. 
     Önceki gün geldiği Bağdat'tan C - 130 Hercules nakliye uçağıyla dün önce Erbil'e, oradan da helikopterle Süleymaniye'ye geçen Garner, Talabani tarafından kucaklandı. 
     
     Garner'a ev verecekler 
     1991'de Kürtleri Saddam'ın hışmından korumak için düzenlenen "Huzur Operasyonu"na komuta eden Jay Garner, yıllar sonra geldiği Kuzey Irak'ta gördüğü bu sıcak karşılama üzerine Talabani'ye ,"Her zaman kendimi evimde hissettiriyorsunuz" dedi. İngilizce olarak karşılık veren Talabani de, "Emekli olduğunuz zaman Kürdistan'a gelin. Size güzel bir ev yapalım" diyerek Amerikalı generale davette bulundu. 
     Süleymaniye Üniversitesi'nde öğrencilere ve kalabalığa hitaben konuşan Garner, Körfez Savaşı sonrası Kuzey Irak'ta Kürtlerin oluşturduğu yönetimin Irak'ın diğer bölgeleri için çok iyi bir model olduğunu söyledi. Garner'ı dinleyen kalabalık, "Geleceğimizi size emanet ediyoruz" pankartı açtı. 
     ABD Savunma Bakanı Donald Rumsfeld'in yakın arkadaşı olan Generalin, "Son 12 yılda yaptıklarınız kendi kendinizi yönetme konusunda çok iyi bir başlangıç oluşturuyor. Kürt bölgesindeki bu özgür halkın coşkusunu geri kalan bölgelere yayalım" şeklindeki sözleri, büyük alkış aldı. Garner, daha sonra Dokan'a geçerek Barzani ve Talabani'yle bir araya geldi. Garner, Barzani ve Talabani için "cesur liderler" derken Talabani, Başkan Bush'un federasyon önererek Irak için çok iyi bir teklif ortaya koyduğunu söyledi. 
     
5 bin asker Musul'da      Yaklaşık 5 bin Amerikan askeri, dün Musul'da kontrolü sağlamak için kente girdi. Amerikalı bir subay, bunun bir "güç gösterisi" ve "Saddam rejiminin bittiğini göstermek" olduğunu söyledi. 50 kadar helikopterin, 101. Hava İndirme Tümeni'ne bağlı askerleri Bağdat'ın dışından Musul Havaalanı'na taşıdığı ve askerlerin, silah monte edilmiş kamyonlarla buradan kent merkezine girdiği bildrildi. Musul'daki rakip gruplara gözdağı vermeyi de amaçlayan harek t sırasında 4. Piyade Tümeni'nden tank birimlerinin de kente girip bazı binaları bombaladığı, helikopterlerin de kent üzerinde uçtuğu belirtildi. 
     
600 milyon dolar bulundu      Amerikan askerlerinin Irak'ta yine büyük miktarda para bulduğu, paranın 600 milyon dolardan fazla olduğu bildirildi. Katar'daki Amerikan Merkez Komutanlığı'ndan Tuğgeneral Vincent Brooks, dün yaptığı açıklamada, 100'er dolarlık banknotlar halinde paketlenmiş paranın, 3. Piyade Tümeni askerleri tarafından bulunduğunu belirtti, ancak paranın nerede bulunduğunu söylemedi. Amerikan askerleri daha önce de Saddam Hüseyin'e ait olduğu bildirilen bir sarayda 650 milyon dolardan fazla para bulmuştu. 
     
Hırsız piyadeler yakalandı      Saddam Hüseyin'in ortaya çıkarılan malvarlığını korumakla görevli Amerikalı istihk m erlerinden 4'ü, Bağdat'taki çeşitli binalarda el konulan 700 milyon doların yaklaşık 1 milyon dolarını çalmaya teşebbüs ettikleri gerekçesiyle tutuklandılar. New York Post gazetesine göre, kimlikleri saklı tutulan askerler, 64. zırhlı tümene bağlı 4. taburda görev yapıyorlar. Olayı doğrulayan Binbaşı Kent Rideout, "askerlerin savaş mahkemesine verileceklerini" söyledi. Öte yandan ABD Özel Birlikleri'nin eğittiği Hür Irak Kuvvetleri HIK mensupları, Saddam rejiminin eski üyelerine ait evleri yağmalarken Amerikan askerlerince tutuklandılar. 
     
Saddam yine görülmüş      Amerikan ABC Televizyonu, devrik Irak Devlet Başkanı Saddam Hüseyin'in üç gün önce görüldüğü iddiasına yer verdi. ABC'nin, Irak Ulusal Kongresi'ni IUK kaynak gösterdiği haberinde, "IUK, Saddam Hüseyin'in yaklaşık üç gün önce devrik Baas Partisi üyeleriyle birlikte bir toplantıda görüldüğü yönünde bilgilere sahip" dendi. 
     


DÜNYA 













</TEXT>
</DOC>
