<DOC>
<DOCNO> 157006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/spor/ysenay.html </URL>
<DATE> 2003/05/16/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Daum ve Rıdvan 
</HEADLINE>
<TEXT>

     Ben, Trapattoni, Fernandez, Ferguson ve de başkaları niçin olmaz anlatımına girip de, lafı uzatmak istemiyorum. Dün bizim sayfalara düşmüş "Daum haberi" ve maziden gelen Başkan Yıldırım’ın "Daum görüşüne" rağmen, Fenerbahçe’ye gelmesi gereken hocanın CHRISTOPH DAUM olması inancındayım. Almanya’da Milli Takım’a kadar yükselişine canları çok sıkılan Beckenbauer, Vogts ve yandaşlarınca ayağına çelme takılan Daum, ayrıca Doğu Almanya kökenli olduğu için de Federal Almanya’nın eski "futbol ağaları" tarafından sevilmez. Haaa Daum uyuşturucu kullanmıştır ve de bunun hesabını Alman mahkemeleri önünde gerek maddi, gerekse manevi olarak çok da pahalı ödemiştir. Öyleyse köprünün altından çok sular akıp geçmiş ve kabahatler mazide kalmıştır. Yani bu yıl Avusturya Ligi’nde şampiyon olmuş DAUM’un orada çalışması doğaldır da, Türkiye’ye gelince mi, eski defterlerin sayfaları açılacaktır. Hem eski hesapların karıştırılması gerekecekse, bu ülkede suratı kıpkırmızı kesilmesi kaçınılmaz olan öyle çok utanması gereken ünlümüz vardır ki, Daum’un bilinen kabahati bunların yanında solda sıfır kalır. 
     
     Daum gelir, yahut çok sürpriz başka bir isimle yola çıkar Fenerbahçe... Bunu ben de bilemem. Ancak bu takımın gelecek yıllarda ki, "Teknik danışmanı" kesinlikle RIDVAN DİLMEN olmalıdır kanaatimce... Ben bir Rıdvan uzmanıyım bu ülkede. Bunu pek kimseler bilmese de, Rıdvan’ın kendisi çok iyi bilir. Futbolu oynadığı kalitede mükemmel bilen, iyi anlatabilen, futbolcuyu en küçük hareketlerinden sezinliyebilen "Allah vergisi" hassalara sahip bir isimdir Dilmen... Ayrıca onun gelişi asla kısa zamanlı değil, çok uzun yıllara dayalı olabilmelidir. Çünkü Fenerbahçe’nin iyi yönetimler kadar mükemmel birkaç "futbol eksperine" de çok ihtiyacı vardır. Eski kuşaklar hayli yaşlandığına göre Rıdvan’dan başlayarak birkaç uygun ismi daha "doğru tespit ederek" göreve almak gerekmektedir. 
     Ama iki gün önce Rıdvan’ın "Fenerbahçe’ye hizmet" adına ettiği sıcak lafları Hıncal hocamız çok "İhanet - i medyatik" bulmuştur. Zaten Fenerbahçe ne zaman doğruya dönük bir vites değişikliği yapsa üstadımız hemen bir "kulp takar" konunun önüne yahut arkasına... Bırak yahu Hıncal dost, var sen Rıdvan’dan enfes yorumlar dinleyip, okuyama da, Rıdvan bildiklerini "kağıt veya mikrofon yerine çimenlere döksün." O zaman hem Fenerbahçe, hem de futbolumuz daha karlı çıkmaz mı 
     

</TEXT>
</DOC>
