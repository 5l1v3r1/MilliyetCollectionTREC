<DOC>
<DOCNO> 184362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/soneko47.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı Coşkun BDDK'nın neyi denetlediğini anlayamadım 
</HEADLINE>
<TEXT>

     Sanayi ve Ticaret Bakanı Ali Coşkun, Bağ-Kur ve SSK prim borçlarının ödenmesi konusunda, istenen sonucu alamadıklarını söyledi. Bakan Coşkun, ''Hükümet olarak değil ama şahıs olarak ben, BDDK'nın neyi denetlediğini anlayabilmiş değilim'' dedi. 
     Coşkun, Ankara Ticaret Odası'nın ATO , Oda Meclisi toplantısında yaptığı konuşmada, iktidarda geldikleri günden bugüne kadar geçen sürede yapılanları hatırlatırken, ülke genelinde artık güven sağlandığını bildirdi. 
     Enflasyonun kontrol altında alındığını ve düşmeye başladığını vurgulayan Bakan, faizde de aynı sonuca ulaşılmakta olduğunu kaydetti. 
     Bakanlık olarak Tüketici Yasası'nı çıkardıklarını hatırlatan Coşkun, bu yasada sadece kredi kartının dikkat çektiğini, ama aslında yasanın haksız rekabet sağlayan tüm alanlarda bir düzenleme getirdiğini ifade etti. 
     ''Yasa ile birlikte sadece tüketiciyi değil, dürüst ürün imal eden üretici de korunmuş oldu'' diyen Coşkun, konuşmasını şöyle sürdürdü 
     ''Bir başka icraatımız olan Bağ-Kur ve SSK prim alacakları konusunda beklediğimiz sonucu alamadık. Şu anda çokta rahatsız edici bir sonuç yok. Daha iyi netice alacağımızı düşünüyorum. Bu konuda dile getirilen eksiklikler de giderilecek. 
     Faiz, döviz ve borsa üçgeninde çırpınan bir ekonomik sistemde kar yoktu, vergi geliri yoktu ve dolayısıyla mali disiplin de sağlanamıyordu. Biz kurlara müdahale etmedik, kur kendi dengesini buldu ve bu dönemde kur sorun olmaktan çıkıp, girdi maliyetleri sorun olmaya başladı. Bunların içinde de enerji fiyatları ve SSK primleri gelmektedir. İnşallah en kısa zamanda bunları da geride bırakarak, rekabet gücünü yükseltip istediğimiz istikrara hep birlikte kavuşacağız.'' 
     
     BBDK'NIN KONUMU 
     Coşkun, Bankacılık Düzenleme Denetleme Kurumu'na BDDK da eleştiri getirdiği konuşmasında, ''Hükümet olarak değil ama şahıs olarak ben, BDDK'nın neyi denetlediğini anlayabilmiş değilim'' ifadesini kullandı. 
     Bakanlık olarak bankalara müdahale edemediklerini hatırlatan Bakan, halkın banka kredisinin cazibesine kapılmaktan kendini alıkoymadığını söyledi. 
     Enflasyonun yüzde 20'nin altına kesinlikle düşeceğini belirten Bakan, ''Merkez Bankası Başkanı bu konuda lütfedip fikrini söyledi. Enflasyon başkanın dediği gibi, yüzde 20'nin altına düşecek'' diyerek, gelecek yıl enflasyonun yüzde 10, sonraki yılda ise tekli rakamlara gelineceğini bildirdi. 
     O zaman paradan da 6 sıfır atılabileceğini kaydeden Coşkun, kendisinden talep edilen konulara da cevap verdi. 
     Bakan Coşkun, Kamunun Yeniden Yapılandırılması Yasası'nın tamamlandığını, arkadan Yerel Yönetim Yasası'nın çıkarılacağını, 5590 Sayılı Odalar Birliği Yasası'nın en kısa zamanda devreye gireceğini belirterek, önümüzdeki dönemde Patent Yasası'nın da çıkmış olacağını söyledi. 
     
     SORULAR 
     Kayıt dışı ekonomiyi önlemek açısından, Ürün Borsaları Yasası'nın gündeme geleceğini vurgulayan Bakan, Oda Meclisi'nde yöneltilen Çin menşeli mallar konusundaki bir soruya da şu yanıtı verdi 
     ''Çin konusunda gereken tedbirler alınacak. Ama bundan önce şunu söylemek isterim. AB'ye girmeden Gümrük Anlaşması yapılması, Türkiye'nin aleyhine olmuştur. Karşılığı olmadan böyle bir anlaşmanın yapılması, egemenlik hakkının devredilmesi anlamını taşımaktadır. Ortak gümrük tarifesi diye bir şey var. Dünya Ticaret Örgütü'nün verdiği oranlar var. İşte bu oranların dışına çıkamıyorsunuz. Ama bunları da aşacağız'' Milli Piyango ve Telekom'un özelleştirilmesinde, Koç ve Sabancı grubunun beraber hareket edeceklerine ilişkin basında yer alan bir haberin hatırlatılması üzerine de Bakan, ''bunda endişe edecek bir durum yok. Onlar beraber ihaleye girmeyi planlıyorlar. Herkes birleşebilir. Biliyorsunuz Petkim olayında da iki kuruluş ihaleye beraber girmişti. Bu konuda endişeniz olmasın'' diye cevap verdi. 
     Bir meclis üyesinin, Bağ-Kur'un vergi mükellefi olan emeklilerden yüzde 10 kesinti yapmasını söylemesi üzerine de, Coşkun şunları söyledi 
     ''Bu konuda söylediğiniz her şey doğrudur. Ama devletin de 11 katrilyon alacağı var. Bunun 3,5-4 katrilyonu ana para, gerisi ise faiz. Devlet bu konuda müşkül durumdadır. Bağ-Kur ve SSK alacaklarının taksitlendirilmesi konusunda, IMF ile yapılan anlaşmalardaki getirdiğimiz bu yeni durumu zorla kabul ettirdik. Bu konuda biraz daha beklemek gerekiyor. 2004 bütçesi çıktıktan sonra bu konu yeniden gündeme gelebilir.'' 
     
     ATO BAŞKANI AYGÜN 
     Ankara Ticaret Odası Başkanı Sinan Aygün de konuşmasının büyük bir bölümünü, kredi kartları ve bankaların kredi kartlarına uyguladığı faize ayırdı. 
     Aygün, faizler düşerken temerrüt gecikme faizinin yerinde saydığına dikkat çekerken, ''bankalar insafsızca faiz uyguluyor. Kredi kartı aylık faizi halen yüzde 8,5 oranında devam ediyor'' dedi. 
     Kredi kartlarında aylık faiz oranlarının, Türkiye koşullarında yüzde 3,5-4 arasında olması gerektiğinin altını çizen Aygün, şunları söyledi 
     ''Kredi kartı ile yapılan alışveriş ve nakit avans tutarı 2003'ün ikinci döneminde, geçen yılın aynı dönemine göre yüzde 57 artışla 9.5 katrilyon liraya ulaşmıştır. Bir yıl içerisinde kredi kartları ile yapılan işlem büyüklüğü 40 trilyon lira civarındadır. Türkiye kredi kartında 5. sıraya yükselmiş, Avrupa'nın en büyük 3. pazarı konumuna gelmiştir. 
     17 milyon kredi kartı sahibi, 2 kat faiz ile bankalar tarafından sağılmakta, dar gelirli kesimden, mali kesime sermaye transferi yapılmaktadır. 1 milyar lira borcu olan bir vatandaş her ay asgari ödeme yaparak bu borcunu ancak 38 ayda bitirebilmektedir. Tüketicinin kredi kardı nedeniyle bankalarla olan ilişkisi zoraki evliliğe dönüşmüştür. Kantarın topuzu kaçmıştır. Yeni bir kredi kartları krizi kapımıza kadar gelmiştir. Kredi kartı ruleti dönmeye başlamıştır. Bu ruleti durduracak, kredi kartı faizlerini yüzde 4'e çektim diyecek bir kahraman genel müdür arıyorum.'' 
     Aygün, Tüketici Yasası içerisinde kredi kartına ilişkin yapılan düzenlemenin kanayan bir yarayı durdurduğuna işaret ederken, ''şimdi de hükümetten, Kredi Kartları Yasası'nı çıkarmasını bekliyoruz'' çağrısında bulundu. 
     ATO Başkanı, devletin de gecikme zamlarına düşen enflasyona paralel indirmesi gerektiğini kaydetti. 
     Aygün, sicil affı istediklerini dile getirdiği konuşmasında, Çin mallarının Türkiye'yi istila altına aldığını, 25 sektörde Çin menşeli malların üreticiyi sıkıntıya soktuğunu vurguladı. 
     Öte yandan Bakan Coşkun, toplantı öncesi ressam Burçin Baydar'ın ATO'daki resim sergisini gezdi. Ressam Baydar, kendi yaptığı Bakanın portresini hediye etti. 
     
</TEXT>
</DOC>
