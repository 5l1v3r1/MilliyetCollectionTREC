<DOC>
<DOCNO> 196729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/spor/spo06.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanki bir savaş 
</HEADLINE>
<TEXT>

   Alman basını, Ümit Milli maçında yaşanan olayları birinci sayfasına taşıdı. Halil Altıntop ise maç sonrasında rakibin soyunma odasına gidip özür diledi 
      
   
   Çirkin ve güzel 
   SON dakika golüyle Ümit Milli Takımımız'dan finallere gitme hakkını alan Almanya'nın gençleri, sahada yaşanan olaylara tepki gösterdi. Maç sonrasında yaşananları fotoğraflarla sayfalarına taşıyan Bild ise, birinci sayfadan verdiği haberde, "Sanki bir savaş " başlığını kullandı. Ancak Kaiserslautern formasını giyen Halil Altıntop'un maç sonrasında, Almanlar'ın soyunma odasına gidip, Türkiye adına özür dilemesine ise kimse yer vermedi. 
   
   'Büyütmemek gerek' 
   DAUM ile birlikte locada izleyen Alman Milli Takımı Teknik Direktörü Rudi Völler, "Maç sırasında hiç bir olayla karşılaşmadım. Maçtan sonra bizim çocukların soyunma odasına indim. Yaşadıkları olay tabii ki hoş değil. Ancak bunları fazla büyütmemek gerekir" dedi. Alman kaleci Wiese ise emniyet kuvvetlerini suçlayıp, tünele girdikten sonra güvenlik güçlerinin telsizle, polisin ise coplarla kendilerine vurduğunu belirtti. 
   
   
   UEFA'dan ağır ceza gelebilir    ALMANYA karşısında yaşanan olayların hakem ve gözlemci raporlarında yer alması, işimizi zora soktu. UEFA'nın gelen raporları değerlendirmesi sonrasında Türkiye'ye ağır bir ceza vermesinin gündeme geldiği vurgulandı. Öte yandan atılan maddeler nedeniyle dördüncü hakemin başına iki dikiş atıldığı, bunu da Alman Milli Takımı doktorunun yaptığı iddia edildi. Misafir ekibin güvenlik elemanı Hans Florin de, "Hayatımda böyle bir olayla karşılaşmadım. Sahaya cep telefonları bile atıldı" diye konuştu. 
   
   
   
   
   
   
   
</TEXT>
</DOC>
