<DOC>
<DOCNO> 182162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sontur23.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazalarda ölümlerin yüzde 10'u ilk 5 dakikada oluyor 
</HEADLINE>
<TEXT>

     Kızılay Genel Başkanlığı "Dünya İlk Yardım Günü" dolayısıyla Güvenpark'ta etkinlik düzenledi. 
     Kızılay Sağlık ve Sosyal Hizmetler Müdürü Tevfik Çevikbilen, Kızılay Güvenpark'ta kurulan Kızılay İlk Yardım Çadırı önünde yaptığı konuşmada, dünyada ve Türkiye'de kazalarda ölüm ve sakatlıkların ilk sıralarda yeraldığını belirterek, bu ölüm ve sakatlıkların birçoğunun ilkyardım uygulaması ile önlebileceğini söyledi. 
     Doğru ilkyardım uygulamasının, acil yardım gelinceye kadar kişilerin hayatlarını kurtarmak açısından son derece önemli olduğuna dikkati çeken Çevikbilen, "Tüm kazalarda ölümlerin yüzde 10'u ilk 5 dakikada, yüzde 45'i ise ilk 30 dakikada oluyor. Oysa bu ölümlerin ve oluşabilecek sakatlıkların doğru ve süratli bir ilkyardım uygulaması ile azaltılması mümkündür" dedi. 
     Konuşmanın ardından İlkyardım Eğitimcileri, gönüllüler, itfaiye, Sivil Savunma, Acil Tıp Derneği ve Medline tarafından çeşitli kurtarma ve arama gösterileri ile uygulamalar yapıldı. 
     Kurulan standlarda, halka yardım ile ilgili bilgiler verildi ve üzerinde ilkyardım mesajları bulunan çeşitli promosyon malzemeleri dağıtıldı. 
     Ayrıca, dünyada ortak bir aktivite olan "Hayat Kurtarma Zinciri" vatandaşların ve kurum temsilcilerinin katılımıyla oluşturularak, beyaz balonlar gökyüzüne bırakıldı. 
     
</TEXT>
</DOC>
