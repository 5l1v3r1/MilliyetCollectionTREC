<DOC>
<DOCNO> 189405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/ekonomi/aeko.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Akşam gazetesindeki haberlere çifte yalanlama 
</HEADLINE>
<TEXT>

   Görüşmediği akademisyene POAŞ konusunda 'hayali açıklama' atfeden Akşam gazetesi, kendi muhabirinin haberini de bilgisi dışında değiştirdi 
      ANKARA Milliyet 
   
   Petrol Ofisi'nin POAŞ 271.3 trilyon liralık özelleştirme borcunu yeniden yapılandırmasıyla ilgili bazı medya gruplarının ürettiği tartışmalar hayali beyanatlara dayandırılan iftiralar yayımlamaya uzandı. 
   Mehmet Emin Karamehmet'e ait Çukurova Holding bünyesinde yayın yapan Akşam gazetesi, Petrol Ofisi özelleştirmesine ilişkin borç ertelemesi konusundaki olağan işlemin rekabet hukukuna aykırı olduğu iddiasını, hiçbir şekilde görüşmediği akademisyenlere "hayali açıklama" atfederek kanıtlamaya çalıştı. Hayali beyanatın son örneğini rekabet hukuku uzmanı Prof. Dr. Arif Esin yaşadı. Demeç vermediği halde "Petrol Ofisi işleminin rekabet hukukuna aykırı olduğu" yolunda kendisine atfen verilen sözleri şaşkınlıkla okuyan Esin, dün yine sürprizle karşılaştı. Esin'in, ilk skandalı yaşadığında "Bu gazete benden görüş almadı" dediği Akşam, dün yine Esin'e dayandırdığı ifadelerle Milliyet'i yalan haber yazmakla suçladı. 
   
   "Garip işler yapıyorlar" 
   Esin, Akşam'da kendisine atfen yayınlanan açıklamaları kabul etmezken, "Komik adamlar, garip işler yapıyorlar" diye konuştu. "Eğer isteyen istediğinin ağzından demeç uydurabiliyorsa ben de onların ağzından yazayım" diyen Esin, kendisine atfen uydurulan ifadeleri "Sonsuza doğru gidiyor. Saçma sapan bir şey bu" şeklinde değerlendirdi. Kendisiyle hiç görüşülmemesine karşın yapılan yayını anlayamadığını belirten Esin, Akşam hakkında dava açacağını söyledi. 
   
   Hayali demeçlerle çamur attılar    Esin'in hayali beyanatıyla Akşam gazetesinin yarattığı tartışma şöyle gelişti 
   Akşam, 14 Ekim Prof Dr. Arif Esin ÖYK'nın aldığı kararı hukuka aykırı buldu. Şik yet halinde Rekabet Kurulu'nun inceleme yapabileceğini söyleyen Esin, "Verilen tekliflerde ödemenin miktarı kadar hangi sürede yapılacağı önemlidir" dedi. 
   Milliyet, 16 Ekim Akşam gazetesine beyanat vermediğini söyleyen Esin, POAŞ'ın borçlarının ÖYK kararıyla yeni ödeme planına bağlanmasının rekabet hukukuyla ilgisi bulunmadığını kaydetti. Esin, "Beni tanıyan herkes böyle bir şey söylemeyeceğimi bilir" dedi. 
   Akşam, 17 Ekim Cuma Prof. Dr. Arif Esin, Milliyet'i yalanladı... Dün sabah aradığımız Esin, Milliyet'e böyle bir yalanlamada bulunmadığını söyledi. Akşam'a yaptığı açıklamaların arkasında olduğunu belirten Esin, POAŞ'ın 271.3 trilyon liralık borcunun ötelenmesinin rekabet hukukuna aykırı olduğunu söylemişti. 
   
   Muhabir de isyan etti    Akşam gazetesinin, sadece hayali demeçler uydurmadığı, çalışanlarının adına da haberler uydurduğu ortaya çıktı. Akşam'ın 25 Aralık 2002 tarihli sayısında "POAŞ'tan pis kokular geliyor" başlıklı haberi yazan muhabiri Harun Gürek hakkındaki, "basın yoluyla hakaret" davasında verdiği ifadede şunları söyledi 
   "Haber birebir benim yazdığım haber değildir. İstanbul'da eklemeler yapılmış benim yazdığımdan farklı biçimde sunulmuştur. Haberdeki 'tehdit' ve 'şantaj' ibareleri bana ait değildir. O gün gazete yönetimi de olayı yakından takip etti, Medya Grup Başkanı Tuncay Özkan, Genel Yayın Yönetmeni Nurcan Akad kendi kaynaklarından bilgiler aldıklarını söyledi. Haberin benim yazdığımdan farklı olması nedeniyle Özkan'la aramızda tartışma yaşandı. Yayın yönetmenlerinin böyle bir takdir yetkisi vardır. Ancak bu durumda benim imzamın çıkartılması gerekirdi." 
   
   
</TEXT>
</DOC>
