<DOC>
<DOCNO> 160709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/yasam/yas08.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
45 metreden 'yumuşak iniş' 
</HEADLINE>
<TEXT>

15. kattaki terastan 45 metrelik havalandırma boşluğuna düşen genç, kazayı birkaç kırıkla atlattı 
     NEŞET KARADAĞ Adana DHA 

     Adana Çukurova Elektrik Endüstri Meslek Lisesi 2. sınıf öğrencisi Şükrü Ataş 17 , 19 Mayıs'ta dayısı Recai Meclis'in evine gitti. 
     Ataş, dayısıyla birlikte apartmanın terasına çıkarak iki güvercinine kafes yapmaya başladı. Kafase çivi çakarken havalandırma boşluğundaki tahtaya basan Ataş, bir anda 45 metre yükseklikten boşluğa düşmeye başladı. Ataş, hava boşluğundaki su boruları ile demir çubuklara çarparak zemine çakıldı. 
     Kaldırıldığı Çukurova Üniversitesi Tıp Fakültesi Balcalı Hastanesi'nde 12 gün tedavi gören Ataş, sağlık durumunun iyiye gitmesi üzerine taburcu edildi. 
     Kafası, sol ayağı ve sırtından yaralanan Ataş hayatta kalmasını bir mucize olarak nitelendirirken "Yaşadığıma hala inanamıyorum. Öldüm, öldüm dirildim" diye konuştu. 
     

</TEXT>
</DOC>
