<DOC>
<DOCNO> 167986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sondun08.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk askerine gözaltı Amerikan basınında 
</HEADLINE>
<TEXT>

     Amerikan basını, Irak'ta Türk askerlerinin gözaltına alınmasıyla ilgili çeşitli yorumlarda bulundu ve Amerikan askerlerinin Süleymaniye'deki binada Türklerin olduğunu, baskın yapıncaya kadar bilmediklerini iddia etti. 
     New York Times gazetesi, Türk askerlerinin serbest bırakılmasının, Kuzey Irak'ta farklı çıkarları olduğu görülen iki NATO müttefikinin karşı karşıya gelmesine son vereceğini yazdı. Bu olayın, Türk kuvvetlerinin Kuzey Irak'taki rolünden dolayı ABD'nin duyduğu sıkıntının artması çerçevesinde geliştiğini savunan gazete, Amerikalı yetkililerin son dönemde bölgedeki Türk kuvvetlerinden şikayetçi olduklarını, özellikle "Amerikan liderliğindeki ittifakın bir parçası olmayan" Türklerin, ABD'nin emirlerine bağlı olmadığına işaret ettiklerini belirtti. 
     New York Times, bu olayın, Irak savaşıyla ortaya çıkan durumun ardından Türk - Amerikan ilişkilerine daha da zarar verdiğinin görüldüğünü savunurken, gazeteye konuşan üst düzeydeki bir Pentagon yetkilisi, Türk askerlerinin gözaltına alınmasının, bölgede bazı Iraklı yetkililere karşı muhtemel kanunsuz faaliyetler planladıklarına ilişkin gelen istihbarat bilgisi üzerine gerçekleştiğini söyledi. 
     Bir başka Pentagon yetkilisi de, "Orada olmak için hangi yasal amaçları var bilmiyorum. Eğer varsa, neden bölgedeki koalisyon güçleriyle koordinasyon içinde değiller Orada ne yaptıklarını, neden orada bulunduklarını ve uygunsuz bir şey yapmayı planlayıp planlamadıklarını tespite çalışıyoruz" diye konuştu. 
     Gazeteye konuşan Amerikan Savunma Bakanlığı yetkilileri, Amerikan askerlerinin, Süleymaniye'deki binada Türklerin olduğunu, baskın yapıncaya kadar bilmediklerini de iddia ettiler. 
     The Washington Post gazetesi ise ABD'nin Kuzey Irak'ta gözaltına aldığı 11 Türk askerini serbest bıraktığını hatırlatarak, bu gözaltına alma olayının Türkiye'yi öfkelendirdiğini ve ABD ile Türkiye arasında "güvensizliği derinleştirdiğini" yazdı. 
     Washington Times gazetesi de, yoğun diplomatik temasların ardından Türk askerlerinin serbest bırakıldığını belirttikten sonra, Türk askerlerinin gözaltına alınmasının Türkiye'de kızgınlık yarattığını, Ankara ve İstanbul'da protesto gösterilerine yol açtığını kaydetti. 
     Los Angeles Times gazetesi, Amerikalı yetkililerin, gözaltına alınan Türklerin "Iraklı sivil yetkililere zarar vermeyi planladığından şüphelenildiğini" söylediklerini, Türkiye'nin bu iddiaları reddettiğini yazdı. 
     

     
</TEXT>
</DOC>
