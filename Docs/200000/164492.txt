<DOC>
<DOCNO> 164492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/ekonomi/eko00.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sıfır zam önerisi şark kurnazlığı' 
</HEADLINE>
<TEXT>

     ANKARA Milliyet 

     Kamu işçileri, hükümetin sıfır zam önerisine eylemle karşılık vermeye hazırlanıyor. Türk - İş Başkanı Salih Kılıç, sıfır zammın kabul edilemez olduğunu söyledi. 
     Türk - İş Kamu Sözleşmeleri Koordinasyon Kurulu toplantısının ardından, hükümet teklifinde ilk 6 ay sıfır zam, ikinci 6 ay yüzde 7, 2004 yılı ilk ve ikinci 6 ay da yüzde 5'er artış öngörüldüğünü anımsatan Kılıç, "İyileştirilmiş, rasyonel bir teklifle karşılaşmayı bekliyorduk. Sıfır zamla karşılaşınca şok olduk. İçimize sindirmemiz mümkün değil" dedi. 
     
     'Greve gideriz' 
     Hükümeti "şark kurnazlığı" ile suçlayan Kılıç, hükümetin zam oranlarını yeniden gözden geçirmesini isteyerek "Aksi takdirde demokratik yasal haklarımızı kullanacağız" diye konuştu. Kılıç, toplu sözleşmeller kapsamında 147 işletme olduğunu, gerekirse greve gideceklerini belirtti. 
     
THY'de 'hafta tatilli' uyuşmazlık      THY'deki toplu iş sözleşmesi görüşmelerinde resmi arabulucu süreci uyuşmazlıkla sonuçlandı. Hava - İş'in açıklamasında işverenin, yeni İş Yasası'ndaki düzenlemelerin sözleşmeye birebir girmesini istediği belirtilerek, "45 saat olan ve günlere eşit dağıtılması gereken çalışma saatlerinin esnetilmek istendiği, fazla mesailerin esnek hale dönüştürülüp, neredeyse ücretsiz hale getirilmeye çalışıldığı, telafi çalışmasının dayatıldığı ve toplu sözleşmede pazar günü olan hafta tatili gününün esnek olarak kullanılıp, üyelerin sosyal hayatının ortadan kaldırılmak istendiği" ifade edildi. 
     

</TEXT>
</DOC>
