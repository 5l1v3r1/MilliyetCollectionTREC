<DOC>
<DOCNO> 176191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/dunya/dun01.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumları çıldırtan Rum 
</HEADLINE>
<TEXT>

   KKTC'de kalan mallarının tazmini için Denktaş'a mektup yazan Rum hakkında, Rum Yönetimi yasal süreç başlattı 
      YORGO KIRBAKİ Atina 

   
   KKTC'nin Güzelyurt bölgesinde kalan malları için KKTC'nin oluşturduğu Tazmin Komisyonu'na başvuran Hıristakis Polikarpos adlı Rum, Rum Yönetimi'ni çıldırttı. Rum Yönetimi tarafından hükümet yetkilerini oldubitti yaparak kullanmakla suçlanan Polikarpos hakkında Kıbrıs Rum Savcılığı dava açılabilmesi için yasal süreç başlattı. İnceleme sonunda gerek görülürse Polikarpos aleyhine dava açılacak. 
   Kiliselerde yapılan ayinlerde dahi tazminat için KKTC Cumhurbaşkanı Rauf Denktaş'a mektup yazan Polikarpos, "vatan haini" suçlamasıyla lanetlendi. 
   Polikarpos'un KKTC Tazmin Komisyonu'na başvurusunda 16 Rum'un daha imzası bulunuyor. Ancak bunlardan beşi, yönetim, siyasi partiler, basın, sivil toplum örgütleri ve kiliseden gelen yoğun baskılar üzerine imzalarını geri çekti. Bu Rumlar, ortak bir açıklama yaparak Polikarpos'un oyununa geldiklerini, tazminat dilekçesini Denktaş'a değil de BM'ye gönderileceğini zannederek imzaladıklarını ileri sürdüler. 
   
   Kuzeye geçenlere ne demeli 
   Polikarpos ise, KKTC'den tazminat talebinde ısrarlı. "Güzelyurt'ta ailemin bana bıraktığı araziler benimdir. En iyi fiyatı kim verirse ona satarım" diyen Polikarpos, tazminat talebini önce Rum lideri Tasos Papadopulos'a yaptığını ancak cevap alamayınca Denktaş'a başvurduğunu belirtti. Polikarpos, "Bana tazminat ödenmesi konusunu Denktaş ile görüşmek istedim. Denktaş'ı tanıyacağım diye Kıbrıs'ta büyük gürültü koparıldı. Kuzeye giden yüz binlerce Rum dolaylı da olsa Denktaş'ı tanımıyor mu " diye konuştu. 
   
   
</TEXT>
</DOC>
