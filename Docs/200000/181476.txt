<DOC>
<DOCNO> 181476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sondun33.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, geleceği "hidrojende" arıyor... 
</HEADLINE>
<TEXT>

     AB Komisyonu, ''geleceğin enerjisi'' olarak nitelendirdiği hidrojenin kullanımının artırılması için, AB bünyesinde ''Hidrojen Teknolojisi İşbirliği'' projesini resmen başlattı. 
     AB Komisyonu Başkanı Romano Prodi, Komisyon Başkan Yardımcısı Loyola de Palacio ve teknolojiden sorumlu üye Philippe Busquin tarafından yapılan açıklamada, hidrojen teknolojisinin geliştirilmesi için AB çapında ''stratejik işbirliği'' yapılacağı, Komisyon'un bu amaçla bütçe ayırdığı bildirildi. 
     Komisyon ayrıca, hidrojen teknolojisinin geliştirilmesi için yapılan araştırmalara maddi destek sağlayacağını duyurdu. 
     ''Elektrik santrallarımız ve arabalarımızın motorları ne kadar güçlü olursa olsun, bugünkü gibi enerji tüketmeye devam edersek faturayı gelecek nesiller ödeyecek'' diyen Prodi, ''Hidrojen durumu düzeltebilir. Gelecek vaat eden bir enerji kaynağı söz konusudur. Bu konuda siyasi irade ve kararlılık gerekmektedir. Hedefimiz, gelecek onyıllarda, aşamalı olarak hidrojen enerjisine geçmektir. Bu amaçla gerekenleri yapıyoruz'' şeklinde konuştu. 
     De Palacio da, 2020 yılına kadar yapılacak çalışmalarla, enerji tüketiminin yüzde 20'sinin hidrojene kaydırılacağını, bunun, AB'nin petrol bağımlılığını azaltacağını söyledi. De Palacio, bu amaçla, ABD ve Japonya ile de çalışacaklarını duyurdu. 
     Busquin, hidrojenin, yakın gelecekte enerji ve çevre sorunlarına çözüm kaynağı olacağı üzerinde durarak, bu alanda araştırma yaparak AB'nin yolunu açacak olanları destekleyeceklerini belirtti. 
     Komisyon, konuya ilişkin açıklamasında, ABD ve Japonya'nın, hidrojen enerjisine yönelik araştırmalarını çok ilerlettiklerini, AB'nin bu alanda rekabet düzeyini kaybetmemesi ve geride kalmaması gerektiğini, bu nedenle daha iyi bir koordinasyona yönelindiğini açıkladı ve ''Gelecekte, elektrik santral birimleri, arabalar, cep telefonları, her şey hidrojenle çalışabilir'' dedi. 
     AB Komisyonu, ''hidrojene yönelik bir Avrupa yol haritası'' belirlendiğini, bu konuda siyaset dünyasının ve kamuoyunun duyarlı olması için de çaba harcayacağını bildirdi. 
     Komisyon, özel sektörün yoğun katılımıyla, uluslararası düzeyde çalışmaların geliştirildiğini ifade etti. 
     
</TEXT>
</DOC>
