<DOC>
<DOCNO> 155400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sonspo18.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bir sporcuyu destekle...' 
</HEADLINE>
<TEXT>

     Özel Olimpiyat Oyunları'na Türkiye'den daha fazla sporcunun katılmasını sağlamak için gerçekleştirilen ''Bir Sporcuyu Destekle'' kampanyasının tanıtımı, İstanbul'da yapıldı. 
     Çırağan Sarayı'nda gerçekleştirilen basın toplantısında Özel Olimpiyatlar Türkiye Komitesi Başkanı Dilek Sabancı ve Özel Olimpiyatlar Avrasya Komitesi Başkanı Michael Smith kampanyayla ilgili bilgi verdi. 
     Özel Olimpiyatlar Türkiye Komitesi Başkanı Dilek Sabancı, kişi başına gerçekleştirilecek 110 milyon liralık bağışın bir sporcunun yıllık giderlerini karşılayacağını belirterek, ''Engelli insanlarımızın da sosyal hayata girmesi için elele çalışmalıyız'' dedi. 
     Kampanyanın 5 Haziran'da İstanbul Menkul Kıymetler Borsası'nda İMKB iş, spor ve sanat çevresinden insanların katılımıyla başlatılacağını kaydeden Sabancı, şöyle konuştu 
     ''Kampanyanın başlayacağı 5 Haziran tarihi İstanbul için de güzel bir gün olacak. Bu tarihte Atina'dan yola çıkan Özel Olimpiyatları'nın Umut Ateşi, İstanbul'dan geçecek. Ayrıca zihinsel engelli insanlarımızın toplumda bir yük olarak değil, yeterli faal, üretken insanlar olarak görülmesi, gerçekten kendilerine yeten bireyler haline gelmesi için elele çalışmamız gerekir. Bu nedenle 'Bir Sporcuyu Destekle' bağış kampanyamızın halka en iyi biçimde duyurulması, kamuoyunun dikkatinin zihinsel engelli sporcularımıza çekilmesi konusunda herkesin desteğini bekliyoruz.'' Sabancı, hedeflerinin Özel Olimpiyatları'nın dünya veya Avrupa oyunlarını Türkiye'de gerçekleştirmek olduğunu da vurgulayarak, ''Bu Türkiye Milli Olimpiyat Komitesi'nin olimpiyat oyunlarını almak için gerçekleştirdiği çalışmalara da katkıda bulunabilir'' dedi. 
     Özel Olimpiyatlar Avrasya Komitesi Başkanı Michael Smith ise oyunlar hakkında bilgi verdi. 
     Smith, özel olimpiyatların engelli sporcuların aile ve toplum içinde kendilerine yer bulma konusunda önemli olduğunu ifade ederek, ''Bu şekilde sporcuların aile ve toplumla bağları gelişiyor. Özel Olimpiyatlar'a 7 binden fazla sporcu katılacak. Bu sporcular 70 bin kişinin önünde açılış seremonisi için yürüyecek'' diye konuştu. 
     
     BAĞIŞ KAMPANYASI 
     Özel Olimpiyatlar'a Türkiye'den daha fazla engelli sporcunun katılmasını amaçlayan ''Bir Sporcuyu Destekle'' kampanyası, 5 Haziran tarihinde başlayacak. 
     Bu amaçla İMKB'de gerçekleştirilecek törenle kampanyaya start verilecek. 
     Bu arada Özel Sporcular Spor Eğitim ve Rehabilitasyon Derneği'nin Akbank Göztepe Şubesi'nde bulunan 0068 704-6 nolu hesaba yapılacak bağışlar da bu amaçla kullanılacak. Böylece kampanya sayesinde 4 bin 500 olan zihinsel engelli sporcu sayısını 2005 yılına kadar 25 bine çıkarma hedefleniyor. Bu şekilde Özel Olimpiyatlar'a da Türkiye'den daha fazla sporcunun katılması sağlanacak. 
     
</TEXT>
</DOC>
