<DOC>
<DOCNO> 190004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/dunya/dun01.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak, Blair'in kalbine vurdu 
</HEADLINE>
<TEXT>

   Kalp çarpıntısı nedeniyle önceki gece hastaneye yatırılan İngiltere Başbakanı, basına göre, Irak savaşının yarattığı stresin kurbanı 
      NEVSAL ELEVLİ Londra 

   
   İngiltere Başbakanı Tony Blair, önceki gece göğüs ağrıları ve kalp atışlarında düzensizlik şik yetiyle hastaneye kaldırıldı. İngiliz basını, sağlıklı beslenen, sigaradan uzak duran ve fazla alkol almayan Blair'in kalp sağlığının bozulmasını, Irak savaşının yarattığı strese bağladı. 
   İngiltere Başbakanı Blair, Londra'daki Hammersmith Hastanesi'nde 5 saat boyunca kalp atışlarının küçük elektrik şoklarıyla düzene sokulmasının ardından taburcu edildi. Doktorların "24 saat istirahat" tavsiyesine uyan Blair, dün Avam Kamarası'nda, Avrupa Birliği zirvesine ilişkin konuşmaktan vazgeçti ve Dışişleri Bakanı Jack Straw'u konuşma yapmak üzere görevlendirdi. 
   "Blair'in tek kötü alışkanlığının çok çay içmek" olduğuna dikkat çeken İngiliz The Daily Telegraph gazetesi, Irak Savaşı'nın ardından geçen süre içinde Blair'in saçlarının döküldüğünü, yüzündeki çizgilerin derinleştiğini, kendine güveninin azaldığını yazdı. Telegraph'a göre, Blair, Irak savaşının ardından, kitle imha silahlarının bulunamamasına duyulan tepki nedeniyle stres içinde. 
   Blair'i, Savunma Bakanlığı Uzmanı Dr. David Kelly'nin intiharının da yıprattığı söyleniyor. 
   
   
   
</TEXT>
</DOC>
