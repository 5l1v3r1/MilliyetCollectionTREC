<DOC>
<DOCNO> 179312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sondun04.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
El Hekim'in cenazesi Bağdat'ta... 3 günlük yas ilan edildi... 
</HEADLINE>
<TEXT>

     Iraklı Kürtler, cuma günü Necef'te düzenlenen saldırıda Irak İslam Devrimi Yüksek Konseyi IİDYK lideri Muhammed Bagır El Hekim'in ölmesi üzerine 3 günlük yas ilan etti. 
     Mesud Barzani'nin Irak Kürdistan Demokrat Partisi ile Celal Talabani'nin Irak Kürdistan Yurtseverler Birliği'nin saldırıyı şiddetle kınadığı belirtilirken, saldırıdan kısa süre sonra Barzani'nin bir açıklama yaparak El Hekim'in ''sadece Şiiler ve Iraklılar için değil, bütün özgür insanlar ve Müslümanlar için büyük bir kayıp'' olduğunu söylediği belirtildi. 
     
     KOMÜNİST PARTİ 

     Irak Komünist Partisi dün yaptığı açıklamada, saldırıyı kınarken, El Hekim'in öldürülmesinin Irak için büyük bir kayıp olduğunu belirtti. 
     Açıklamada, ''Irak ulusunun simgelerinden biri olan ve diktatörlüğe karşı cesurca mücadele veren El Hekim'in öldürülmesi ulusal ve demokratik hareket, geçici hükümet konseyi ve Irak'ın siyasi geleceği için çok büyük bir kayıptır'' ifadesi yer aldı. 
     Komünist Parti ayrıca, Irak geçici konsey üyesi ve El Hekim'in kardeşi Abdülaziz El Hekim'e de başsağlığı diledi. 
     
     YÜZBİNLERCE KİŞİ KATILDI... 

     Necef'te geçen cuma öldürülen Irak İslam Devrimi Yüksek Konseyi IİDYK lideri Muhammed Bagır El Hekim'in cenazesi başkent Bağdat'a getirildi. 
     Cenazesi Necef'ten bu sabah TSİ 06.00'da başkent Bağdat'ın El Kazimiye semtine getirilen El Hekim için düzenlenen törene yüzbinlerce kişi katıldı. 
     Cenazeye katılanlar, İmam Musa Kazım'ın yatırını ziyaret etti ve namaz kıldı. Cenaze törenine katılan yüzbinlerden bazıları yumrukları havada tekbir getirirken, bazıları da da elleriyle göğüslerine vurdu. 
     El Hekim'in salı günü Necef'te toprağa verilmesi bekleniyor. 
     
</TEXT>
</DOC>
