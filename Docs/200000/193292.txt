<DOC>
<DOCNO> 193292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/soneko41.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Soros Rusya, devlet kapitalizmine doğru geçiyor olabilir 
</HEADLINE>
<TEXT>

     Dünyanın en büyük spekülatörlerinden ABD'li milyarder işadamı George Soros, Rusya'nın en büyük petrol şirketi Yukos'un eski Başkanı Mihail Hodarkovski'nin gözaltına alınmasından sonra Rus işadamlarının devletten talimat almak zorunda kalabileceğini söyledi. 
     Soros, haftalık Moskovski Novosti dergisine yaptığı açıklamada, ''Rusya, şu anda sermaye sahiplerinin devlete bağımlı olduklarının farkına varacakları devlet kapitalizmi safhasına geçiyor olabilir'' dedi. 
     ''Hodarkovski'ye yapılan baskıların, kimsenin devletten bağımsız olamayacağı yönünde çok kesin bir mesaj'' verdiğini savunan Soros, ''Hodarkovski'nin siyasi partilere yasalar çerçevesinde destek verdiğine inanıyorum. Aynısını ABD'de ben de yapıyorum'' diye konuştu. 
     Devlet kuruluşlarının 1990'lı yıllarda hileli bir şekilde alınmasının Rusya'daki tüm işadamları için geçerli olacağını ifade eden Soros, ''Sovyetler Birliği'nin yıkıldığı ve geçiş dönemi olan bu yıllarda, herkes bir şekilde yasayı ihlal etmiştir. Rusya Devlet Başkanı, bunu gerekçe göstererek, istediği herhangi bir kişiyi yargılayabilir'' dedi. 
     Hodarkovski'nin gözaltına alınmasının biraz da seçim yatırımı olduğuna inandığını söyleyen Soros, ''Bu kesinlikle seçmenler için ilgi çekici olur çünkü insanların zaten oligarklara karşı önyargıları var. Hodarkovski de bunların en ilgi çekeni'' dedi. 
     Hodarkovski'nin ''çalan kapitalizmden'', ''yasal kapitalizme'' geçiş yaptığını belirten Soros, ''Hodarkovski'yi alaşağı ederek meşru kapitalizmin gelişmesine müdahale edilmiştir'' dedi. 
     
</TEXT>
</DOC>
