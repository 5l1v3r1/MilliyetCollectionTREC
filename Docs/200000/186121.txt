<DOC>
<DOCNO> 186121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/siyaset/siy02.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardeşlik bu mu 
</HEADLINE>
<TEXT>

   İslam Konferansı Örgütü İKÖ , Kıbrıs'ta hükümet olarak Rum Yönetimi'ni tanıyan rapor hazırladı. Raporda, Rum liderlerden ilk isimleriyle söz edildi 
      
   Birleşmiş Milletler BM 58. Genel Kurul toplantılarına paralel olarak New York'ta düzenlenen İslam Konferansı Örgütü İKÖ bakanlar toplantısına "Kıbrıs hükümeti olarak Kıbrıs Rum Yönetimi'nin tanındığı" vurgulanan bir rapor sunuldu. Türkiye, skandal rapora tepki gösterdi. 
   İKÖ'nün Faslı Genel Sekreteri Abdülvahid Belkeziz'in hazırladığı raporda, Kıbrıslı Rumlara destek veriliyor ve Kıbrıs Rum Yönetimi lideri Tasos Papadopulos'un seçimi kazanması "zafer" olarak nitelendiriliyor. Türkiye'nin BM Daimi Temsilci Yardımcısı Altay Cengizer, Türk tarafının önceki gün dağıtılan raporun bütünlüğünden ve doğruluğundan şüphe ettiğini söyledi. Suudi Arabistan'ın Cidde kentindeki İKÖ Sekreteryası'nın raporu hazırlarken Türk tarafının görüşünü almadığını vurgulayan Cengizer, raporda "Yunanistan BM Genel Sekreteri'nin girişimini memnuniyetle karşılıyor" denildiğine dikkat çekti. 
   
   Türkiye bilgilendirilmedi 
   Raporda Rum yönetimi liderinden ilk isimleriyle söz edildiğine işaret eden Cengizer, "Tassos diye bir isim geçiyor. Herhalde Tassos Papadopulos'tan söz ediliyor. Sekreteryada Kıbrıslı Rumları ilk isimleriyle çağırdıklarından haberimiz yoktu" dedi. KKTC Dışişleri ve Savunma Bakanı Tahsin Ertuğruloğlu da, toplantıda "Rum propaganda metnini andıran raporu reddediyoruz. Bu rapor, İKÖ adına değil ancak pan - Helenik dayanışma konferansı adına hazırlanabilir" dedi. Ertuğruloğlu, raporun derhal geri çekilmesini talep etti. Mısırlı diplomatların toplantıdan sonra Rum diplomatlara bilgi verirken görüldükleri kaydedildi. Toplantıda sadece Pakistan ve Azerbaycan Türk tarafına destek verirken Afrika ülkesi Gine Bissau da dahil olmak üzere, tüm ülkeler Rumlara destek verdi. Kaynaklar, raporun hazırlanması aşamasında Rum tarafının da yer almış olabileceği şüphesini dile getirdiler. 
   
   'Gözlemci' KKTC'yi ilk kez yok saydı    Kıbrıs sorununun çözümü için 1976'dan beri kararlan alan İKÖ, yıllardır toplantılarına "Müslüman Kıbrıs Türk Cemaati" adı altında KKTC'yi "gözlemci" olarak çağırıyor. İKÖ zirvelerinde KKTC'yi Cumhurbaşkanı Rauf Denktaş ya da Dışişleri Bakanı temsil ediyor. Bugüne kadarki belgelerde Rum yönetiminin adadaki tek yönetim olduğunu içeren ifadeler kullanılırken taraflar arasındaki dengeyi dikkate alan metinler hazırlanıyordu. 
   Ancak son raporda Rumları yasal hükümet olarak öne çıkaran İKÖ'nün eşitlik ve denge unsurlarını bir kenara bırakması dikkat çekti. "Müslüman dayanışması" iddiasına sahip olmasına karşın KKTC'nin örgütteki "gözlemcilik" statüsünden "tam üyeliğe" geçişini kabul etmeyen İKÖ, son raporunda BM ve AB çizgisini tam olarak benimsemiş oldu. 
   
   
</TEXT>
</DOC>
