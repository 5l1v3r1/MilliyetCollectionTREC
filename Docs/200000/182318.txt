<DOC>
<DOCNO> 182318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sontur18.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'da 50 yıllık ağaçlar, yolun kurbanı oldu... 
</HEADLINE>
<TEXT>

     Adana'da, yol genişletme çalışmaları nedeniyle apartmanlarının önündeki 50 yıllık ağaçları kesilen çevre sakinleri, görevlilerle tartıştı. Vatandaşlar, ''Ağaçlarla birlikte hem yeşilimizi hem de anılarımızı yok ettiniz'' diye tepki gösterdiler. 
     Çınarlı Mahallesi Pandora Sokak'ta yaşayan vatandaşlar, ağaçlarını kesen hızarların sesini duyunca toplanarak engellemek istediler. 
     Yapılanı ''katliam'' olarak nitelendiren çevre sakinleri, ''Ağaçlarla birlikte hem yeşilimizi hem de anılarımızı yok ettiniz. Her biri yarım asrı aşkın geçmişe sahip bu ağaçlar kaldırımda bırakılıp yol yine genişletilebilirdi'' dediler. 
     Büyükşehir Belediyesi Park ve Bahçeler Müdür Yardımcısı Turgut Ayta ise emirleri uyguladıklarını, kesilen ağaçların yerine yeni fidanların dikileceğini belirterek, vatandaşları sakinleştirmeye çalıştı. Ayta, sadece 5 ağacı kesip, 19 ağacın da budamasını yapacaklarını söyledi. 
     Ekipler, vatandaşın tepkisine rağmen ağaçları kestiler ve budama işlemlerini sürdürdüler. 
     
</TEXT>
</DOC>
