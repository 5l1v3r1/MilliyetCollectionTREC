<DOC>
<DOCNO> 178081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sontur36.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK Masaya oturmayacağız, gerekli zemin yok 
</HEADLINE>
<TEXT>

     KESK Genel Başkanı Sami Evren, hükümetle yapılan toplu görüşmelerin 3'üncüsünün bugün gerçekleştirileceğini belirterek, gerekli zemin oluşmadığı için bugünkü görüşmelere katılmayacaklarını bildirdi. 
     Evren, KESK'in Güvenpark'taki ''toplu görüşme bilgilendirme masası''nda yaptığı basın toplantısında, 23 Ağustos'taki Kızılay eylemi ve toplu görüşme sürecini değerlendirdi. 
     Daha önce yapılan 2. toplu görüşmeden taleplerine karşılık alamadıkları için çekildiklerini belirten Evren, ''Bugün gerçekleştirilecek 3. görüşmeye KESK, yeni bir durum olmadığı için, hükümet 2. görüşmede bulunduğu noktadan bir adım atmadığı için katılmayacak. Demokratik haklar noktasında da bir ilerleme yok. Bu nedenle KESK'in görüşme masasına oturması için gerekli zemin oluşmuş değil'' dedi. 
     Evren, hükümetin, 2004 yılına ilişkin rakam açıklamaktan kaçındığını ve 2003 yılı için kurulan komisyon kararlarına uyacağına ilişkin bir açıklama yapmadığını ifade etti. 
     Toplu görüşme masasında kamu çalışanlarının çıkarları için taraf olduklarını belirten Evren, şunları kaydetti 
     ''Biz toplu görüşmelerden kaçmıyoruz. 12 gündür Güvenpark'ta oluşturduğumuz gerçek toplu görüşme masasında hükümeti bekliyoruz. Bugünkü Bakanlar Kurulu toplantısında KESK'in taleplerinin değerlendirilip görüşmeye başlayabileceğimiz bir zeminin oluşturulmasını istiyoruz. 
     Hem 2003 yılına ilişkin hem de 2004 yılına ilişkin açıklamalar ve demokratik haklarımız konusunda samimi değerlendirmeler bekliyoruz.'' Hükümetten, net bir açıklama yapmasını isteyen Evren, ''Görüşme masası gerçek bir görüşme masası olursa, biz tekrar görüşmelere başlamaya hazırız'' diye konuştu. 
     Toplu görüşmelerde bir sonuca varılması için yetkili 2 sendikanın imzasının şart olduğunu vurgulayan Evren, bu aşamada KESK'siz bir mutabakatın sağlanmasının mümkün olmadığını ifade etti. 
     
     KESK'İN KIZILAY EYLEMİ 

     Kızılay'da, 23 Ağustos Cumartesi günü gerçekleştirilen eylemi de değerlendiren Evren, Başbakan Recep Tayyip Erdoğan ile Devlet Bakanı ve Başbakan Yardımcısı Mehmet Ali Şahin'in ''polemik yapma'' niyetinde olduklarını savundu. 
     ''Biz polemik yapma düşüncesinde değiliz'' diyen Evren, sözlerini şöyle sürdürdü 
     ''Bizim taleplerimiz var. Biz, taleplerimizin polemiğini yaparız. Ama onlar, başka şeylerin polemiğini yapma niyetindeler. Bizi kamuoyu önünde başka şeylerle meşgul etmek ve kamu çalışanlarının sorunlarından uzaklaştırmak istiyorlar. 
     Bu nedenle, Sayın Başbakan'ın 'anti demokratik' dediği, kamu çalışanlarının birlikte demokrasinin gereği olarak düzenledikleri eylemi, sonuna kadar savunacağız. Sayın Başbakan 'herkes sussun ben yöneteyim' diyor. Türkiye Cumhuriyeti cemaat değil, karşınızda sendika var. Hükümeti, sağduyulu olmaya davet ediyorum.'' Eyleme katılanlara yönelik soruşturma başlatıldığını ifade eden Evren, 3 sendika temsilcisinin Terörle Mücadele Şube Müdürlüğü'nde bulunduğunu bildirdi. 
     Evren'in basın toplantısında bazı konfederasyon üyeleri de hazır bulundu. Toplantının yapıldığı alanda ''İnsanca bir yaşam için'' yazılı pankart açan KESK üyeleri, ''Sadaka değil, toplu sözleşme'', ''Sefalete teslim olmayacağız'' sloganları attılar. 

     
</TEXT>
</DOC>
