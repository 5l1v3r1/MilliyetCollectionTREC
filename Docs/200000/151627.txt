<DOC>
<DOCNO> 151627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/soneko32.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Pasaport konusunda ayrı bir görüş gündeme gelmedi 
</HEADLINE>
<TEXT>

     Devlet Bakanı Ali Babacan, Babacan, Hazine Müsteşarlığı'nda yapılan Ekonomik Sorunları Değerlendirme Kurulu ESKDK toplantısının ardından yaptığı açıklamada, BDDK tarafından kamu bankalarının daha etkin çalışmasıyla ilgili banka yöneticilerinin sorumluluklarını düzenleyen bir kanun tasarısı hazırlandığını ve önümüzdeki hafta bu kanun tasarısının görüşe sunulacağını açıkladı. 
     Bankacılık sektöründeki kredi durumunun tekrar gözden geçirilmesinin yapıldığını belirten Babacan, Türkiye'de bankacılık sektörünün en büyük problemlerinden bir tanesinin toplam kredi hacminin bankaların toplam aktiflerine göre çok küçük olması olduğunu söyledi. 
     Bakan Babacan özellikle 4743 sayılı yasada yapılacak değişiklikler ve SSK borçlarının yeniden ele alınması ile ilgili bir çözüm komisyonunun da kısa sürede görevlendirilmesinin kararlaştırıldığını kaydetti. 
     Edinilen bilgiye göre, İstanbul Yaklaşımı çerçevesindeki 300 firmada, vergi ve SSK sorununun ortaya çıktığı, vergi borçlarının Vergi Barışıyla çözüldüğü, ancak SSK primlerinin de çözümü için, SSK alacalarının önceliğinin kaldırılmasına ilişkin bir hazırlık yapılması gerektiği vurgulanıyor. Yetkililer, SSK'nın borçlarının önceliği nedeniyle, bankaların yeniden yapılandırmaya giremediklerine dikkat çekiyorlar. 
     Devlet Bakanı Ali Babacan, bugünkü toplantıda ayrıca ihracatçıların kambiyo mevzuatından doğan sıkıntılarının çözümüne yönelik çalışmaların en kısa zamanda bitirilmesine karar verildiğini bildirdi. 
     
     İŞADAMLARINA YEŞİL PASAPORT 

     ESDK toplantısında, Hazine Müsteşarlığı tarafından yatırımlarda devlet yardımlarını düzenleyen yasa tasarısı hakkında da Kurul'a bilgi verildiğini kaydeden Babacan, aynı şekilde yüksek vergi ödeyen ve ihracat yapan işadamlarına yeşil pasaport konusunun da bir diğer gündem maddesini oluşturduğunu vurguladı. 
     Geçen toplantıda alınan karar gereği, bu konuda Başbakanlık Müsteşarlığı tarafından bir çalışma yapıldığını belirten Babacan, ''Bu konuda yine Kurul'a bilgi sunuldu. Yapılan çalışmanın kurumsal görüşler çerçevesinde yapılacak nihai düzenleme sonucu uygulamaya esas olacak kriterler tespit edilecek ve gerekli idari, yasal düzenlemeler yapılacak'' diye konuştu. 
     
     SORULAR 

     Açıklamalarının ardından gazetecilerin sorularını yanıtlayan Bakan Babacan, işadamlarına yeşil pasaport verilmesi konusunda kamu kurumları arasında herhangi bir görüş ayrılığı olup olmadığı sorusuna karşılık, ''bugünkü toplantıda, ayrı bir görüş gündeme gelmedi'' yanıtını verdi. 
     Edinilen bilgiye göre Maliye Bakanlığı, yüksek vergi ödeyen 200 işadamına, Kurumlar bazında ilk 50'ye girenler ile vergi rekortmenlerinde il birincilerine, Yeşil Pasaport verilmesini öneriyor. Verilecek Yeşil Pasaport sayısının, 400 ile 250 arasında değişebileceği belirtiliyor. 
     İçişleri Bakanlığı'nın ise Yeşil Pasaport yerine, Gri Pasaport verilmesini önerdiği ifade ediliyor. 
     
     YATIRIM PROMOSYON AJANSI... 

     Babacan bu arada, Yatırım Promosyon Ajansının kuruluşuyla ilgili soru üzerine, bu promosyon ajansıyla ilgili hiç bir sorun olmadığını, yasa tasarının hazırlandığını ve çok kısa sürede Başbakanlığa sevkedileceğini söyledi. 
     Kamu bankalarına ilişkin hazırlanan yasa tasarısına ilişkin soruya karşın Babacan, ''yasa tasarısı hazırlandı, ilgili kuruluşlara gönderildi, sonuca bağlanmadı'' yanıtını verdi. 
     
     HAZİNE MÜSTEŞARLIĞI 

     Bir gazetecinin, ''Hazine Müsteşarı ne zaman atanacak'' şeklindeki sorusuna ise Babacan, ''yakında'' yanıtını verdi. 
     





</TEXT>
</DOC>
