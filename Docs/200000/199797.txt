<DOC>
<DOCNO> 199797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sonspo11.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da isyana yanıt Ödülün olduğu yerde ceza da vardır 
</HEADLINE>
<TEXT>

     Bursaspor Teknik Asbaşkanı Nurettin Karayaka, hafta sonu deplasmanda yapacakları Çaykur Rizespor maçını kazanmak istediklerini söyledi. 
     Karayaka, 1-0 yenildikleri Elazığspor maçının 60. dakikasına kadar çok iyi oynadıklarını, futbolcuların bu bölümde sahada basmadık yer bırakmadığını, ancak bir türlü topu rakip kaleye gönderemediklerini kaydetti. 
     Deplasmanda maç kazanamamanın Bursaspor'un kaderi olmadığını, hafta sonu bu şanssızlığa son vermek istediklerini anlatan Karayaka, ''28 maçtır deplasmanda maç kazanamıyoruz. Ama bu böyle devam edecek değil. Çaykur Rizespor maçından galibiyetle ayrılmak istiyoruz'' dedi. 
     
     FUTBOLCULARA VERİLEN CEZA 
     Nurettin Karayaka, art arda alınan başarısız sonuçların ardından yönetim kurulu olarak futbolculara para cezası verilmesinin normal olduğunu bildirdi. 
     Cezayı, sezon başı belirledikleri kurallar çerçevesinde verdiklerini anlatan Karayaka, ''Futbolculara ceza vermemiz, onları suçlu gördüğümüz anlamına gelmez. Ödülün olduğu yerde ceza da vardır. Umarım futbolcularımız, kalan 3 maçı kazanır ve kesilen para cezasını geri alırlar'' diye konuştu. 
     
</TEXT>
</DOC>
