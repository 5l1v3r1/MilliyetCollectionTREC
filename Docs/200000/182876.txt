<DOC>
<DOCNO> 182876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sondun24.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
BBC muhabiri "Kelly, Irak raporundaki iddialara itiraz ediyordu" 
</HEADLINE>
<TEXT>

     İngiltere Savunma Bakanlığı bilim adamlarından Dr. David Kelly'nin ölümüyle ilgili soruşturmada ifade veren BBC muhabiri Andrew Gillighan, ölen bilim adamının, hükümetin Irak dosyasında yer alan bazı bilgilerin yanlış olduğunu söylediğini öne sürdü. 
     Dr. Kelly'nin, özellikle Irak'ın kitle imha silahlarının 45 dakika içinde devreye girebileceğine dair iddianın ''güvenilirliği olmayan ve yanlış'' bir bilgi olduğunu söylediğini savunan Gillighan, ''Dr. Kelly bu iddianın rapora kendilerinin itirazlarına rağmen girdiğini savundu'' dedi. 
     BBC muhabiri, çapraz sorgusu sırasında, hükümetin kamuoyuna açıkladığı Irak dosyasındaki bazı unsurların ''abartıldığı'' değil, ''uydurulduğu'' yolundaki ilk haberini daha sonra neden düzeltmediğine ilişkin bir soru üzerine, ''Bu unsuru ilk bültende verdikten sonra, ikinci bültende geri çektim. Bu mesleki bir hataydı. Ben orada hükümetin yalan söylediğini ya da uydurduğunu değil, abarttığını söylemeye çalıştım'' dedi. 
     Gillighan, BBC'nin yayın kadrosunun haberini gördüğünü belirterek, sorumluluğu yönetimiyle paylaşmaya çalıştı. Gillighan, hükümet hakkında ''dürüstlüğe aykırı davranıldığı'' yolunda bir iddiada bulunmadığını da savundu. 
     Hükümetin ''Dr. David Kelly'nin, Savunma Bakanlığı içinde önemli bilgilere ulaşabilecek düzeyde bir çalışan olmadığı'' yolundaki iddialarını da yalanlayan Gillighan, ölen bilim adamının İngiltere'nin Irak'ın kitle imha silahları üzerinde en derin bilgiye sahip uzmanı olduğunu söyledi. 
     Dr. Kelly'yi ''istihbarat kaynağı'' olarak tanımlamasının bir hata olduğunu da kabul eden Gillighan, Dr. Kelly'nin de kendisiyle ilgili olarak haberde yer alan ''kimlik tarifine'' itiraz etmediğini savundu. 
     Avam Kamarası Dış İlişkiler Komisyonu tarafından sorgulandığı sırada kaynağını açıklamaya hazır olmadığını, ancak komisyonun sorularını yanıtlarken yalan söylemediğini ya da yanıltıcı bilgi vermediğini savunan Gillighan, haberi yayınlamadan önce Başbakanlıktan görüş almadığını da itiraf etti. 
     
</TEXT>
</DOC>
