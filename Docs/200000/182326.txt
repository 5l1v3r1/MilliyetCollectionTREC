<DOC>
<DOCNO> 182326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/ekonomi/aeko.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar, Yargıtay'ın üyelerini de dinlemiş 
</HEADLINE>
<TEXT>

   Uzanlar operasyonunda ele geçirilen ses kayıtları arasında, Yargıtay'da bir dairenin başkan seçimi sırasında üyelerin birbirleriyle yaptığı görüşmeler de var 
      ERDAL KILINÇ İstanbul 
   
   Uzanlar'a yönelik operasyonlarını sürdüren polisin bulduğu şifreli dört valizin içinde 24 video kaset, 18 CD ile 73 ses kaydı bulundu. Yargıtay üyelerinin kendi aralarında yaptığı konuşmanın ses kayıtları da ele geçirildi. 
   Uzanlar'ın görüntü ve ses arşivinin sadece Gülben Ergen'in tavernacı İlyas Atak'la özel görüntülerinden oluşmadığı, şifreli kilitlerle kapalı valizler açıldığında gizli çekilmiş onlarca video kaset, CD ve ses kaydı ortaya çıktı. 
   
   Ergen kasedi kopyaları 
   Operasyonda, Avrupa sosyetesinin toplu seks görüntülerinin fotoğraflarının bulunduğu bir albüm de ele geçirildi. Ergen'in "özel" kasedinin üç kopyasının da Rumeli Holding'teki aramada ele geçirildiği öğrenildi. 
   Uzanlar'ın yargıyı da dinlemekten kaçınmadığı öne sürüldü. Birçok işadamı ve bürokrata ait olduğu bildirilen ses kayıtları ve görüntüleri arasında, Yargıtay'da bir dairenin başkan seçimi sırasında üyelerin birbirleriyle yaptığı görüşmelerin gizlice kaydedildiği tespit edildi. 
   
   Vizeyi Yargıtay vermişti 
   Yargıtay eski Başsavcısı Sabih Kanadoğlu, Cem Uzan'ın genel başkanlığını yaptığı Genç Parti'nin Yeniden Doğuş Partisi'yle YDP birleşerek seçime girmesini onaylamadığı için 26 Ağustos 2002'de Yüksek Seçim Kurulu'na başvurmuştu. Başvurudan bir gün sonra YSK, Yargıtay'a bir yazı yazarak gerçek durumu sormuş, adli tatilde olan Kanadoğlu yerine görevi vekaleten yürüten başsavcıvekili M. Mahir Durakoğlu, YSK'ya bir sorun olmadığını belirterek GP'nin seçime katılmasını sağlamıştı. 
   Bu arada polis, Hakan Uzan tarafından yazıldığı iddia edilen notta "Mehmet Şibek'in dinlemeyle ilgili kurduğu ekibi dağıtmasını" istediği belirtildi. Şibek'in, dinlemenin başındaki emekli albay olduğu ileri sürüldü. 
   
   'Yatlarına el koyamıyoruz'    ELÇİN ERGÜN Bozüyük 
   Başbakan Recep Tayyip Erdoğan, hortumcuların yatırıma girmemesi halinde Türkiye'de durumun düzeleceğini söyledi. Erdoğan, "Yatı var ama üzerlerinde birşey yok. Başkasının malına el koyamıyoruz" dedi. Bozüyük'te yol açılışında yaptığı konuşmada hortumculara değinen Erdoğan, "Hortumcular gitti ama maalesef sefalarını sürüyor" dedi. Erdoğan'ın bu sözleri üzerine bir vatandaş da "Paralarını alın" dedi. Erdoğan da vatandaşa, "Yatı var ama üzerinde bir şeyi yok. Başkasının üzerinde görünüyor. Başkasının malını alamayız, kanunda yeri yok" yanıtını verdi. 
   
   Çifte hesabın yazılımını Hintliler'e yaptırdılar    İmar Bankası soruşturması sırasında ortaya çıkan mudilere ait hesaplardaki çifte kayıt sisteminin de sırrı çözüldü. Uzanlar'ın, aralarında Hintliler'in de bulunduğu bilgisayar uzmanlarından oluşan bir beyin takımına "Oksijen" adlı bir yazılım şirketi kurdurduğu belirlendi. 
   Oksijen'in, Uzan Ailesi'nin isteği üzerine tek hesap üzerinden çifte kayıt yapılması için geliştirdiği yazılım sistemi ilk kez Merkez Yatırım'da hayata geçirildi. Sistemden İmar Bankası şube müdürlerinin haberi olmadığı, sistemin denetiminin Merkez Yatırım Genel Müdürü Mustafa Akar ve Mali İşler Kontrol Müdürü Yeşim Öztürk'te olduğu öne sürüldü. 
   Bu sisteme göre, İmar Bankası'nın herhangi bir şubesinde mudiler tarafından açılan hesabın ardından, sistem anında gizli bir ikinci hesap cetveli hazırlıyordu. Sadece Merkez Yatırım'dan görülen ve denetlenen sistemle, Uzanlar mudilerin paralarını istedikleri gibi kullanabiliyordu. 
   
   Ürdün'e 380 milyon dolar gitti    Uzan Ailesi'nin yurtdışına kaçırdığı iddia edilen paranın da izini süren mali polis, Ürdün'e gönderilen paraların 380 milyon dolarlık bölümünü de belgeledi. Paraların Uzanlar'ın bu ülkede kurduğu gıda, telekomünikasyon ve turizm şirketleri için Ürdün'deki bazı devlet yetkililerinin hesabına gönderildiği tespit edildi. 
   
   Yatlar kiralık    Ulus Palmiye Sitesi'ndeki evde ele geçirilen paha biçilmez tablolardan oluşan koleksiyonun Telsim üzerine kayıtlı olduğu, Uzanlar'ın yatlarını da Jersey Adası'ndaki bir şirketten Mavi Turizm aracılığıyla kiraladığı tespit edildi. 
   
   
</TEXT>
</DOC>
