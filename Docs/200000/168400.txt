<DOC>
<DOCNO> 168400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/siyaset/siy04.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuriş'in 'infazcısı' yakalandı 
</HEADLINE>
<TEXT>

İslamcı yazar Konca Kuriş cinayetine karıştığı iddia edilen Hizbullah tetikçisi Zübeyir Timur, İzmir'e gitmek üzere eşi ve iki çocuğuyla geldiği Konya Tren İstasyonu'nda yakalandı 
     Mersİn, Konya, DİyarbakIr DHA 

     İslamcı yazar Konca Kuriş'in de aralarında bulunduğu çok sayıda kişinin kaçırılıp öldürülmesi olayına karıştığı iddia edilen Hizbullah'ın önemli istihbarat ve tetikçilerinden Zübeyir Timur, Konya'da yakalandı. 
     Mersin Emniyet Müdürlüğü Terörle Mücadele Şube Müdürlüğü "Nuri - Tamer" kod adlı Timur'un 22 Konya'da olduğunu belirledikten sonra Konya Emniyet Müdürlüğü'yle ortak çalışma yaptı. Timur, geçen pazar İzmir'e gitmek üzere eşi ve iki çocuğuyla geldiği Konya Tren İstasyonu'nda yakalandı. Mersin'e getirilen Timur'un 1993'ten bu yana katıldığı eylemleri tek tek anlattığı öne sürüldü. Timur'un, 1988 ve 1989'da Sadık Bitkin, Mehmet Şerif Uprak, Ali Uprak, Uğur Gökdemir, Erhan Terzioğlu, Hüseyin Bayburt, Ahmet Ekinci, Faik Oyunlu, Bülent Doğan, Hıdır Yeniay'ın kaçırılıp öldürülmesi, Haşim Yıldız'ın yaralanması eyleminde yer aldığını itiraf ettiği iddia edildi. Timur, adliyeye çıkarılırken, polislerin arasında yüksek sesle dua etti. Timur, örgütün İstanbul'da yakalanarak tutuklanan üst düzey yöneticisi Hacı İnan'ın sağ kolu olarak biliniyor. Örgüte yönelik operasyonlar yoğunlaşınca faaliyetlerini Akdeniz bölgesine kaydıran Timur'un, Diyarbakır, Adana ve İstanbul DGM'lerinde açılan çok sayıda Hizbullah davasında adı geçiyor. Timur, Başbakanlık'ta bilgisayar operatörü olarak görevliyken yakalanan ve 12 yıl 6 ay hapis cezasına çarptırılan örgütün bilgi işlem merkezinden sorumlu Abdulsamet Yıldız'ın da kuryeliğini yapıyordu. İslamcı yazar Konca Kuriş, 17 Temmuz 1998'de Turgut Reis Mahallesi'ndeki evine eşi Orhan Kuriş'le geldiği sırada üç kişi tarafından kaçırılmıştı. Kuriş'in cesedi Ocak 2000'de Konya Meram'da iki katlı bir villanın bodrum katında gömülü bulundu. 
     

</TEXT>
</DOC>
