<DOC>
<DOCNO> 181619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/yasam/yas01.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Tinerciler kız yurdunu bastı 
</HEADLINE>
<TEXT>

   Sözlü tacizde bulundukları için polisin yetiştirme yurdu önünden uzaklaştırdığı 7 tinerci, dönüp zorla içeri girdi 
      TESLİME TOSUN-RECEP AKTEPE Antalya DHA 
   
   Antalya'daki Zübeyde Hanım Çocuk Esirgeme ve Kız Yetiştirme Yurdu'na sabah saatlerinde giden yedi genç, içeri girmeden tel örgülü bahçe içindeki kimsesiz kızları sözle taciz etti. Çağrılan polisin ikna ederek uzaklaştırdığı yedi genç, öğleden sonra yine kız yurdunun kapısına dayandı. Kız yurdunun demir parmaklıklı kapısını zorlayarak açan gençler, bekçileri kovaladı. Akdeniz Üniversitesi İlk Adım Rehabilitasyon Merkezi'nde tedavi gördüğü öğrenilen üç tinerci gencin de aralarında bulunduğu grup, koşarak bahçeye girdi. 
   
   Kızlar kovaladı 
   Bahçedeki genç kızlar, gruba karşı koyup yanlarına yaklaşmalarını engelledi. Kızların tepkisi üzerine madde bağımlısı gençler, arka bahçeye doğru koştu. Bu sırada yurt müdürü Mustafa Şentürk, polisi aradı ve tüm çocukların bina içinde korumaya alınması talimatını verdi. İhbar üzerine yurda gelen polis, tinercilerin kaçtığı arka bahçeye gitmeye çekindi. Bunun üzerine arka bahçeyi, yanına bir öğretmen arkadaşını da alan Şentürk kontrol etti. 
   
   Gençler bulunamadı 
   Grubun arka bahçedeki dikenli tellerden atlayıp kaçtıkları anlaşıldı. Şentürk, polislerin bahçeyi kontrol etmek istememesine sinirlendi. Polisler ise müdüre "Gelirken, gençlerin tel örgülerden atlayıp kaçtığını gördük" yanıtını verdi. 
   
   
</TEXT>
</DOC>
