<DOC>
<DOCNO> 197732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/spor/spo02.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AĞIZLARA KİLİT 
</HEADLINE>
<TEXT>

   Fenerbahçe Yönetimi, Beşiktaş maçı nedeniyle Samsun yenilgisini görmezden geldi. Başkan Aziz Yıldırım kızgınlığını içine attı, takımı topluca yemeğe götürerek moral aşılamaya çalıştı 
      YUSUF KOBAL 

   
   Hasıraltı edildi 
   SAMSUNSPOR karşısında alınan ağır yenilgi Fenerbahçe'de hasıraltı edildi. Sarı - Lacivertli takımın hafta sonu Beşiktaş ile oynayacağı derbi maç nedeniyle suskun kalmayı uygun gören yöneticiler, sorunları şimdilik rafa kaldırdılar. Başkan Aziz Yıldırım üzüntüsünü ve kızgınlığını içine attı, karşılaşma sonrası teknik heyet ve oyuncuları yemeğe götürdü, moral vermeye çalıştı. 
   
   Operasyon sürecek 
   ALMAN hocanın sahaya sürdüğü kadronun yanlış olduğu görüşünde hem fikir olan, bazı oyuncuların performansından şikayet eden Fenerbahçe Yönetimi, huzursuzluğu artırmamak için susmayı tercih etti. Bu arada Teknik Direktör Christoph Daum'un takım içindeki operasyona devam edeceği, gitmeyi düşünen yedeklerle devre arasını beklemeden yollarını ayıracağı öğrenildi. 
   
   Daum şikayetçi 
   KADRONUN yetersizliğinden yakınan Daum'un, Yıldırım'a, "Eldeki isimler yetersiz. Alternatif olmadığı için zor durumda kalıyoruz. Takviyeler gerek. Alacağımız isimler direkt oynayacak kalitede olmalı" dediği bildirildi. Başkan'ın da bu konuda güvence verdiği kaydedildi. Yöneticilerin birçoğu ise takımın isteksizliğinden yakındı, acil çözüm bulunmasını istedi. 
   
   16 saat rötar    Samsun'dan 16 saatlik bir gecikmeyle Atatürk Havaalanı'na inen Fenerbahçe kafilesi kendilerini taşıyacak otobüsün Sabiha Gökçen Havalimanı'nda beklemesi nedeniyle otobüs kiralayıp Samandıra'ya gitti. Derbi hazırlıklarına başlayan Sarı-Lacivertliler'de çalışmaya Kemal, Ali Güneş, Serhat, Recep ve Petkov katılmazken diğerleri düz koşu yaptı. 
   
   Washi'nin raporu elinde    MEHMET ÇİFTÇİ 

   KALBİNDEKİ rahatsızlık nedeniyle Fenerbahçe ile yollarını ayıran ve ülkesi Brezilya'ya dönen Washington, tamamen iyileştiğini açıkladı. Sambacı'nın doktoru Constantino Constantini, klinik tedavinin başarıyla sonuçlandığını ve futbolcunun birkaç haftadır antrenmanlara başladığını söyleyip, "Sahalara tekrar geri dönmesinde tıbbi olarak bir sakınca kalmamıştır" dedi. 
   HALEN Fenerbahçe'nin futbolcusu olduğunu söyleyen ve gelmeye hazır olduğunu vurgulayan Washington, "Henüz 28 yaşındayım ve futbol oynamayı çok istiyorum, Fenerbahçe'yi de çok özledim. Kulübüm istesin, hemen uçağa atlayarak Türkiye'ye gelirim" diyerek, yönetimden yardım istedi. FIFA, Brezilyalı futbolcu konusunda da henüz kararını vermedi. 
   
   Daum'a destek    TEKNİK Direktör Christoph Daum tarafından Samsun maçı öncesi takımla ilişkisi kesilen Hakan Bayraktar konusunda Alman hocaya destek yağdı. "www.fenerbahceninsesi.com" adlı internet sitesinde yapılan "Karar doğru mu " biçimindeki ankete katılanların yüzde 98'i "evet", yüzde 2'si "hayır" oyu kullandılar. 
   
   Pierre kaptan    SAMSUNSPOR maçı öncesi Ümit Özat ile Fatih Akyel arasında yaşanan kaptanlık krizini masaya yatıran Fenerbahçe Yönetimi, bu görev için Hooijdonk'ta karar kıldı. Samsun'da sahaya kaptan olarak çıkan Hollandalı golcünün performansından memnun kalan yöneticiler, Daum'un da onayını aldıktan sonra kararı Hooijdonk'a bildirdiler. Aziz Yıldırım, önceki akşam bu oyuncuyla bir süre sohbet etti ve başarısızlığın nedenlerini tartıştı. 
   
   Derbiye üç aday    Favori Arzuman 
   MHK, pazar günü oynanacak ilk yarının son derbi maçına üç aday belirledi. Zirveyi yakından ilgilendiren Fenerbahçe - Beşiktaş arasındaki zorlu mücadelede FIFA kokartlı İsmet Arzuman'ın ilk şansa sahip olduğu öğrenildi. 
   
   Alternatif Çulcu 
   DERBİDE ikinci alternatifin Mustafa Çulcu olduğu ve MHK'nin bu iki isim arasında tercih yapmakta zorlandığı belirtildi. Serdar Tatlı'nın da gündeme alındığı ancak görev alma ihtimalinin çok yüksek olmadığı bildirildi. 
   
   
</TEXT>
</DOC>
