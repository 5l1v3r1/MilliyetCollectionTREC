<DOC>
<DOCNO> 154576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sondun18.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz askerin "Körfez savaşı sendromu" zaferi.. 
</HEADLINE>
<TEXT>

     İngiliz asker Alex Izett, sağlık durumunun ''Körfez Savaşı sendromu'' yüzünden bozulduğu gerekçesiyle açtığı davayı kazandı. 
     Askerlere savaştan önce sayısız iğne yapıldığını ve bu yüzden sağlık durumunun bozulduğunu belirten Alex Izett 33 , hukuk zaferi kazandığını öğrendikten sonra Press Association'a yaptığı açıklamada, ''Umarım bu karar bir şoka yol açar ve İngiliz Savunma Bakanlığı gerçeği söyler'' dedi. 
     Savaşa katılmayan Izett, ''Sadece kendim için değil, Körfez Savaşı'nın eski askerleri için de seviniyorum'' dedi ve bu kararın çok sayıda mağdura Savunma Bakanlığı aleyhine dava açması için cesaret vermesini dilediğini söyledi. 
     Savunma Bakanlığı, temyize gitmeyi planlamadığını belirtirken, Savunma Bakanı Lewis Moonie, mahkemenin kararının yapılan iğnelerin Körfez Savaşı sendromuna yol açtığını bilimsel olarak kanıtlamaya olanak sağlamadığını söyledi ve ''Hiçbir hastane yetkilisi Körfez Savaşı sendromu olarak adlandırılan bir sendromun varlığını kabul etmiyor'' dedi. 
     Körfez Sendromu, kas ağrıları, kronik yorgunluk, hafıza kaybı ya da uykusuzluk rahatsızlıklarıyla ortaya çıkıyor. Hastalığa yol açan nedenlerle ilgili çeşitli varsayımlar ortaya atılmakla birlikte, zayıflatılmış uranyum kullanımı ya da toksik gazlara karşı yapılan çeşitli panzehir türünden aşılamalar en bilinenler arasında yer alıyor. 
     
</TEXT>
</DOC>
