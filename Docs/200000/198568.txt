<DOC>
<DOCNO> 198568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/spor/spo05.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Acımızı dindirin' 
</HEADLINE>
<TEXT>

   Gençlerbirliği Başkanı İlhan Cavcav, Lizbon maçı öncesinde soyunma odasında duygu dolu konuşmalar yaptı. Cavcav'ın, "Türkiye için oynayın" sözleri takımı zafere taşıdı 
      
   'Herkes sizi bekliyor' 
   GENÇLERBİRLİĞİ'NİN Sporting Lizbon zaferinde Başkan İlhan Cavcav'ın rolünün büyük olduğu öğrenildi. Tecrübeli başkanın maçtan önce soyunma odasına gidip, futbolcularla duygusal bir konuşma yaptığı bildirildi. Cavcav'ın, "Yenilseniz bile 150 milyarlık primi vereceğim. Türkiye'de herkes üzgün. Acımızı dindirin. Herkes sizi izliyor. Sahaya çıkıp kazanın. Türkiye için oynayın. Size güvenim sonsuz" dediği iddia edildi. 
   
   Ulusoy'a sitem 
   CAVCAV, 3-0'lık galibiyet ve gelen turun ardından Samsun yenilgisi nedeniyle verilen 45 milyarlık cezayı da affetti. Devlet büyüklerinden tebrik telefonları aldığını açıklayan Gençlerbirliği Başkanı, "Milli Takım'ın yapamadığını biz yaptık. Serdar Bilgili, toplantısını yarıda kesip, bize ulaştı. Ancak Futbol Federasyonu Başkanı Haluk Ulusoy ve Cemal Aydın'ın aramaması beni üzdü. Bir telefon beklerdim" dedi. n NECMİ KEPÇETUTAN 
   
   'Yolumuz açık' 
   GENÇLERBİRLİĞİ Teknik Direktörü Ersun Yanal, UEFA Kupası'nda aldıkları başarıların şaşırtıcı olmaması gerektiğini söyledi. Yanal, "Bundan sonra daha iyi sonuçlar hedefliyoruz. Yolumuz açık. Herkes tur için umutsuzdu. Ancak biz Portekiz'e galibiyet için geldik ve bunu da başardık" diye konuştu. 
   
   
</TEXT>
</DOC>
