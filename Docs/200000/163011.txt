<DOC>
<DOCNO> 163011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur18.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
28 bin nüfuslu ilçe İsveççe öğrenecek 
</HEADLINE>
<TEXT>

     Nüfusunun büyük bir bölümü İsveç'te yaşayan Konya'nın Kulu İlçesi sakinleri, bu ülkedeki Türkçe bilmeyen akrabaları ile aralarındaki iletişim problemini çözmek için açılacak dil kursunu bekliyor. 
     İsveç'te yaşayan yaklaşık 55 bin Türk gurbetçinin 35 bine yakınını Konya'nın Kulu İlçesi'nden gidenler oluşturuyor. Evlenmeler ve doğumlarla giderek artan İsveç'teki Kululu sayısı, son yıllarda beraberinde ciddi bir sorunu da getirdi. 
     Her yıl yaz aylarında 28 bin nüfuslu ilçeye gelerek akrabalarını ziyaret eden gurbetçilerin yeni nesil çocuklarının önemli bir bölümü, aldıkları eğitim ve sosyal yaşantıları nedeniyle ana dilleri Türkçeyi konuşmakta güçlük çekiyor. 
     Kulu'da 28 Haziran'da düzenlenen geleneksel Düden Gölü Kültür ve Sanat Festivali'ne de büyük ilgi gösteren gurbetçilerin yaşadığı iletişim problemi, bu soruna çare arayan Belediye ve Kaymakamlığı harekete geçirdi. 
     İsveç'ten gelen Kululular'a Türkçeyi öğretmenin zorluğunu gören yetkililer, Halk Eğitim Merkezi bünyesinde açılacak bir dil kursu ile Kulu'da yaşayanlara İsveççe öğretmeyi planladılar. 
     
     DİL SORUNU YUVA YIKIYOR 
     Kulu Halk Eğitim ve Akşam Sanat Okulu Müdürü Necdet Sirkeci, özellikle evlenerek yurtdışına çıkan gençlerin evliliklerin iki ülke arasındaki sosyal, kültürel ve dil konusundaki farklılıklardan dolayı uzun sürmediğini söyledi. 
     Yeterli derecede aynı dili konuşamayan çiftler arasındaki geçimsizliğin en önemli nedenlerinden birinin dil problemi olduğunu vurgulayan Sirkeci, şöyle konuştu 
     ''Bu sorunun giderilmesi amacıyla İsveç Büyükelçiliği'ne gerekli başvuruları yaptık. İsveç Hükümeti'nin ilçeye öğretmen göndermesi için resmi makamlara yazılar yazdık, ancak İsveç Hükümeti ile Türk Hükümeti arasında Kültür Anlaşması olmadığı için taleplerimize şu ana kadar olumlu bir yanıt alamadık. Halk Eğitim Merkezi'ne bugüne kadar yaklaşık 500 kişi kurs için başvuruda bulundu. İlçe halkı akrabaları ile doya doya konuşmak için dört gözle bu kursun açılmasını bekliyor.'' Sirkeci, İsveç dilini bilen bir öğretmen bulduklarında kursu açacaklarını belirterek, ''Toplam 580 saat sürecek kurslar 4.5 ay gibi bir zamanda bitirilecek. Kursa katılanlar orta derecede İsveççe öğrenecek ve ayrılan akrabalar arasındaki bu sıkıntı biraz olsun giderilecek'' dedi. 
     
     KULU'YU TÜRKİYE'NİN EN BÜYÜK KENTİ SANIYORLAR 
     Kulu'dan İsveç'e 1962 yılında başlayan göçün ardından geçen 40 yıl içinde birçok dramın yaşandığını da ifade eden Sirkeci, parçalanan aileler ve ayrılık nedeniyle çekilen sıkıntıların ilçe meydanında yaptırılan ''Göç Anıtı'' ile ölümsüzleştirildiğini kaydetti. 
     İsveç'te çok sayıda Kululu yaşaması nedeniyle ilçede düzenlenen festivale İsveç derneklerinin de davet edildiğin anlatan Sirkeci, ''Kulu'nun küçük bir ilçe olduğunu gören İsveçliler şaşkına dönüyor. Onlar, İsveç'teki hemşehrilerimizin sayısına bakarak Kulu'yu Türkiye'nin en büyük kenti zannettiklerini ifade ediyorlar'' diye konuştu. 
     
</TEXT>
</DOC>
