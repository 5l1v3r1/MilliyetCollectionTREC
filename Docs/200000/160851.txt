<DOC>
<DOCNO> 160851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sontur13.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç yıl süren tecavüz... 
</HEADLINE>
<TEXT>

     Sivas'ta kayınbiraderinin karısına tecavüz ettiği gerekçesiyle 12 yıla kadar hapis cezası istemiyle yargılanan sanığın duruşmasına devam edildi. 
     Duruşmada söz alan S.Ö ve I.Ö, mahkeme evraklarının kendilerine geç ulaştığını ve savunmaları için avukat tutmak istediklerini söyleyerek, süre talep ettiler. 
     Mahkeme Heyeti de Ö. çiftinin bu isteğini kabul ederek, duruşmayı erteledi. 
     Tecavüze uğradığını iddia eden I.Ö. daha önce savcılıkta verdiği ifadesinde, "Eşimin eniştesi olan Elvan Y., akraba olmamız nedeni ile bize sık gidip geliyordu. Eşimin olmadığı bir zamanda beni dövüp tehdit ederek zorla ırzıma geçti. Daha sonraki dönemlerde de birlikte olmamam halinde olayı herkese anlatacağını, çocuklarımı öldüreceğini söyleyerek tecavüze devam etti'' demişti. 
     Davanın iddianamesinde, Sivas'ta 3 yıl önce, eşi B.Y.'nin erkek kardeşi S.Ö.'nün karısı I.Ö.'ye tecavüz ettiği ve daha sonra da ilişkisini devam ettirmek amacıyla, mağdureyi sürekli tehdit ettiği belirtilen tutuklu sanık Elvan Y. hakkında TCK'nın 416 1 ve 471. maddeleri gereğince 12 yıla kadar hapis cezasına çarptırılması isteniyor. 
     Aynı iddianamede, mağdure I.Ö. ve eşi S.Ö.'nün ise ''sövme'' ve ''müessir fiil'' suçlarını işledikleri kaydedilerek, bu suçlara ilişkin cezalandırılmaları öngörülüyor. 
     

     
</TEXT>
</DOC>
