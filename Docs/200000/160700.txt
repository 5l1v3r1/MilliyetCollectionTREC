<DOC>
<DOCNO> 160700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/yasam/yas02.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fuhuş çetesinin gözcü polisleri 
</HEADLINE>
<TEXT>

Fuhuş çetesine operasyonları haber verip kadın sipariş ettikleri iddiasıyla biri Emniyet Müdür Yardımcısı 11 polis hakkında soruşturma başlatıldı... 
     Erzurum DGM Başsavcılığı, altı ay önce Gölbaşı'nda yapılan operasyonlarda hiçbir kadının ele geçirilememesinin, kadın pazarlayanlarla bazı polislerin işbirliği yapmasından kaynaklandığı ihbarı üzerine soruşturma başlattı. 
     Delilden sanığa ulaşma yöntemini uygulayan başsavcılığın talimatıyla kadın pazarlayanların telefonları dinlemeye alındı. Ve kadınlara zorla fuhuş yaptıran şebeke elemanlarının ile bazı polislerin de görüştükleri saptandı. 
     Bunun ardından DGM'nin talimatıyla 27 Mayıs'ta başlatılan Temizlik Operasyonu'nda, kadınlara fuhuş yaptırdıkları, faizle borçlandırdıkları işilere şiddet uyguladıkları gerekçesiyle 19 kişi gözaltına alındı. Bu kişilerin ev ve işyerlerinde boş senetler, ruhsatsız tabancalar ele geçerken, yabancı uyruklu 22 kadın da yakalandı. 
     Erzurum DGM'ye sevk edilen şahıslardan dokuzu tutuklandı, diğerleri ise tutuksuz yargılanmak üzere serbest bırakıldı. 
     
     'Hepsini kaçırmayın' 
     DGM Başsavcılığı, bu kişilerle irtibatları oldukları iddiasıyla Asayiş Şube'den sorumlu bir İl Emniyet Müdür Yardımcısı ile Asayiş Şube'de görevli iki büro amiri ve sekiz polis memurunun ifadelerini aldı. Bu kişiler hakkında suç unsuru oluşturacak 'ciddi kanıtlar' bulunduğunu belirten yetkililer, bir polisin operasyonu haber verdiği kadın satıcısına 'Kadınların hepsini saklamayın. Birkaçı kalsın ki müdür şüphelenmesin" dediğini, ertesi günkü baskında da birkaç yaşlı kadının yakalandığını kaydetti. 
     Soruşturma sonucu Vali Mustafa Malay onayıyla adı geçen polislerin görev yerleri değiştirildi, Emniyet Genel Müdürlüğü idari soruşturma başlattı. 
     

</TEXT>
</DOC>
