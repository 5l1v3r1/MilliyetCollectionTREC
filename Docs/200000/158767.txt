<DOC>
<DOCNO> 158767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/guncel/gun08.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik zirvede uçak bolluğu 
</HEADLINE>
<TEXT>

Erzincan'da 1. Ekonomik Zirve'ye katılan bakan ve bürokratların, kente üç ayrı uçakla gelmesi dikkat çekti 
     TURGAY İPEK, RECEP DEMİRCİ Erzincan DHA 

     Erzincan'da 1. Ekonomik Zirve'ye katılan bakanlar ve bürokratlar, üç ayrı uçakla kente geldi. Tarifeli uçakta yer olmadığı için özel uçakla geldiklerini söyleyen bakanları, 50 kadar resmi ve özel aracın oluşturduğu konvoy karşıladı. 
     Erzincan'ın sorunlarının görüşülmesi ve kalkınmasını sağlamak amacıyla düzenlenen zirvenin ilk konukları olan Adalet Bakanı Cemil Çiçek, Bayındırlık Bakanı Zeki Ergezen, AKP Genel Başkan Yardımcısı Necati Çetinkaya, TOBB Başkanı Rifat Hisarcıkoğlu ve Milli Savunma Bakanı Vecdi Gönül, Milli Savunma Bakanlığı'na ait uçakla saat 10.30'da Erzincan Havaalanı'na indi. 
     
     Tasarruf yaptılar 
     Ulaştırma Bakanı Binali Yıldırım ve bakanlık görevlilerini taşıyan Türk Hava Kurumu'na ait Sabiha Gökçen uçağı saat 11.00'de, müsteşar, genel müdürler, sivil toplum örgütlerinin başkanları ve işadamlarını taşıyan THY'nin özel uçağı da saat 11.25'te geldi. Hareketli saatlerin yaşandığı havaalanına son inen uçaksa, saat 11.40'ta gelen THY'nin tarifeli Ankara uçağıydı. 
     Bakanlar ve diğer görevlilerin bindiği otobüsleri, 50 kadar resmi ve özel araçtan oluşan konvoy Üzümlü yakınlarına kadar takip etti. Gönül, uçakta yer olmadığı için özel uçakla geldiğini, tasarruf amacıyla otobüslere bindiklerini söylerken, araç konvoyuyla ilgili, "Halkın takdiri" yorumunu yaptı. Ulaştırma Bakanı Yıldırım da kiralanan uçakta yer olmadığı için özel uçakla geldiğini kaydetti. 
     
     Hızlı tren 8 Haziran'da 
     Bakanlar ve konuklar, dün Üzümlü yakınlarında duble yol temel atma törenine katıldı. Ulaştırma Bakanı Binali Yıldırım, "Raylı sistem, denizyolu taşımacılığı ve atıl havayollarının işler hale getirilmesi için çalışacağız. 8 Haziran'da İstanbul - Ankara hızlı tren yolunun temelini atıyoruz. Bu projeyle, iki şehir arasında 6 - 7 saat süren yolculuk 3 saat 15 dakikaya düşecek" dedi. 
     

</TEXT>
</DOC>
