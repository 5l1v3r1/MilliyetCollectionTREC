<DOC>
<DOCNO> 180532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sonspo05.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş'in milli takım karnesi pekiyi... 
</HEADLINE>
<TEXT>

     A Milli Futbol Takımı, yarın Liechtenstein ile yapacağı 12. Avrupa Şampiyonası 7. Eleme Grubu 7. maçıyla birlikte, Milli Takımlar Teknik Direktörü Şenol Güneş yönetiminde 45. sınavına çıkacak. 
     Şenol Güneş'in, ay-yıldızlı takımın başında sahaya çıktığı 44 maçta milliler, 22 galibiyet, 10 beraberlik, 12 de yenilgi aldı. 
     Türkiye, Güneş yönetiminde toplam 65 gol atarken, kendi kalesinde de 44 gol gördü. 
     
     RESMİ MAÇLAR 
     A Milli Futbol Takımı, Şenol Güneş döneminde yaptığı 30 resmi maçın genelinde başarılı sonuçlar elde etti. 
     Türkiye, Güneş dönemindeki resmi maçların 19'unu kazanırken, 6'sını yitirdi, 5'inde de eşitliği bozamadı. 
     Resmi maçlarda toplam 56 gol atan ay-yıldızlı ekip, kalesinde 27 gol gördü. 
     
     BAŞARILI KARİYER 
     A Milli Futbol Takımı'nın başında, 17. Dünya Kupası'nda elde edilen üçüncülükle tarihe altın harflerle geçen ve UEFA'nın resmi internet sitesinde düzenlenen ankette 2002'nin en iyi teknik adamı seçilen Şenol Güneş, aynı zamanda, haziran ayında Fransa'da yapılan 6. FIFA Konfederasyon Kupası'nda da ay-yıldızlı ekibi üçüncülüğe taşıdı. 
     Güneş ayrıca, A Milli Takım'ın başında en fazla galibiyet elde eden teknik adam rekorunu da kısa bir süre önce eline geçirmişti. 
     Türk Milli Takımı'nın başına 16 Ağustos 2000'de, Saraybosna'da Bosna-Hersek ile yapılan özel maçla başlayan Şenol Güneş'in, ay-yıldızlı takımın başında sahaya çıktığı 44 maçta milliler 22 galibiyet aldı. Bu alanda daha önceki rekor 17 galibiyetle Fatih Terim'e aitti. 
     
</TEXT>
</DOC>
