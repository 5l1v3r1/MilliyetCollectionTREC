<DOC>
<DOCNO> 151111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/siyaset/siy05.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Benzerleri daha önce de yayımlandı' 
</HEADLINE>
<TEXT>

     ANKARA Milliyet 

     Başbakan Yardımcısı ve Dışişleri Bakanı Abdullah Gül'ün Türkiye'nin yurtdışı temsilciliklerine "Milli Görüş Teşkilatı" ve "Fethullah Gülen okullarının" desteklenmesi yönündeki genelgesi, Dışişleri Bakanlığı'nda rahatsızlık yarattı. Gül, daha önce de benzer genelgeler yayımlandığını söylerken, bürokratlar yıllardır ilk kez Milli Görüş'e sahip çıkan genelge yayımlandığını kaydetti. Gül, 16 Nisan'da tüm yurtdışı temsilciliklere gönderdiği "3846" sayılı genelgeyle de bu teşkilatın zararlı olmadığını belirterek, faaliyetlerinin büyükelçiler tarafından desteklenmesi, organizasyonlarına katılınması ve resmi heyet programlarına sokulması talimatı verdi. Gülen cemaatine de destek çıkan Gül, "3847" sayılı bir başka genelgeyle Gülen'in yurtdışındaki okullarının desteklenmesini istedi. Genelgeleri doğrulayan Gül, "Bunlar her zaman hazırlanan rutin genelgeler. Yurtdışındaki insanlarımızın Türkiye'nin çıkarları için katkı sağlamasına yönelik bir uygulama" dedi. Dışişleri kaynakları ise örgütler hakkında genelgeler yayımlandığını vurgulayarak, "Milli Görüş'ün faaliyetlerine dikkat edin, kuşkuyla yaklaşın' denmiştir, sahip çıkın, destekleyin denmemiştir" bilgisini verdi. 
     


SİYASET 















</TEXT>
</DOC>
