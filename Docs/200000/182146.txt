<DOC>
<DOCNO> 182146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sontur07.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li başkana yasak aşk infazı 
</HEADLINE>
<TEXT>

     Özcan ÇİRİŞ BİTLİS, DHA 
     

BİTLİS'in Güroymak İlçesi'nde bir hafta önce Yemeğe gidiyorum' diyerek işyerinden ayrıldıktan sonra ortadan kaybolan AKP İlçe Başkanı Tayyip Yetkin'in cesedi bulundu. Evli ve 5 çocuk babası Yetkin'in, bir kadınla yaşadığı gizli ilişki nedeniyle öldürüldüğü iddiası ortaya atıldı. 
     Güroymak'ın Cumhuriyet Caddesi'nde konfeksiyonculuk yapan 45 yaşındaki AKP İlçe Başkanı Tayyip Yetkin, önceki cuma günü saat 20.00 sıralarında evine telefon açarak, "Kaymakam ve Milli Eğitim Müdürü'yle birlikte Öğretmenevi'ne yemeğe gidiyorum'' diye haber verdikten sonra işyerinden ayrıldı.Söylediği kişilerle buluşmadığı ortaya çıkan Yetkin'den bir daha haber alınamadı. 
     Esrarengiz şekilde ortadan kaybolan Tayyip Yetkin'i polis ve yakınları ararken, önceki akşam saatlerinde polise telefonla Yeşilova mahallesinde AKP İlçe Başkanı Tayyip Yetkin'in komşusu Hasan Turan'ın evinin bitişiğinde ekmek pişirilen tandırda erkek cesedi bulunduğu ihbarı yapıldı. Hemen olay yerine giden polis ekipleri, tandırdan çıkardıkları cesedin Tayyip Yetkin'e ait olduğunu belirledi. Savcılıkça yapılan otopside, Yetkin'in bıçaklanıp boynuna ip geçirilerek boğulduğu ve cesedinin tandıra atıldığı anlaşıldı. 
     Yetkin'in cesedi otopsi için Diyarbakır Adli Tıp Merkezi'ne gönderilirken, Hasan Turan ve ailesinden 5 kişi gözaltına alındı. AKP İlçe Başkanı Yetkin'in öldürülmesiyle ilgili soruşturma sürdürülürken, cinayetin yasak aşk nedeniyle işlenmiş olabileceği ihtimalinin ağırlık kazandığı belirtildi. 
     
</TEXT>
</DOC>
