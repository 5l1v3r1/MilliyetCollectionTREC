<DOC>
<DOCNO> 156453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sontur07.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer "Türkçe'ye sahip çıkmalıyız" 
</HEADLINE>
<TEXT>

     Cumhurbaşkanı Ahmet Necdet Sezer, Türkçe'nin yabancı sözcüklerden arındırılması, çağdaş uygarlık düzeyinin gerektirdiği kavram, sözcük ve terimleri karşılayacak duruma getirilmesinin öncelikli amaç olması gerektiğini belirterek, "Bu anlayışla, çocuk ve gençlerimizden başlayarak, yurttaşlarımızı Türkçe'yi doğru konuşmaya özendirmeli, herkesin dilimize sahip çıkmasını sağlamalıyız" dedi. 
     Sezer, "Türk Dil Bayramı ve Yunus Emre'yi Anma Törenleri" dolayısıyla yayımladığı mesajda, geniş bir coğrafyada kullanılan, kardeş ülke ve topluluklar arasında güçlü bir bağ kuran Türkçe'nin, sahip çıkmamız gereken en önemli zenginliklerimizden olduğunu söyledi. 
     Sezer, öğretisi ve düşünceleri ile dünyanın ortak kültürel mirasındaki saygın yerini alan ve şiirlerinde arı Türkçe kullanmaya özen gösteren Yunus Emre'nin ise Türkçe'nin ve Türk kültürünün gelişmesine hizmet ettiğini, Türk insanını ortak düşünce ve duygu düzleminde buluşturduğunu vurguladı. 
     Türkçe'nin yaşayan bir dil olarak gelişimini sürdürmesinin, Türk Ulusu'nun saygınlığını ve Türk kültürünün evrenselliğini artıracağına işaret eden Sezer, bu konuda yurttaşlardan bilim adamlarına, eğitim kurumlarından medyaya kadar toplumun tüm kesimlerine görev ve sorumluluklar düştüğünü kaydetti. 
     
</TEXT>
</DOC>
