<DOC>
<DOCNO> 195812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/ekonomi/aeko.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu Reformu'na Teftiş Kurulu rötuşu 
</HEADLINE>
<TEXT>

   Hükümet, Kamu Reformu Tasarısı'nda, 'Teftiş Kurulları'nın kaldırılması maddesinden vazgeçme eğilimine girdi. Son çalışmalarda iç denetimin yine Teftiş Kurulları'na bırakılması düşünülüyor 
      ANKARA ANKA 
   
   Hükümet kamu reformundaki teftiş kurullarının yanısıra, sivil toplum örgütleri ve akademik çevrelerin de tepkisini çeken "Teftiş Kurulları'nın kaldırılması"na ilişkin düzenlemeden vazgeçme eğilimine girdi. 
   Tasarı üzerindeki son çalışmalarda iç denetimin yine Teftiş Kurulları'na bırakılmasının düşünüldüğü öğrenildi. Ancak dış denetim ilk taslakta olduğu gibi Sayıştay tarafından yapılacak. 
   Bu arada, tepkilerin değerlendirilmesini isteyen Başbakan Tayyip Erdoğan'ın talimatıyla, bakanların imzaları tamamlandığı halde tasarının Meclis'e sevki bayramdan sonraya kaldı. 
   
   Yeni değerlendirme 
   Edinilen bilgilere göre, hükümet başta Teftiş Kurulları olmak üzere, sivil toplum örgütleri ve üniversitelerden gelen eleştiri ve tepkiler üzerine, daha önce açıklanan Kamu Yönetimi Temel Kanunu Tasarısı'ndaki, "kamu kurumlarındaki Teftiş Kurulları'nın kaldırılmasını" öngören düzenlemeyi yeniden masaya yatırdı. Başbakan Recep Tayyip Erdoğan'ın talimatıyla, Başbakan Yardımcısı Mehmet Ali Şahin ve kamu reformunun mimarı Başbakanlık Müsteşarı Ömer Dinçer'in de katıldığı değerlendirme toplantılarında ağırlıklı olarak Teftiş Kurulları'nın kaldırılması sonucunu doğuran "denetim maddesi"nin yeniden düzenlenmesi eğilimi ortaya çıktı. 
   
   İç denetim kurullara 
   Halen üzerinde çalışılan yeni düzenlemeye göre, kamu kurum ve kuruluşlarının iç denetimi mevcut Teftiş Kurulları'na bırakılacak. Ancak dış denetim açıklanan kamu reformu taslağında olduğu gibi Sayıştay tarafından yapılacak. Bu değişikliklerin halen TBMM'ye sevk edilmeyen tasarı üzerinde yapılabileceği belirtilirken, sevk sonrasında Meclis'teki görüşmelere de bırakılabileceği kaydediliyor. 
   Eleştiriler çerçevesinde yeniden ele alınması için Başbakanlık'ta bekletilen tasarı, ramazan bayramı'ndan sonra Meclis'e sevk edilecek. 
   Başbakan Yardımcısı Mehmet Ali Şahin de, "Teftiş Kurulları'nın kaldırılmasının yolsuzlukla mücadeleyi sekteye uğratacağı" eleştirilerine ilişkin bir soru üzerine, "Tasarı dokunulmaz değil, haklı itirazlar doğrultusunda elbette gerekli düzeltmeler yapılır" demişti. 
   Bilindiği gibi Kamu Yönetimi Temel Kanunu Tasarısı'nın 40'ncı maddesinde, "Denetlemeye yetkili kurumlar" başlığı ile düzenlenen ve eleştirilere konu olan madde şöyle 
   "İç denetim kamu kurum ve kuruluşlarının kendi yöneticileri veya ilgili kurumun üst yöneticisinin görevlendireceği iç denetim elemanları tarafından yapılır. Merkezi idareye dahil kurum ve kuruluşlarla il özel idareleri, belediyeler ve bunlar bağlı kuruluşlar ve mahalli idare birliklerinin dış denetimi Sayıştay tarafından yapılır." 
   
   
</TEXT>
</DOC>
