<DOC>
<DOCNO> 177711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sontur31.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan KESK ve CHP'ye sert eleştiri.. 
</HEADLINE>
<TEXT>

     Başbakan Recep Tayyip Erdoğan, Kamu Emekçileri Sendikaları Konfederasyonu'nun KESK hukuk ve yasalar çerçevesinde ''güya hak aradığını iddia ettiğini'' belirterek, ''Bu memur sendikası ideolojik ve antidemokratik şekilde hak arıyor. Böyle demokrasi, özgürlük anlayışı olur mu '' dedi. 
     Erdoğan, ''CHP de onları desteklemektedir. Zaten CHP bu tür yanlışlardan nemalanarak bugünlere gelmiştir'' diye konuştu. 
     Başbakan Erdoğan, Karabük Devlet Su İşleri içmesuyu ana besleme sistemi, su hazneleri ve terfi merkezleri temel atma töreni ile taşkın koruma projesinin açılış törenine katıldı. 
     Saygı duruşu ve İstiklal Marşı'nın okunmasıyla başlayan törende konuşan Erdoğan, ''suyun bağımsızlığın simgesi olduğunu ancak kendi yatağında hür olduğunu'' belirtti. 
     Türkiye'de yaşayan her bireyin artık geleceğe başka bir umutla baktığını ifade eden Erdoğan, seçimler öncesinde Karabük'te yaptığı mitingte, ''Bizden 1 yıl hiçbir şey beklemeyin, 3 yılın sonunda ceplerinizde birşeyler olmaya başladığını göreceksiniz'' dedi. 
     ''Gecede yüzde 5-7 bin faizlerin ödendiği günleri hatırlıyorsunuz değil mi '' diye soran Erdoğan, 3 Kasım 2002'de bileşik faizin yüzde 72 olduğunu söyledi. Faizin yüzde 40'ın altına düştüğünü ifade eden Erdoğan, bu rakamın en az 10 puan daha düşmesi gerektiğini kaydetti. 
     Erdoğan, şunları söyledi 
     ''Bu aradaki fark sizin cebinizdeki paranın alım gücünün artması demektir. Bu size farkında olmadan yansımıştır. Bu faizler kimin cebinden çıkıyordu Vatandaşın cebinden çıkıyordu. Vatandaşın alım gücünü sömürerek o faizleri ödüyorlardı. Birileri bu yaptıklarımızı hazmedemiyor. Varsın hazmetmesin.'' Ereğli Demir-Çelik ve Kardemir fabrikalarının 3 Kasım öncesi ile şimdiki durumlarının karşılaştırılması gerektiğini ifade eden Erdoğan, ''Yapılan bütün işler bu hükümetin nasıl gerçekçi çalıştığını gösteriyor. Şimdiye kadar bunlar neden yapılmıyordu Hortumculara yetiştiremiyorlardı da ondan. Hortumlar şimdi kesilmeye başlandı'' diye konuştu. 
     
     KESK'İN EYLEMİ 
     Başbakan Erdoğan, KESK'in Ankara'da bugün düzenlediği eyleme de değinerek, şöyle konuştu 
     ''Bugün bu memur sendikası milletin yolunu kesiyor. Hukuk ve yasalar içerisinde güya hak arıyor. Ancak ideolojik ve antidemokratik şekilde hak arıyor. Yasal olmayan alanda mitingini yapmak istiyor. Böyle demokrasi, özgürlük anlayışı olur mu Bunların demokrasi anlayışı bu. Muhalefet partisi CHP de onları desteklemektedir. Zaten CHP bu tür yanlışlardan nemalanarak bugünlere gelmiştir. CHP onlara Tandoğan gibi yasal olan yerleri söylememektedir. Biz her zaman özgürlüklerin yanındayız ama hukuk içerisinde. Biz hukuk devletinin savunucusuyuz.'' Erdoğan, bugün temelini attıkları içme suyu projesini en geç 2005'in sonunda bitirmeyi planladıklarını ifade ederek, ''Herşey Türkiye için'' dediklerini ve gece-gündüz demeden çalıştıklarını söyledi. 
     Başbakan Erdoğan, ''Bizim bu ülkeye sevdamız, aşkımız var. Eğer aşk olursa Leyla ile Mecnun'un birbirine kavuştuğu gibi siz de neticeye kavuşursunuz'' dedi. 
     Yapılan en küçük zammın bile basında yer aldığını, ancak indirimlerin yazılmadığını söyleyen Erdoğan, ''Eline-diline dursun. İnsaf, insaf...'' diye konuştu. 
     Başbakan Erdoğan, yoksul öğrencilerin özel okullarda MEB'in desteğiyle okutulmasına ilişkin yasa maddesinin TBMM'ye iade edildiğini anımsatarak, özel okulların bu öğrencileri ücretsiz okutmayı talep ettiklerini söyledi. Böyle bir hizmetin ''özel okulların millete hayrı'' olduğunu kaydeden Erdoğan, 7 Eylül'de gerçekleştirilecek sınav sonucunda yoksul öğrencilerin özel okullarda bedava okutulacağını ifade etti. Erdoğan, ''Devlet millet kaynaşması olursa, bu ülkede neler oluyor neler...'' dedi. 
     Erdoğan, Karabük'ün ÖSS yerleştirme sonuçlarına göre en başarılı ikinci il olmasının da kendilerini mutlu ettiğini belirtti. Erdoğan, Karabük'te üniversite açılması için talepler geldiğini, en kısa sürede üniversiteyi açacaklarını kaydederek, ''Herşeyin olacağı bir zaman vardır. Herşeyi birden istemeyin. Vakti gelince yapılır'' dedi. 
     SSK ve Sağlık Bakanlığı'na bağlı hastanelerin birlikte hizmet vermeye başladıklarını da anımsatan Erdoğan, bunun yeterli olmadığını, bütün hastaneleri Sağlık Bakanlığı çatısı altında toplayarak hizmet vereceklerini söyledi. 
     Törende konuşan Devlet Bakanı ve Başbakan Yardımcısı Mehmet Ali Şahin de umutsuzluk ve çaresizliğin geçmişte kaldığını ifade ederek, Türkiye'nin artık düzlüğe çıkmaya başladığını belirtti. Şahin, 70 milyonluk geminin içinde güverteye çıkarak ''Ey millet kara göründü, umutsuzluğu bırakın'' diye haykırmak istediğini söyledi. 
     Enerji ve Tabii Kaynaklar Bakanı Hilmi Güler de ülke genelinde elektrikte kayıp ve kaçakların azaldığını ve 9 aydır elektriğe zam yapılmadığını kaydetti. Güler, Karadeniz'de petrol ve doğalgaz arayarak doğal kaynakları milletin hizmetine sunmaya gayret ettiklerini söyledi. 
     Törende, Karabük Valisi Cemalettin Sevim, Karabük Belediye Başkanı Enver Tümen, DSİ Genel Müdürü Veysel Eroğlu da birer konuşma yaptılar. 
     Törene, bölge milletvekilleri, Nijerya Büyükelçiliği Müsteşarı Bello Ardo Mohammed ve vatandaşlar katıldı. 
     Törende, şarkıcı Ali Altın, DSİ'nin 2004 yılında kutlayacağı 50. kuruluş yıldönümü dolayısıyla bestelediği ''Malatya'da, Konya'da, yurdumun her yanında hizmet verir DSİ'' şarkısı ile ''Beraber yürüdük biz bu yollarda'' ve ''Yağdır mevlam su'' parçalarının da aralarında bulunduğu şarkıları seslendirdi. Altın, şarkılarını bitirdikten sonra Erdoğan'a ''Bir emriniz var mı '' diye sordu. Altın, Erdoğan'ın ''yok'' anlamında başını sallaması üzerine, ''Varsa sabaha kadar okurum'' dedi. 
     Erdoğan, konuşmaların ardından bakanlar ile birlikte butona bastı. 
     Başbakan, daha sonra projeleri gerçekleştirecek 6 firmanın temsilcilerine plaket sundu. Karabük Belediye Başkanı Enver Tümen ile Safranbolu Belediye Başkanı Nihat Cebeci de Başbakan Erdoğan'a birer plaket sundular. 
     Türkiye Acil Sel ve Taşkın Koruma Projesi kapsamında gerçekleştirilen Karabük Taşkın Koruma Projesi'nin toplam maliyetinin 20 trilyon 822 milyar lira olduğu bildirildi. Proje, Karabük, ilçe ve köylerini su taşkınlarından korumayı amaçlıyor. 
     
</TEXT>
</DOC>
