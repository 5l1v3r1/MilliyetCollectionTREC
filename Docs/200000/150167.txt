<DOC>
<DOCNO> 150167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sondun28.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina'da olay... Küreselleşme karşıtlarından AB zirvesine protesto 
</HEADLINE>
<TEXT>

     Küreselleşme ve savaş karşıtları, Atina'da devam eden AB gayri resmi zirvesini protesto etmek için gösteriler düzenliyor. 
     Güvenlik güçlerinin yoğun önlemlerine karşın, kentin merkezindeki Sintagma Meydanı'nda toplanan küçük bir grup, ABD Büyükelçiliği'ne kadar ''barış yürüyüşü'' yaptı. 
     Atina'da, küreselleşme ve savaş karşıtlarının protesto gösterilerinde olaylar çıktı. 
     Ara sokaklarda molotofkokteyli ve boya atan bir grup kukuletalı genç ile polis arasında ise arbede çıktı. 
     Güvenlik güçlerinin göz yaşartıcı gaz ve ses bombası kullandığı olaylarda, bir banka ve meydandaki dükkanların hasar gördüğü belirtildi. 
     Zirvenin güvenliğini sağlamak için 11 bin polisin görevlendirildiği Atina'da, trafik büyük ölçüde durduruldu. 
     Toplu taşıma araçlarının hizmet vermediği, taksilerin zirvenin yapıldığı alana sokulmadığı ve belli bölgelerde park yasağının uygulandığı kentte, halkın zor durumda kalmaması için resmi daireler ve okullar tatil edildi. 
     





</TEXT>
</DOC>
