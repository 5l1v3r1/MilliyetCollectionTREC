<DOC>
<DOCNO> 184407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sontur14.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanlığı Bu böceklerle dinleme yapılamaz 
</HEADLINE>
<TEXT>

     Sağlık Bakanı Recep Akdağ'ın odasında bulunduğu belirtilen 3 adet cihazın, dinlemeye elverişli olmadığı bildirildi. 
     İçişleri Bakanlığı'ndan yapılan yazılı açıklamaya göre, Emniyet Genel Müdürlüğü, İçişleri Bakanı Abdülkadir Aksu'nun emri doğrultusunda, Sağlık Bakanı Recep Akdağ'ın dinlenme odasında bulunan ve ''dinleme cihazı'' olduğundan şüphelenilen cihazları inceledi. 
     Sağlık Bakanlığı koruma görevlisinin de bulunduğu belirtilen inceleme sırasında, cihazların imalat, alıcı ve verici özellikleri, güç kaynakları, kullanım yerleri gibi nitelikleri ayrı ayrı incelendi, şüpheli cihazlar için ayrı ayrı rapor düzenlendi. 
     Yapılan değerlendirmede, 3 cihazın da Bakan Akdağ'ın odasını dinlemeye elverişli olmadığı, dolayısıyla Bakan makamının güvenliğini tehdit eder özellikleri taşımadığı kanaatine varıldı. 
     
</TEXT>
</DOC>
