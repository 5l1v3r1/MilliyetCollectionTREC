<DOC>
<DOCNO> 164851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/spor/spo05a.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Wimbledon keyfi 
</HEADLINE>
<TEXT>

1877’den bu yana düzenlenen, yılın üçüncü Grand Slam turnuvası bugün başlayacak. Ancak kortların tek erkek ve bayanlardaki birçok yıldızı turnuvada yer alamayacak 
     Şampiyon Albert Costa yok 
     TENİSTE yılın üçüncü ve en önemli Grand Slam turnuvası olan Wimbledon bugün başlayacak. 1877’den bu yana düzenlenen turnuva bu kez birçok yıldızdan yoksun kalacak. Tek erkekleri 7 kez kazanan ABD’li Pete Sampras, 2001 Şampiyonu Hırvat Goran Ivanisevic, 1996 Şampiyonu Hollandalı Richard Krajicek, 2002 Roland Garros Şampiyonu İspanyol Albert Costa, Rus Marat Safin, Şilili Marcelo Rios, İsveçli Thomas Johansson, İspanyol Alex Corretja korta çıkamayacaklar. 
     
     Favoriler Hewitt ve Serena 
     TEK bayanlarda da altı numaralı seribaşı Fransız Amelie Mauresmo, ABD’li Monica Seles, Rus Anna Kournikova dev turnuvaya katılmayacaklar. Tek erkeklerde Avustralyalı Lleyton Hewitt, tek bayanlarda da ABD’li Serena Williams bir numaralı seribaşı oldukları turnuvada geçtiğimiz yıl yakaladıkları şampiyonluk başarısını tekrarlamaya çalışacaklar. Tek erkeklerde şampiyon olacak raket 950 bin dolar, tek bayanlarda ise 900 bin dolar alacak. 
     
ABD ambargosu      WİMBLEDON Tenis Turnuvası’nda tek erkeklerde şimdiye kadar oynanan 116 finalde ABD’li raketler 33 şampiyonluk alırken, bayanlardaki 109 finalde de ABD yine 48 şampiyonla başı çekti. Tek erkeklerde ABD’li Pete Sampras ve İngiliz W.C.Renshaw 7’şer şampiyonlukla rekoru paylaşırken, bayanlarda da ABD’li Martina Navratilova 9 şampiyonlukla inanılması güç bir rekora imza attı. Tek erkeklerde Alman Boris Becker 1985’te 17 yaşında "en genç şampiyon", İngiliz A.W.Gore 1909’da 41 yaşında "en yaşlı şampiyon" unvanını kazandı. 
     
SON ON YILIN ŞAMPİYONLARI Tek Erkekler 2002 L.Hewitt Avus. 2001 G.Ivanisevic Hır. 2000 P.Sampras ABD 1999 P.Sampras ABD 1998 P.Sampras ABD 1997 P.Sampras ABD 1996 R.Krajicek Hol. 1995 P.Sampras ABD 1994 P.Sampras ABD 1993 P.Sampras ABD      
Tek Bayanlar 2002 S.Williams ABD 2001 V.Williams ABD 2000 V.Williams ABD 1999 L.Davenport ABD 1998 J.Novotna Çek C. 1997 M.Hingis İsviç. 1996 S.Graf Alm. 1995 S.Graf Alm. 1994 C.Martinez İsp. 1993 S.Graf Alm.      
     

</TEXT>
</DOC>
