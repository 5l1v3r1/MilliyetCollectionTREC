<DOC>
<DOCNO> 156440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sonspo26.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
BOTAŞ Spor gözünü Avrupa'ya çevirdi... 
</HEADLINE>
<TEXT>

     Türkiye Bayanlar Basketbol Ligi şampiyonu BOTAŞ Spor'da ''Şampiyonluk'' sevinci sürüyor. 
     BOTAŞ Spor Kulübü Basın Sözcüsü Halim Kılınç, Genel Menajer Şevket Erden, Antrenör Ceyhun Yıldızoğlu ve oyuncularla yaptığı toplantıda, sezon öncesi kendilerine büyük hedefler koyduklarını, 3 kupayı da Adana'ya getirme vaadinde bulunduklarını ve bunu da başardıklarını kaydetti. 
     Kılıç, Cumhurbaşkanlığı, Türkiye ve Lig Şampiyonluğu kupalarını Adana'ya getirdiklerini belirterek, ''Vaatlerimizi yerine getirmenin mutluluğunu yaşıyoruz'' dedi. 
     Başarıda katkıları olan herkese teşekkür eden Kılınç, ''Artık hedefimiz yeni sezonda Avrupa kupalarında başarılı olmak'' diye konuştu. 
     Kılınç, yönetim olarak disiplinsiz davranışlarından ve performans düşüklüğünden dolayı Şaziye'ye verdikleri 8 milyar lira cezayı da affettiklerini kaydetti. 
     Genel Menajer Şevket Erden de başarılı olmak için camia olarak kenetlendiklerini, play-off serisi maçlarında seyircilerin kendilerine büyük destek verdiğini söyledi. 
     ''Birimizi güvenip kenetlenerek 3 kupayı Adana'ya getirdik'' diyen Erden, ''Bundan sonra da Adana'yı Avrupa kupalarında da en iyi şekilde temsil etmek istiyoruz. Yönetim destek verirse elimizden geleni yapacağız'' şeklinde konuştu. 
     Antrenör Ceyhun Yıldızoğlu ise kazandıkları 3 kupada oyuncuların alınteri ve özverilerinin bulunduğunu ifade ederek, şunları kaydetti 
     ''Başarıyı elde etmemizde oyuncularımın karakterleri önemli rol oynadı. Uzun lig maratonunda zaman zaman üzüldük. Ama sevindiğimiz günler daha çok oldu. Her olumsuzluktan bir doğru çıkartmaya çalıştık. BOTAŞ Spor'un misyonu artık Adana'yı ve Türkiye'yi Avrupa'da da en iyi şekilde temsil etmek olacaktır.'' Toplantıda daha sonra oyuncular, bu sezon kazandıkları Cumhurbaşkanlığı, Türkiye ve Lig kupaları ile gazetecilere poz verip ''Şampiyonluk'' pastasını kestiler. 
     
</TEXT>
</DOC>
