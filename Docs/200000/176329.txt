<DOC>
<DOCNO> 176329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sontur06.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TV sunucuları çocukları "kekeme" yapıyor 
</HEADLINE>
<TEXT>

     Seslerin, hecelerin veya sözcüklerin sık tekrarlanması ve konuşmanın ritmik akışını bozan duraksamalar olarak tanımlanan kekemeliğin, yüzde 90 oranında 6 yaşından önce ortaya çıktığı ve erkeklerde kızlardan üç kat daha fazla görüldüğü bildirildi. 
     Adana Numune Hastanesi'nde görevli Ruh Sağlığı ve Hastalıkları Uzmanı Psikiyatrist Dr. Sümer Öztanrıöver, kekemeliğin, çocukların ruhsal yaşamlarında ve sosyal uyumlarında sorunlara neden olduğunu belirterek, ''Kekemelik, çocukların hayatını etkilemez kontrol eder'' dedi. 
     Konuşmanın, iletişimin ve kişilik oluşumunun önemli unsurlarından biri olduğuna dikkati çeken Öztanrıöver, kekemeliğin bir hastalık değil, alışkanlık olduğunu ve yüzde 90 oranında 6 yaşından önce ortaya çıktığını ifade etti. 
     Ergen dönemde tedavinin zor olduğuna, bu nedenle küçük yaşta önlem almanın gerekliliğine değinen Öztanrıöver, şunları kaydetti 
     ''Kekemelik, tüm alışkanlıklar gibi öğrenme yoluyla kazanılır. 2-3 yaş dönemi, konuşmanın yeni öğrenilmeye başlandığı dönemdir. Çocuk sabırsız ya da hızlı konuşan bir yetişkin karşısında, söyleyeceklerini bir an evvel söyleme stresi içine girer. Konuşmanın düzeltilmesi ile çocuğun stresi artar, konuşmak için daha çok çaba harcar ve böylece alışkanlık yerleşir. Dinleyiciye göre kekemelik artabilir ya da azalabilir. Heyecan, kaygı, öfke gibi stresli koşullarda artar ya da sadece bu koşullarda ortaya çıkar.'' 
     
     YAVAŞ VE TANE TANE KONUŞUN 
     Anne-baba ya da çocukla ilgilenen kişilerin kendi konuşma alışkanlıklarında yapacakları değişikliklerin sorunun çözümünde önemli bir adım olduğunu vurgulan Öztanrıöver, şöyle devam etti 
     ''Konuşma hızımızı yavaşlatmak, bu bozukluğun tamamen ortadan kalkmasını sağlayabilir. Yavaş ve tane tane, kelimeyi uzatarak konuşmak, vurgulanmasını istedikleri kelimeleri heceleyerek söylemek, çocuklarda bu şekilde konuşmayı öğrenmeyi sağlar. Küçük çocuklarda kekemeliğin en önemli nedeni olan hız stresinin aşılmasına yardımcı olur.'' Öztanrıöver, anne-babaların yanı sıra özellikle televizyon sunucularının da konuşmalarında hız faktörüne dikkat etmeleri gerektiğine işaret ederek, ''Çocuk programı sunucuları çok hızlı konuşarak, kekemelik riskini artırıyorlar. Tane tane ve hece vurgusu içinde konuşmaları, onları izleyen ve taklit eden çok fazla çocuğa yardımcı olmalarını sağlayacaktır'' dedi. 
     
</TEXT>
</DOC>
