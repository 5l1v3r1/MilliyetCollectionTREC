<DOC>
<DOCNO> 197559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/yasam/yas02.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaza yapan tekne Boğaz'a gömüldü 
</HEADLINE>
<TEXT>

   Boğaz turu yapan tekne, İtalyan bandıralı tanker ile çarpışıp battı. Teknedeki İngiliz çift ve kaptan son anda kurtarıldı... 
      ESRA ALUS İstanbul 
   
   Yoğun sis nedeniyle İstanbul Boğazı'ndan geçiş yapan İtalyan bandıralı bir tanker ile boğaz turu yapan gezi teknesi Üsküdar açıklarında çarpıştı. Kazanın ardından batan "Turgut 1" isimli gezi teknesindeki iki turist ve kaptan son anda kurtarıldı. 
   Marmara Denizi'nden gelerek Beykoz Selviburnu'na gitmekte olan motor yağı yüklü 90 metre uzunluğundaki İtalyan bandıralı 'Yahuli Spring' adlı gemi, yoğun sis nedeniyle Üsküdar açıklarında 'Turgut 1' adlı gezinti teknesine çarptı. 
   
   Telsizle SOS verdi 
   Çarpmanın etkisiyle parçalanan ve su alan gezinti teknesinin kaptanı Emin Turan, Kıyı Emniyeti Gemi ve Kurtarma İşletmesi'ne bağlı ekiplerden telsizle yardım istedi. 
   Kazaya kısa sürede müdahale eden 'Kıyı Emniyeti 4' adlı kurtarma botu, batmak üzere olan tekneden kaptan Turan'ı ve boğaz turu yapan Sweden ve Margarite Zachrisson adlı İngiliz çifti kurtardı. Kılavuz kaptan alarak İstanbul Boğazı'na girdiği belirlenen, 'Yahuli Spring' isimli gemide ise hasar oluşmadı. Gemi, Selviburnu'na ulaşarak demirledi. 
   Kazanın ardından kaptan ve iki yolcu deniz polisi tarafından sağlık kontrolü için hastaneye götürüldü. 
   Kaptan Turan ifadesinde, seyir halindelerken sisin bastırmasıyla kazanın meydana geldiğini söyledi. 15 yıllık kaptan olan Turan'ın açık deniz deneyimi olduğu da öğrenildi. 
   
   
</TEXT>
</DOC>
