<DOC>
<DOCNO> 163742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sonspo22.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe ile Galatasaray arasında Serhat savaşı 
</HEADLINE>
<TEXT>

     Fenerbahçe, Galatasaray ile anlaştığı haberleri yayılan Serhat Akın ile ilgili olarak zehir zemberek açıklamada bulundu. Kulübün resmi sitesinde yayınlanan açıklamada, Serhat'ın kendileriyle olan sözleşmesinin sürdüğü, bu koşullardaki bir futbolcu ile transfer görüşmeleri yapan kulübün cezalandırılması gerektiği belirtildi. Fenerbahçe'nin açıklaması şöyle 
     "Serhat AKIN, Kulübümüzün 2005 yılına kadar sözleşmeli futbolcusudur. Kulübümüz söz konusu sözleşmeye uygun bir şekilde tüm vecibelerini yerine getirmiştir. Sözleşmeli bir futbolcu ile bir takımın doğrudan transfer görüşmesi yapması etik olmadığı gibi, Profesyonel Futbol Transfer Talimatı’na göre de yaptırıma bağlanmıştır. 
     Sözleşmeli bir futbolcunun sözleşmesini feshe teşvik eden kulüp, maddi tazminat ödemek zorunda kalacağı gibi ayrıca takip eden transfer penceresinin sonuna kadar ulusal ve uluslararası transferden de men edilir. Bu açık hükme rağmen sözleşmeli futbolcumuzu feshe teşvik edecek kulüp’e karşı hem maddi tazminat haklarımızı hem de Transfer Talimatı’nda yazan müeyyidelerin uygulanması için TFF’ye müracaat haklarımızı kullanacağımızı kamuoyuna saygı ile duyururuz." 

     
</TEXT>
</DOC>
