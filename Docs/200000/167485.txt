<DOC>
<DOCNO> 167485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/son/sondun05.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
DSÖ "SARS kontrol altına alındı" 
</HEADLINE>
<TEXT>

     Dünya Sağlık Örgütü DSÖ , akut solunum yetmezliği sendromu SARS salgınının dünya çapında kontrol altına alındığını bildirdi. 
     DSÖ Genel Müdürü Gro Harlem Brundtland, ''SARS'ın artık bittiğini söylemiyoruz. Ancak, salgının dünya çapında kontrol altına alındığı önemli bir dönemeçte olduğumuzu söyleyebiliriz'' diye konuştu. 
     Bu açıklama, ''SARS'tan etkilenen yerler listesi''ndeki son yer olan Tayvan'ın da listeden çıkarılmasından sonra yapıldı. Tayvan'ın listeden çıkarılmasıyla ilgili karar, SARS virüsünün kuluçka süresinin iki katı olan 20 gün boyunca adada yeni vaka tespit edilmemesi üzerine alındı. 
     DSÖ yetkilileri, tedavisi kolay olmayan ve geçen Kasım ayından bu yana 800'den fazla insanın ölümüne yol açan SARS tehdidine karşı uyanık olmaya devam edilmesi gerektiğini vurguladılar. 
     
</TEXT>
</DOC>
