<DOC>
<DOCNO> 152858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/dunya/dun01.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Adamlarını hemen çek yoksa pişman olursun' 
</HEADLINE>
<TEXT>

Reuters'a göre Amerikalı yüzbaşı, Musul'u terk etmemekte direnen peşmerge komutanını 'ateş açmakla' tehdit etti 
     DIŞ HABERLER SERVİSİ 

     Amerikan ordusunun, Irak'ın Musul kentindeki peşmergeleri silahsızlandırmaya başladığı, direnenlere karşı güç gösterisi yaptığı haber verildi. Amerikan askerleri, Mesut Barzani'ye bağlı peşmergelerin kontrolündeki üç barikatı devralmak isteyince gerginlik yaşandı. 
     Bunun üzerine barikatların olduğu bölgeye yüzlerce Amerikan askeri sevk edildi ve bir savaş helikopteri peşmergelerin üzerinde alçaktan uçtu. Reuters'a göre, Amerikalı bir yüzbaşının, bir peşmerge komutanına, "Eğer adamlarını çekmezsen, rüyanda bile görmeye cesaret edemeyeceğin kadar ateş gücüyle karşı karşıya kalacaksın" demesi dikkat çekti. İki taraf arasındaki görüşmelerin ardından peşmergeler 20 kadar silahı bırakıp bölgeyi terk ettiler. Amerikan 101'inci Hava İndirme Tümeni'nden Yarbay Chris Holden, "Kenti terk etmelerine değin baskıyı yoğunlaştıracağız" dedi. 
     
     Silahlı devriyeye son 
     Musul'da bulunan 101'inci Hava İndirme birliklerinden Albay Joe Anderson ise, bu sabah saat 10.00'dan itibaren kentte ve çevresinde silahlı gezen Peşmerge grupları görülürse bunlara karşı zor kullanılacağını ve silahlarına el konacağını açıkladı. 
     


DÜNYA 











</TEXT>
</DOC>
