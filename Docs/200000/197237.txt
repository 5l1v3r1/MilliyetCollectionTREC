<DOC>
<DOCNO> 197237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sondun08.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'taki iki patlamada toplam 15 kişi öldü... 
</HEADLINE>
<TEXT>

     Irak'ın Bakuba kenti ve Han Bani Saad bölgesinde bu sabah düzenlenen iki bombalı saldırıda, toplam 15 kişi öldü. 
     Amerikan ordusuna göre, başkent Bağdat'ın kuzeyindeki Han Bani Saad bölgesinde karakola düzenlenen saldırıda ölen Iraklı polislerin sayısı 6'ya çıktı, saldırıda 3 de sivil hayatını kaybetti. 
     Irak polisi saldırıda, 13 kişinin yaralandığını duyurdu. 
     Bölgenin polis şefi İsmail Kano El Askari, patlamanın bomba yüklü araçla düzenlenen bir intihar saldırısını olduğunu açıkladı. 
     El Askari, hızla giden Chevrolet marka bir aracın karakola girdiğini, Irak polisinin ateş açtığını, ancak aracın durmadığını söyledi. 
     Daha önce patlamanın intihar saldırısı olmadığı, aracın uzaktan kumandayla patlatıldığı bildirilmişti. 
     
     BAKUBA'DA 6 ÖLÜ 
     Bağdat'ın kuzeyindeki Bakuba kentindeki karakola düzenlenen bombalı saldırıda da 6 Iraklı öldü, 40 kişi yaralandı. 
     Polise göre, bombalı araçla düzenlenen saldırıda 4 polis, bir yaşlı kadın ve 9 yaşında bir kız çocuğu öldü. 
     Patlamada karakolun önünde büyük bir çukur oluştu. Karakol yakınındaki araçlar tahrip oldu. 
     
</TEXT>
</DOC>
