<DOC>
<DOCNO> 197314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sontur22.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi'nden İstanbul Emniyet Müdürü'ne eleştiri... 
</HEADLINE>
<TEXT>

     Basın Konseyi Başkanı Oktay Ekşi, İstanbul Emniyet Müdürü Celalettin Cerrah'ın şehit polislerin cenaze töreninde yaptığı ''Sorumsuz yapılan yayınlar 27 vatandaşımızın şehit olmasına neden oldu'' şeklindeki sözlerini eleştirdi. 
     Konsey'den yapılan yazılı açıklamaya göre Ekşi, Emniyet Müdürü Cerrah'ın bugünkü cenaze töreninde, ''Eğer sorumsuzluk olmasaydı, şu anda bu şehitlerimiz burada yatmıyordu, şehit vermeyecektik, 27 vatandaşımız ölmeyecekti. Ancak sorumsuz yapılan bu yayınlar, özgür basın adına, maalesef 27 vatandaşımızın şehit olmasına sebep olmuştur. Yakalamak üzereydik, takip etmek üzereydik. Şu anda buradaki şehitlerimize tören yapmıyor olacaktık. Bunun için mutlaka Basın Yasası'nda bazı değişikliklerin olması lazım Sayın Başbakanım'' ifadelerini kullandığını kaydetti. 
     Ekşi, ''Cerrah'ın, son terör eylemlerinde şehit düşen 2 polis memurunun cenaze törenini fırsat bilerek basını medyayı sorumsuzlukla suçladığını'' savunarak, şöyle dedi 
     ''Sayın Cerrah, galiba yerini karıştırıyor. Bir emniyet müdürünün basının özgürce görev yapmasının kısıtlanmasını talep etmesi, önce konumunu ve haddini bilmediğini gösterir. Kaldı ki, söylediklerinin, sorumluluk duygusu olan bir emniyet müdürünün ağzından çıkması mümkün değildir. Çünkü Sayın Cerrah, 'failleri de, uzantılarını da tespit ettik. Ama basın onları deklare edince yakalayamadık ve ikinci terör eylemleri gerçekleşti' derken unutuyor. Dediği doğru olsa, ikinci eylemin failleri, deşifre edilince yakalanmaktan korkup eylemden vazgeçerlerdi. Görüldüğü gibi dediğinin mantıkla zerre kadar ilgisi yok. 
     Kaldı ki, medyayı kamuoyuna bilgi verdiği için suçlayacağına, İstanbul'da görev yaptığı 1 yıl içinde 'medyaya düzenli ve sağlıklı bilgi nasıl verilir' sorusuna yanıt arasa, işleyen bir mekanizma kursa, verdiği sağlıklı ve açık bilgilerle medyanın güvenini kazanmış olsaydı, bugün şikayet ettiklerinin hiçbiri meydana gelmezdi. ABD'yi örnek gösterenler, orada bu mekanizmanın olduğunu, işlediğini unutmasınlar. 
     27 kişinin öldürülmesinden medyayı sorumlu tutmak mümkünse, yeterince istihbarat yapamayan, bu eylemlere zamanında engel olamayan Celalettin Cerrah'ın baş sorumlu olması gerekir. 
     Sayın Cerrah, kendi işini doğru yapsın yeter. Basına karışmak O'nun boyunu aşar.'' 
     
</TEXT>
</DOC>
