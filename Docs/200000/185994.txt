<DOC>
<DOCNO> 185994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/soneko11.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı Millete lüzumsuz maliyetler yüklemenin alemi yok 
</HEADLINE>
<TEXT>

     Maliye Bakanı Kemal Unakıtan, işçi ikramiyelerinin ödenmesi konusunda, ''Sayın Başbakanımız ne derse o olur'' dedi. 
     Unakıtan, Uluslararası Finans Kurumu IFC tarafından düzenlenen ''Mikrofinans Global Deneyimler ve Türkiye İçin Öneriler'' konulu toplantıya katıldı. 
     Toplantıdan çıkışında gazetecilerin 3 Kasım seçimlerine yönelik yaşanan gelişmelerle ilgili soruları üzerine, şu yanıtı verdi 
     ''Ben Maliye Bakanıyım. Seçime bakmam. Ama her şeyin bir maliyeti var. Onu bilirim. Herkes ona göre iyi hesaplasın. Türk milletine lüzumsuz maliyetler yüklemenin alemi yok. Ben onu uyarmak mecburiyetindeyim. Para durumuna bakarım, maliyetine bakarım. Ne getirir, ne götürür ona da bakarım. O bakımdan çok şeyler götürür bu iş. Yani ona dikkat etmek lazım. 
     Türkiye ekonomisi istikrar istiyor. Siyaset, istikrar istiyor. Çünkü yabancı sermaye de, yerli sermaye de, yatırım ortamı ekonomik ve siyasi istikrardan geçer.'' Bir gazetecinin ''Bir seçimin gündeme gelmesine ilişkin dışarıdan aldığınız tepkiler ne '' sorusunu da Unakıtan, ''Bundan önceki yurtdışı gezilerimde yabancı yatırımcılar Türkiye'ye ne zaman geleceğiz diye bakıyorlardı. O durumlardaydık. Ama yeni durum ne getirir, ne götürür onu bilemiyorum'' diye yanıtladı. 
     
     İŞÇİ İKRAMİYELERİ 

     Maliye Bakanı Unakıtan, ''İşçi ikramiyelerinin bayramdan önce verilmesi söz konusu mu '' sorusunu da, ''Sayın Başbakanımız ne derse o olur'' yanıtını verdi. 
     Kemal Unakıtan, bir başka soru üzerine de, bütçe çalışmalarının iyi gittiğini, artık çalışmaların sonuna gelindiğini bildirdi. 
     Unakıtan bir başka soru üzerine de, mikro kredi konusunda da hükümet olarak muhakkak bir katkılarının olacağını söyledi. 
     Bununla ilgili olarak Türkiye İsrafı Önleme Vakfı Başkanı ve Diyarbakır Milletvekili Aziz Akgül ile görüşmeleri gerektiğini belirten Unakıtan, bu konuyu bütçecilerle de ele alacaklarını kaydetti. 
     Kendisine verilen bilgilere göre, mikro kredi uygulamasının çok başarılı gittiğini, şu ana kadar 84 kişiye kredi verildiğini anlatan Unakıtan, şunları söyledi 
     ''Çok çeşitli konularda verilmiş, içerisinde verilen parayla çamaşır makinesi alıp ücret karşılığında çamaşır yıkayıp verenden tut, lahmacun yapana kadar var. Geri dönüşler haftalık olarak da tahsil ediliyor. Geri dönmelerdeki oran yüzde 98. Fevkalade güzel bir netice alınmış. Bu tabii giderek artırılacak. Buna da hükümet olarak, devlet olarak bizim katkımız olacak. Hatta tanıdığımız kimselere de söyleyeceğiz ki, onlar da buralara gerekli yardımları yapabilirler diye.'' 

     
</TEXT>
</DOC>
