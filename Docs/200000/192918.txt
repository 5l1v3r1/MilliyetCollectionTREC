<DOC>
<DOCNO> 192918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/siyaset/asiy.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüz bir suçtur, cezasız kalmamalı 
</HEADLINE>
<TEXT>

   Prof. Soyaslan'ın "Tecavüz edenle evlenmek kurtuluştur" sözlerinin ardından konuştuğumuz Anayasa Komisyonu üyesi Nimet Çubukçu, "7-8 kişi bir kadına tecavüz ediyor. Biri evleniyor ve kurtuluyorlar. Bu asla kabul edilemez" diyor 
      SOHBET ODASI 

   Derya SAZAK 

   
   DERYA SAZAK TCK reform paketi TBMM Adalet Alt Komisyonu'nda görüşülmeye başlandı. Namus cinayetleri, tecavüz gibi kadına yönelik cinsel suçlarda mevcut yasadaki erkeği koruyucu ceza indirimlerinin kaldırılması tartışılıyor. Ceza Yasası'nda getirilmek istenen değişiklikleri nasıl karşılıyorsunuz 
   NİMET ÇUBUKÇU Tasarıda, temel insan hakları açısından bazı eksiklikler olduğunu düşünüyorum. 
   
   Adalet Bakanlığı Danışmanı Prof. Doğan Soyaslan'ın, 'Tecavüz eden kişi ile evlenmek Türkiye'nin gerçeği' yaklaşımı ortadayken, çağdaş bir düzenleme yapılması olası mı 
   Ülkelerin geleneksel yapısı dersek ileri yasal düzenleme yapamayız. Türkiye, kadına karşı ayrımcılığı önleyen uluslararası sözleşmelere imza atmış ve 2000 yılına kadar bu koşullara uyacağını bildirmiş. 
   
   AKP gibi muhafazak r bir parti, 'namus ya da töre cinayetleri'ne uygulanan indirimleri kaldırma konusunda zorlanmayacak mı 
   TCK'nın 462'nci maddesini Meclis'te altıncı uyum paketi içinde ele aldık ve yasadan çıkardık. Aslında bu düzenleme bile tek başına kadınlar açısından çok sevindirici bir gelişme. Nedense kadın sivil toplum örgütleri fazla sevinmedi. 
   
   Tasarıdaki 31'inci maddedeki 'haksız tahrik' başlığı altında eskiye dönüldüğü savunuluyor. TCK, 'kan gütme saiki' ile cinayetleri, 'nitelikli insan öldürme' olarak tanımlıyor ve ağır cezalar öngörüyor. 'Namus saiki' ile işlenen suçlarda da cezaların artırılması isteniyor. 
   Evet, kadın örgütleri bunu istiyor. Şöyle bir öneri var Töre cinayetleri nitelikli öldürme sayılsın ve müebbete kadar giden ağır cezalar uygulansın görüşü var. Fakat ben TCK'nın kendi sistematiği açısından doğru bulmuyorum. Ortada 462'nci madde yoksa, bu cinayetlerde indirim nedeni öngören hüküm kaldırıldığına göre bir insan, kızını veya kardeşini bu gerekçeyle öldürürse zaten nitelikli insan öldürmedir. 
   
   MAĞDUR KORUNMALI 
      
   Prof. Soyaslan'ın 'Tecavüz eden kişiyle evlenmek Türkiye'nin gerçeği. Kimse bakire olmayan bir kadınla evlenmek istemez' sözleri yankı uyandırdı. 'Bir kadını, tecavüzcüsüyle evlenmeye zorlamak' insan hakları ihlali değil mi 
   Hukuk mağduru korumalı. Tecavüze uğrayan kadının değil, tecavüz edeni koruyan düzenlemenin doğru olmadığına inanıyorum. 
   
   Mağdur olan kadın... 
   7-8 kişi tecavüz ediyor, bir tanesi evleniyor. Yedisi de kurtuluyor. Bu kabul edilemez. Tecavüz bir suç. 
   
   Evlilik yaşını 17'ye indirebiliriz 
   
   AKP olarak siz toplumun muhafazak r kesimlerine sesleniyorsunuz, TCK'da kadın konusunda CHP ve sivil toplum örgütleriyle buluşma noktanız ne olacak 
   16 yaşında rızayla bir araya gelen bir çiftin AB ülkelerinde hiçbir cezası yoktur. Sizin hukukunuz 'bunlar beraber olamaz' diyorsa ve evlilik yaşı 18 olarak belirlenmişse o zaman o iradeyi nasıl anlayacağız 
   En azından evlilik yaşını 17'ye çekersek onun altında da bu rızayı tanımayız. 
   
   Evlilik yaşı 17'ye mi çekilmeli 
   Zaten 17 yaş ebeveyn rızasıyla mümkün. 
   
   Gözaltında tacize iki kat ceza şart 
   
   TCK'da değişiklik istediğiniz maddeler neler 
   15 yaşını bitirmemiş bir çocuğun rızasıyla cinsel ilişkisini kabul eden hüküm var. Bunu ceza indirimi sebebi sayıyor. 15 yaşın altındaki kişi çocuktur. Çocuğun borçlanmasını hukukta kabul edemiyoruz da kendisine karşı yapılmış bir eylemde rızasını nasıl arayacaksınız Buna karşı çıkıyoruz. Ceza indirimi olmamalı. 
   
   Gözaltında işlenen cinsel suçlar var. 
   Önerimiz şu Devletin koruması altında bir kişi bu fiile uğramışsa ceza iki kat ağır olsun. 
   
   Bekaret kontrolü bazen gerekiyor    
   Kızlara, yurtlarda 'zorla bekaret kontrolü' gibi baskıcı uygulamalara karşı da önlem getiriliyor mu 
   TCK'da böyle bir uygulama yok. Ancak çocuklar üzerinde uzun yıllar çalışma yaptığım için gözlemlediğim odur ki, tecavüze uğrayan kız ya da erkek bunu söylemeyebiliyor. Korkuyorlar. Ceza Kanunu'nun temel prensibi suçlunun ortaya çıkarılmasıdır. Ensest vakalarında da böyle. Şüphe duyuyorsanız çocuk muayene edilebilir. Yoksa okuldan çocuklar toplansın, 'bekaret kontrolü' yapılsın gibi bir şey doğru değil. Batman'da intihar eden kız çocuklarının çoğunun otopsilerde bakire olmadığı ortaya çıktı. Çoğu 12-13 yaşındaydı. Bu çocukların başına gelenlerden muhtemelen aileleri haberdar değildi, büyük olasılıkla evlendirilme aşamasında ölüme gittiler. Bir olayda ben kendim de bir çocuğun muayeneye gönderilmesinde ısrar ettim. Muayene sonunda yeni tecavüze uğradığı ortaya çıktı. 
   
   CHP'deki türbanlı tehdit olmuyor...    Çubukçu "29 Ekim resepsiyonu için tüm CHP'lilere davetiye gitti. Oysa eşi türbanlı CHP'liler de var..." 
   
   29 Ekim'deki türban tartışmasını nasıl yorumluyorsunuz 
   Sayın Cumhurbaşkanı, 'Çankaya kamusal alandır' dedi ve eşleri türbanlı AKP milletvekillerine davetiye göndermedi. Oysa benim tanıdığım eşleri başörtülü 5 - 6 tane CHP milletvekili var. CHP'ye koşulsuz davetiye gönderilmesi gösteriyor ki mesele türban değil. Bir siyasal tercih varmış görünümü ortaya çıkıyor. CHP milletvekillerinin türbanlı eşleri laik Cumhuriyet için tehlike değil de AKP üyeleri mi tehlike Davetiyede uzun etek kuralı vardı ama mini etekli hanımlar da Çankaya'ya çıktı. Bu kadar bireysel kriterler konulamaz. Ben bu tür ayrımcılığı doğru bulmuyorum. 
   
   Türban sorunu nasıl çözülecek 
   CHP lideri Deniz Baykal, meydanlarda 'Türban sorununu biz çözeriz' dedi. AKP bunu söylemedi. Şimdi hiç kimse Sayın Baykal'a gidip, 'Nasıl çözeceksiniz ' diye sormuyor. Buyursun söylesin Meydanlardaki vaatleri bugün Meclis'te sergiledikleri tutumla örtüşmüyor. Türbanı zamana yayalım da çözelim gibi anlayışta değiliz, toplumsal konsensüsten yanayız. Çankaya'da kadına yapılan ayrımcılığa sivil toplum örgütlerinin, kadın derneklerinin duyarlılık göstermemesini yadırgıyor ve kınıyorum. Bu durumdan herkes üzülmeli. 
   
   
   
   
</TEXT>
</DOC>
