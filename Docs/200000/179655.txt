<DOC>
<DOCNO> 179655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/guncel/agun.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın polis adayına yönetmelik tuzağı .. 
</HEADLINE>
<TEXT>

   Polis Meslek Yüksek Okulları Yönetmeliği'nde yapılan 'ufak' bir değişiklikle kız öğrencilerin önüne set çekildi. Geçen yıla göre kız öğrenci sayısı yarı yarıya azaldı 
      AYÇA ATAY 

   
   Polis Meslek Yüksek Okulları'na alınacak kız öğrencilerin sayısı son anda yapılan bir yönetmelik değişikliğiyle daraltıldı. Resmi Gazete'nin 29 Ağustos Cuma günkü sayısında Polis Meslek Yüksek Okulları Giriş Yönetmeliği'nin 14.maddesinde son cümlenin değiştirildiği duyuruldu. Buna göre "Yüksek Okullara o yıl için alınacak öğrenci sayısının yüzde 10'u kadın kontenjanı olarak kullanılır" şeklindeki eski ifade, "Kadın kontenjanı yüksek okullara o yıl için alınacak öğrenci miktarının yüzde 10'unu geçemez" diye değiştirildi. 
   
   557'DEN 275'E DÜŞÜRÜLDÜ 
   İlk bakışta gözden kaçan bu küçük değişiklik aslında kadınlara polislik yolunu daraltıyordu. Yapılan değişiklik ilk 'meyvesini' bu yıl verdi. Polis Meslek Yüksek Okulları'nın internet sitesinde 31 Ağustos 2003 pazar günü yayımlanan kazananlar listesinde kadın polis kontenjanı yüzde 5 olarak sınırlandı. Buna göre bu yıl sınava katılan 56.882 adaydan en yüksek puan alan 275 kadın ile 5225 erkek aday, Polis Meslek Yüksek Okulları'na katılmaya hak kazandı. Oysa geçen yıl yüzde 10'lık kontenjan geçerli olmuş, 557 kadına karşılık 4950 erkek polis okullarına kabul edilmişti. 
   
   'KADINLARA SAYGISIZLIK' 
   Polis teşkilatına alınacak kadın polis adaylarının sayısının düşürülmesine farklı tepkiler geldi. Yetkililer, kız öğrenci sayısının ihtiyaca göre belirlendiğini söylerken, İstanbul Barosu Kadın Hakları Uygulama Merkezi avukatlarından Canan Arın, değişikliği kadın haklarına saygısızlık olarak niteledi. Arın, "Özellikle cinsel şiddet konularında çalışacak özel kadın polis gruplarının oluşturulması gerekirken, kadın polis sayısının düşürülmesi, bu hükümetin kadın haklarına saygısızlığının göstergesi" diye konuştu. 
   Yeni iş kanununa göre kadınların her türlü işi, erkeklerle eşit koşullarda yapabileceğini söyleyen Arın, "Özellikle devletin cinsiyete bağlı ayrımcılık yapmaması gerir" dedi. Avukat Ergin Cinmen ise, polisliğin fiziksel kuvvet gerektiren bir görev olduğunu ifade ederek, erkeklerin tercih edilmesinin doğal olduğunu belirtti. "Kadın polisler kamu görevini yumuşatıyor" diye konuşan Cinmen, bunun tercih edilen bir durum olduğunu belirtti. 
   
   ÖSS'den 185 puan almak gerekiyor...    Polis Meslek Okulları sınavının birincisi bu yıl Cihan Çelik oldu. Sınava Ankara'da giren Çelik, matematik, fen ve sosyal bilimlerden 100 sorunun sorulduğu sınavda yüzde 93.75'lik başarı puanı tutturdu. Kadın adayların ise en başarılısı Ispartalı Serap Güngör oldu. Sınava Aydın'dan giren Güngör, yüzde 84.25'lik başarı puanı tutturdu. 24 Ağustos'ta ülke çapındaki 21 merkezde yapılan sınava girebilmek için Öğrenci Seçme Sınavı'ndan en az 185 ham puan almış olmak gerekiyordu. 
   
</TEXT>
</DOC>
