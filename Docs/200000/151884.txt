<DOC>
<DOCNO> 151884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sonspo16.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Didin İtalya'yı sevdi... 
</HEADLINE>
<TEXT>

     İtalya Basketbol İkinci Ligi takımlarından VIP Rimini, Türk antrenör Murat Didin ile 2 yıllık sözleşme yeniledi. 
     Bu sezon ikinci yarının başında VIP Rimini'de göreve gelen Murat Didin, düşme hattında olan takımını ligde tutmayı başararak, gerek kulüp başkanı Adriano Braschi, gerekse Rimini halkından büyük övgüler almıştı. 
     İtalya Birinci Ligi takımlarından Scavolini Pesaro ve Udinese ile bazı Türk takımlarından sezon sonunu beklemesi durumunda transfer önerileri alan Didin, bunları beklemeden Rimini'ye bugün imza attı. 
     Murat Didin, VIP Rimini'de kalma nedenini, ''Kentte bana karşı müthiş bir güven var. Benim için Ligde kalarak hem onurumuzu hem de Rimini'yi kurtardı diyorlar. Buradaki ortam çok iyi. Bana duyulan güvenin karşılığını verip daha verimli olacağıma inanıyorum'' dedi. 
     Takımda tüm yetkinin kendisine verildiğini ve ciddi bir yeniden yapılanmaya gideceklerini belirten Didin, 20 Temmuz'da yapılacak olan sezon açılışı sonrası İtalya'nın Adriyatik denizine bakan kuzey kısmında yer alan Rimini kentinde bir turnuva düzenleyeceklerini ve buraya Türk takımlarını da çağıracaklarını bildirdi. 
     Kendisinden istenenin VIP Rimini'yi İtalya Birinci Ligi'ne çıkarmak olduğunu ifade eden Türk antrenör, hemen transfer çalışmalarına başlayacaklarını ve ilk hedeflerinin, Alba Berlin'de oynayan Quadre Lollis olduğunu kaydetti. Didin, Ülkerspor'dayken çalıştırdığı oyuncusu için ''Bizi Birinci Lig'e çıkaracak isim Lollis olur'' dedi. 
     Kulübün bütçesinin geçen yıl olduğu gibi 2.5 milyon dolar olarak açıklandığını belirten Didin, ''İtalyanlar, kendi basketbollarını korumak için yabancı oyuncuya İkinci Lig'de sınırlama getirdiler. Bu sezon, kulüplere 4 İtalyan bulundurulması şart koşulurken gelecek sezon için bu sayı 7'ye çıkarıldı. Yalnızca 3 yabancıyla oynayabileceğiz. Bizde 9 yabancı olduğundan ciddi bir yeniden yapılanma olacak'' diye konuştu. 
     





</TEXT>
</DOC>
