<DOC>
<DOCNO> 197695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/guncel/gun02.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da trafik terörü 
</HEADLINE>
<TEXT>

   Her bayram tatilinde yaşanan acı tablo bu yıl da tekrarlandı. Tatilin ilk üç gününde 31 trafik kazası meydana geldi, 50 kişi hayatını kaybetti... 
      HABER MERKEZİ 
   
   Türkiye, 9 günlük bayram tatilinin ilk üç gününde yine onlarca vatandaşını trafik terörüne kurban verdi. Emniyet Genel Müdürlüğü verilerine göre, ilk üç günde meydana gelen 31 trafik kazasında 45 kişi öldü, 36 kişi yaralandı. 
   Aralık 2001'deki Ramazan Bayramı tatilinde 59, Şubat 2002'deki Kurban Bayramı'nda 58 kişi kazalarda hayatını kaybederken ölü sayısı, Aralık 2002'deki Ramazan Bayramı tatilinde 69, Şubat 2003'teki Kurban Bayramı tatilinde 82'ye çıkmıştı. 
   
   İki aileden 7 kişi öldü 
   Trafik terörü dün ilk olarak Bolu'da kendini gösterdi. Kastamonu'dan İstanbul'a giden Mehmet Tur yönetimindeki otomobil, Kurugöl mevkiinde karşı istikamete geçerek, İlyas Çatı yönetimindeki minibüse çarptı. Kazada Mehmet Tur, Menekşe Tur, Ahmet Tur, Recep Dalçık ile minibüste bulunan Musa, Sabiha ve Sevim Çatı öldü. Yaralanan 4 kişi de Gerede Devlet Hastanesi'ne kaldırıldı. Hurdaya dönen otomobilde sıkışarak hayatını kaybeden 4 kişi, jandarma tarafından güçlükle çıkarıldı. Gerede - Karabük yolu kısa süre trafiğe kapandı. 
   Dün ayrıca Bilecik, Çamlıdere ve Kırıkkale'de yaşanan kazalarda 4 kişi yaşamını yitirdi, yaralanan 32 kişi hastanelerde tedavi altına alındı. 
   Öte yandan Manisa'nın Alaşehir ilçesinde meydana gelen trafik kazasında 5 kişi öldü. Mustafa Akay'ın kullandığı otomobil, lastiğinin patlaması sonucu, karşı yönden gelen Yaren Yılmaz'ın kullandığı minibüsle çarpıştı. Kazada Akay, İbrahim Akay, Mustafa Kandemir, Ahmet Akay ile kimliği henüz belirlenenmeyen bir kadın ölürken 4 kişi de yaralandı. 
   
   Karayolları'ndan Bolu Dağı uyarısı    Bolu Emniyet Müdürlüğü, özellikle Bolu Dağı geçişinde kaza yaşanmaması için sis ve buzlanma riskine karşı araçlarda gerekli teçhizatın bulundurulmasını, trafik işaretlerine de hassasiyetle uyulmasını istedi. 
   Karayolları Genel Müdürlüğü de, İstanbul - Ankara otoyolunun D - 100 bağlantısını sağlayan Samandıra - Kartal bağlantı yolunun 5. kilometresindeki Ortadağ köprülü kavşağında yapım çalışmaları sürdüğünden, sürücülerin dikkatli seyretmeleri gerektiğini açıkladı. Karayolları, Nevşehir - Aksaray ve Antalya - Alanya yollarında da yol yapım çalışmaları olduğunu hatırlattı. 
   
   
</TEXT>
</DOC>
