<DOC>
<DOCNO> 188229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/siyaset/siy03.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İmam hatipler, meslek lisesi niteliğini kaybetti 
</HEADLINE>
<TEXT>

   İmam hatiplilerin üniversiteye girişini kolaylaştıran Bakanlık tasarısını eleştiren TÜSİAD, imam hatip lisesi sayısının, imam ihtiyacına göre ayarlanmasını istedi 
      İSTANBUL Milliyet 

   
   Üniversitelerin büyük tepki gösterdiği ve yükseköğretime girişte katsayı farkını ortadan kaldıran tasarıya bir eleştiri de Türk Sanayicileri ve İşadamları Derneği'nden TÜSİAD geldi. TÜSİAD, yükseköğretime girişte alan bölüm ve kol farkının göz önüne alınmaya devam edilmesi gerektiğini söyledi. TÜSİAD, "meslek lisesi niteliğini kaybetmiş" imam hatip liseleri sayısının, imam - hatip ihtiyacına göre ayarlanması, geri kalanların da normal liselere dönüştürülmesini önerdi. 
   TÜSİAD'ın TBMM'ye sunulan yükseköğretime giriş sistemini değiştiren yasa tasarısına ilişkin açıklamasında, tasarının aceleye getirilmeden ve eğitimin diğer kademeleriyle bütüncül bir yaklaşımla ele alınarak değerlendirilmesi gerektiği belirtildi. Tasarının, mesleki ve teknik eğitim sistemindeki sorunlarla yakından ilişkili olduğu ifade edilen açıklamada özetle şu görüşler dile getirildi 
   "Hızlı bir sanayileşme çabasında olan Türkiye'de mesleki ve teknik eğitim sisteminin, sanayi ve hizmet sektörlerinin ihtiyaç duyduğu yüksek nitelikli ara kademe insan gücü yetiştirerek uluslararası rekabet gücünü artırma ve ekonomik kalkınmayı hızlandırma görevlerini daha etkin ve verimli bir şekilde yerine getirmesi beklenmektedir. Mesleki ve teknik eğitim sisteminin, bu işlevini gerektiği gibi yerine getirememesinden dolayı üniversite eğitimi, meslek edinme için tek alternatif şeklinde algılamakta, bu da gençlerin üniversite kapılarında birikmesine neden olmaktadır. Maliyeti genel lise eğitiminden daha fazla olan mesleki ve teknik okul mezunlarının, farklı bir alanda yükseköğrenim görmeleri de çok ciddi bir kaynak israfına yol açmaktadır. 
   
   İhtiyaca göre açılmalı 
   Meslek liselerinden yükseköğretime devam etmek isteyenlerin, mezun oldukları alanda devam etmelerini yönlendiren bir sistem oluşturulmalıdır. Bu çerçevede ele alındığında, meslek liseleri olarak tasarlanmış, ancak zamanla uygulamada bu özelliğini kaybetmiş imam hatip liselerinin de meslek lisesi statüsüne uygun bir yapıya kavuşturulması, imam ve hatip ihtiyacını karşılamaya yetecek imam hatip lisesinin eğitime devam etmesi, bu liselerden mezun olanların arzu ettikleri takdirde kendi alanlarında yükseköğrenime devam etmeleri sağlanmalıdır." 
   
</TEXT>
</DOC>
