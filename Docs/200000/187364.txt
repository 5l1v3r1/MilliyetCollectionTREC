<DOC>
<DOCNO> 187364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/dunya/dun01.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Konsey üyeleri İstemiyoruz 
</HEADLINE>
<TEXT>

   Irak Geçici Yönetim Konseyi, işgal yönetimi başkanı Paul Bremer'e Türk askeri istemediklerini iletti. Bremer ise, "Kararı Iraklılar değil, koalisyon verecek" dedi 
      DIŞ HABERLER 

   
   Irak'a asker gönderme tezkeresinin önceki gün TBMM'de onaylanmasının ardından, Irak'taki Geçici Yönetim Konseyi GYK , Türk askerinin gelmesini istemediklerini dün bir araya geldikleri işgal yönetiminin başkanı Paul Bremer'e iletti. 
   GYK Sözcüsü Haydar Ahmed, toplantıda Bremer'e ayrıca koalisyonla konuyu görüşmeye devam etmeye karar verdiklerini, görüşmeler tamamlanıncaya kadar da resmi açıklama yayımlamaktan kaçınacaklarını bildirdi. Ahmed, üyelerin komşu ülklerin hiçbirinden asker istemediklerini de sözlerine ekledi. Bremer ise, yetkililerin konuyu Iraklılarla görüştüğünü, ancak uluslararası hukuka göre, Türk askerlerinin kabulüyle ilgili nihai kararın, Iraklıların değil ABD öncülüğündeki koalisyonun sorumluluğunda olduğunu bildirdi. Sünni üyelerden Nasır Kemal Şaderci, Türk askerine karşı olduğunu bildirirken, GYK Dönem Başkanı İyad Alavi de, önemli duyarlılıklar bulunduğunu söylemekle yetindi. GYK üyelerinden KDP lideri Barzani, Türk askerinin gelişinden kaynaklanacak sorunlardan ABD'nin sorumlu olacağını söylerken, KYB lideri Talabani de, kimse Türk askerini istemediğini, ABD'den Türk askerlerinin Musul ve Kerkük'ten uzak kalacağı güvencesi aldıklarını iddia etti. 
   
</TEXT>
</DOC>
