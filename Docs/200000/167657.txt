<DOC>
<DOCNO> 167657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sonspo06.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey ve Güney Kore'yi spor birleştirdi 
</HEADLINE>
<TEXT>

     Kuzey ve Güney Koreli sporcu ve yetkililer, gelecek ay yapılacak Dünya Üniversite Yaz Spor Oyunları'nda 2 ülkenin sporcularının aynı bayrak altında yürümesini kararlaştırdı. 
     Karar, bugün Kuzey Kore'nin doğu kıyısında yer alan Diamond Mountain'da 2 ülke yetkililerinin yaptığı toplantı sonunda alındı. 
     Anlaşma gereği sporcular, açılış ve kapanış törenlerinde Kore Yarımadası'nı temsil eden beyaz ve mavi renkten oluşan bir bayrak altında yürüyecek. Ancak madalya törenlerinde her 2 ülke kendi bayrağını kullanacak. 
     Güney Kore'de 21-31 Ağustos tarihleri arasında yapılacak oyunlara, Kuzey Kore 200 sporcu, yönetici ve 310 kişilik bir taraftar grubu gönderecek. 
     Kuzey Koreli sporcuların masraflarını da Güney Kore karşılayacak. 
     2 ülke, 2000 yılındaki zirvede yakınlaşmış, ancak Kuzey Kore'nin nükleer silah ürettiği yolundaki iddialar sonrası Güney Kore ve Kuzey Kore arasında yeniden soğuk rüzgarlar esmeye başlamıştı. 
     Kuzey Kore ve Güney Kore, 2. Dünya Savaşı sonunda ayrıldıktan sonra ilk kez 2000 Sydney Olimpiyatları'nda tek bir bayrak altında yürümüş, Kuzey Kore, geçen yıl yine ilk kez Güney Kore'deki önemli bir spor organizasyonu olan Asya Oyunları'na sporcu göndermişti. 
     
</TEXT>
</DOC>
