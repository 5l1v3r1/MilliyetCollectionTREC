<DOC>
<DOCNO> 193884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/ekonomi/eko02.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Döviz ve bono hayal kırıklığına iyi dayandı 
</HEADLINE>
<TEXT>

   Beklentileri karşılayamayan AB İlerleme Raporu ve Tekel İhalesine iyi teklif gelmemesine karşın faiz sadece sadece 1 puan döviz ise 20 bin lira yükseldi 
   SONGÜL HATISARU 
   
   AB İlerleme Raporu'nda Türkiye'nin AB üyeliği yolunda uygulamaya koyduğu reformlardan daha fazla Kıbrıs sorununun çözümünün gerekliliğine değinilmesi piyasayı dalgalandırdı. Ekonomi açısından son derece önemli olan Tekel özelleştirmeleriyle ilgili olarak piyasa beklentilerinin altında kalan tekliflerin iletilmesi de piyasa dinamiklerini olumsuz yönde etkiledi. 
   
   1.510 bin kritik 
   Gösterge 15 Aralık 2004 kağıdı önceki günkü kapanış seviyesi olan yüzde 30 bileşikten, yüzde 31'e yükseldi. 18 Ağustos kağıdının faizi de yüzde 30.5 bileşik seviyesinden, 31.5'a yükseldi. Yerli bankaların yüklü pozisyonlarını koruma çabası ve sınırlı sayıdaki yabancı müşteri satışı bono piyasasında olası hızlı faiz yükselişini engelledi. 
   Faizin dengeyi nerede oluşturacağını önümüzdeki günlerde ABD ile Irak konusunda yaşanan gelişmeler, Tekel özelleştirmesine ilişkin yapılacak nihai açıklama ve Tüpraş özelleştirme ihalesinin sonucu belirleyecek. 
   Kısa vadede bono bileşiklerinin 32 - 30 bandında hareket etmesi bekleniyor. Döviz ise bankalararası piyasada önceki gün kapanışı olan 1 milyon 480 seviyesine göre 20 bin lira yükseldi. Kur 1.503 bin sınırına dayandı. Dolarda 1.510 bin seviyesi çok kritik. Bu seviyenin yukarı doğru kırılması durumunda 1.530 bine varan yükseliş yaşanabilir. 
   
   Borsa sert tepki verdi    Bono ve döviz piyasanının aksine borsa özelleştirme ile ilgili haberlerden en olumsuz etkilenen piyasa oldu. Çünkü son günlerde borsanın gerçekleştirdiği yükselişin arkasındaki en önemli itici güç Tekel'e ve Tüpraş'a yüksek teklif geleceği beklentisiydi. Tekel'de özelleştirme süreci henüz bitmiş değil. Ancak ihalenin sigara ile ilgili olan bölümünün iptal edilmesi bekleniyor. Tüpraş'ta ise ihale sonucu h l açıklanmadı. 
   Tüpraş ihalesinin net olarak değerlendirilebilmesi için hükümetin yeni Petrol Piyasası Kanunu'nu hayata geçirmesi gerekiyor. Planlanan özelleştirme gelirlerinin elde edilememesi durumunda piyasalar üzerindeki olumsuz baskı uzun süreli olabilir. İMKB 100 Endeksi de günü bu algılayışla yüzde 5.31'lik değer kaybıyla 15.536 puandan kapattı. 
   
   
</TEXT>
</DOC>
