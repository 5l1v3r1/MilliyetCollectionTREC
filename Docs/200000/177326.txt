<DOC>
<DOCNO> 177326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/guncel/gun01.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Roth Türkler beni çok seviyor 
</HEADLINE>
<TEXT>
   Türkiye'de prenses gibiyim 
   Tatilini annesi ve yeğeniyle Antalya'da geçiren Yeşil Milletvekili Roth, Alman Dergisi Bunte'ye birçok Türk'ten evlenme teklifi aldığını söyledi 
      FRANKFURT Milliyet 

   
   Her fırsatta insan hakları konusunda ağır eleştirilerde bulunmasına karşın, Türkiye'ye hayranlığını da dile getiren Alman Birlik 90 Yeşiller Partisi Milletvekili ve Federal Hükümet İnsan Hakları Sorumlusu Claudia Roth, tatilini 77 yaşındaki annesi ve yeğeni ile birlikte Antalya Belek'teki 5 yıldızlı Gloria Golf Resort'ta geçiriyor. 
   Antalya'da kendisini adım adım takip eden Alman "Bunte" dergisine özel bir röportaj veren Roth, Türkiye tatilinin mükemmel geçtiğini söyledi. Burada kendisini "masal prensesi" gibi hissettiğini belirten Alman politikacı, "Türkiye benim için, kendimi çok rahat hissettiğim, gerçek vatandan bir parça. Tatilimi korkmadan yapabiliyorum. Burada prensesler gibiyim. Türkler tarafından da çok seviliyorum. Hatta birçok Türk'ten evlenme teklifi bile aldım" dedi. 
   
   Film yıldızı gibi 
   Alman politikacı Roth, bununla birlikte özel yaşamında artık ciddi bir ilişkisi bulunduğunun altını çizdi ve yaşadıklarından çok mutlu olduğunu belirtti. Kassel kenti Kültür Dairesi Başkanı olan 55 yaşındaki Wolker Schaefer ile ciddi bir ilişki yaşadıklarını belirten Roth, sevgilisini tatile getirmemesinin nedenini "Biz iki yetişkin insanız. Özel hayatlarımız var. Yalnız tatil yapabiliriz. Bu sorun değil" diye açıkladı. Roth, şimdilik ilişkisini evliliğe döndürme gibi bir düşüncesi bulunmadığını da kaydetti. Alman politikacı, aşkın, kelebeklerin uçması kadar güzel bir şey olduğunu da belirtti. 
   Gloria Golf Resort'taki görevlilerin kendisine film yıldızıymış gibi davrandıklarını anlatan Claudia Roth, Türk insanının konukseverliğini annesi Trude'ye de göstermek istediğini, bu yüzden birlikte Antalya'ya gelmeyi tercih ettiklerini söyledi. 
   Yeşiller Partisi Milletvekili Roth, dergi muhabirinin "Türkiye'de tatil yaparken tepki almaktan korkmuyor musunuz Çünkü Türkiye'de insan hakları ihlalleri bulunduğu yönündeki eleştirilerinize karşı sert tepkiler almıştınız" yolundaki sorusuna karşılık da, "Burada bana tepki gösterenler kadar, beni sevenler de çok" yanıtını verdi. 
   
   
</TEXT>
</DOC>
