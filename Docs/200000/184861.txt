<DOC>
<DOCNO> 184861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/ekonomi/eko01.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Belli bedeller karşılığı fikrini satanlar çıkıyor 
</HEADLINE>
<TEXT>

   Erdoğan, ekonomide tünelin ucunun göründüğünü belirtirken, 'Farklı yerlerden çıkan sesler değişik türden hortumcu. Belli bedellere fikrini satanlar çıkıyor' dedi 
      SERHAT OĞUZ İstanbul 
   
   Başbakan Recep Tayyip Erdoğan, ABD'nin verdiği 8.5 milyar dolarlık krediyi eleştiren CHP'ye yanıt vererek, "Muhalefet partisi bu paraya 'Irak'a girişin bedeli' diyor. Merak ediyorum, 'gitmeyişin bedeli nedir' onu açıklasınlar" dedi. 
   Erdoğan, ekonomideki gelişmelere değinirken de tünelde ışığın göründüğünü belirterek, "2003'ün ilk çeyreğinde ekonomik büyümede Çin birinci, biz ikinciydik. İkinci çeyrekte biz birinciyiz" diye konuştu. 
   İşçi ve memurlara istedikleri zammı veremediklerini de ifade eden Erdoğan, sözlerini şöyle sürdürdü "Arzu ettiğimiz zammı yapamadık. Kabul ediyorum. Ama bir yıldır elektrikte hiç zam gördünüz mü Akaryakıtta fiyatlar devamlı düşüyor.Bunları niye görmüyorsunuz. Bunlar da artı zamlar. Yani vatandaşın cebindeki para değerleniyor. İstiklal Marşı'nın içerisinde çizilmiş olan o ruhu hücrelerine kadar sindirmiş olan bir anlayışın temsilcileri olduklarını anlatan Erdoğan, bunun böyle bilinmesini istedi. 
   
   'Başka tür hortumcu' 
   Erdoğan, "hortumcuların hortumu" kesilmeye başlayınca feryatların yükseldiğini vurgulayarak şöyle konuştu "Bilesiniz ki, farklı yerlerden çıkan bazı sesler var ya, onlar da değişik türden hortumcudur. Sıra onlara da geleceği için onlar da ses çıkarıyor. Samimi değiller. Samimi olsalar, şu gidişi el birliğiyle desteklemeleri lazım. Her şey çok açık ve net olmasına rağmen belli bedeller karşılığında fikrini, düşüncesini satanlar çıkıyor." 
   
   Japon turistlerle el sıkıştı    Erdoğan dün Ataköy Kavşağı'nın açılışının yanı sıra Dolmabahçe Sarayı'nda oluşturulan Saat Müzesi ile Cumhurbaşkanlığı makamından iade edilen tarihi eserlerin sergilendiği reyonun açılışını yaptı. Erdoğan, sarayın bahçesindeki Saat Müzesi'nin açılışına gittiği sırada anne ve babasıyla bahçede bulunan bir Japon çocuk, korumaların arasında kalarak yere düştü. Erdoğan, ağlamaya başlayan minik çocuğu sakinleştirmeye çalıştı. Ancak çocuk ağlamaya devam etti. Erdoğan ayrıca sarayın bahçesindeki Japon turistlerle de el sıkıştı. 
   
   Irak'a gitmemenin bedeli ne    Başbakan Tayyip Erdoğan, İstanbul Büyükşehir Belediyesi tarafından yaptırılan Ataköy Kavşağı'nın açılışında yaptığı konuşmada, Türkiye'nin hiçbir zaman Ortadoğu'ya duyarsız kalamayacağını belirtti. Türkiye'nin bölgede tarih boyunca olduğu gibi belirleyici bir güç konumunda bulunduğunu ifade eden Erdoğan, "Dünyadaki gelişmeler eğer sizi bir dışlarsa, tamamen bitmiş tükenmiş olursuzun" dedi. 
   
   Krediyi savundu 
   CHP'nin 8.5 milyar dolarlık ABD kredisine yönelik 'dış politikanın ipotek altına alındığı' eleştirisini de yanıtlayan Erdoğan, "Şu anda ABD, 8.5 milyar dolar krediyi dört yıl ödemesiz, 10 yıl vade ile verdi. Muhalefet Partisi şimdi bu paraya 'Irak'a gidişin bedeli' diyor. Merak ediyorum, 'gitmemesinin bedeli nedir' onu açıklasın" dedi. 
   
   
</TEXT>
</DOC>
