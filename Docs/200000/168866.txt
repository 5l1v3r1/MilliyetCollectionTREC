<DOC>
<DOCNO> 168866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/guncel/gun90.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
gündeme karşı 
</HEADLINE>
<TEXT>
Serin Duruş 
     Alper Mestçi - Hüseyin Özcan 
serindurus milliyet.com.tr Fax 0212 505 69 19 

     Hayır adamım, agresiflik değil, sadece kulak fetişistiyim, hepsi bu... 
     Mike Tyson 

     
     
DİZİ PAZARI...      Evet, yaz ayları televizyonların Meksikalılaşıp Siesta'ya yattıkları aylardır. Düşen reklam gelirleriyle birlikte televizyon şirketleri, tekrar da diyemiyoruz, tekrarın tekrarı programlarla yeni yayın dönemine hazırlanırlar. Özellikle de dizi... Geçen sezonki dizi furyasının bu sene de devam edeceğini bilmek için müneccimlerle ilişkiye girmeye gerek yok. Sağlam senaryo ve dizi bulmak ise çölde "Buzlu ColaTurka" bulmak kadar zor. Dolayısıyla istedik ki, yardımcı olalım yeni senaryolar, diziler olsun, güzel güzel seyredilsin. Sonra Mahsun saç uzatıyor, oynuyor, hayat iyice bir zor oluyor... 
     
     1 KOCAM DUYMASIN 
     Sıradan bir manken ve program sunucu iken bir anda mitolojik bir yaratık haline gelen, ülkenin en önemli dizi oyuncusu olan bir kadının yaşadıkları... 16 ayrı işle uğraşması, bu yükün omuzlarına binmesi... Şöhretin hayatını değiştirmesi... Kocasının askere gitmesiyle birlikte gelişen olaylar... Dizideki karakteriyle özel hayatının örtüşmemesinin yarattığı olaylar zinciri... Eğlence ve drama iç içe... 
     
     2 O ŞİMDİ ASKER - 2... 
     Daha önce çekilmiş bir filmin gişe başarısı üzerine çekilen dizi versiyonu. Filmde, kısa dönem askerlik yapan bir grubun hikayesi anlatılıyordu. Dizi malum, uzun olur. Kahramanımız 18 ay askerlik yapan, karısı memleketin en ünlü dizi oyuncusu olan bir adamın askerde yaşadıkları... Kışlada asker arkadaşlarıyla birlikte O'nu seyrederken hissettikleri. O'na ulaşamamanın verdiği acı. Magazin programlarında karısıyla ilgili seyrettiği doğru yalan haberlere karşı elinin kolunun bağlı oluşunun verdiği çaresizlikle çırpınışı... Tamamen duygusal bir dizi. Üstteki diziyle bağlantılı bir hikaye. Gün aşırı yayınlanabilir... 
     
     3 ÇOMAR - 4... 
     Jaws'ın Türk versiyonu...Çok ünlü bir şarkıcının, "Jet-ski'yle güzel bir deniz sefası yapayım" derken bir anda kendini kıyıdan millerce uzakta, köpekbalıklarıyla oynarken bulması. Akdeniz'in ortasında insana saldıran köpekbalıklarının varlığını ilk kez kendisinin keşfetmesi... Denizdeki balık kıtlığından çiroza dönen köpekbalıklarının Jet-ski'yi yemeye karar verdikleri anda olay yerine gelen bir helikopterle popçunun son anda kurtulması. Gerilim ve kendisiyle hesaplaşan bir gencin sıra dışı öyküsü... 
     
     4 KÜS KARDEŞLER... 
     "Süt Kardeşler" hala katıla katıla güldüğümüz enfes bir filmdir. Kemal Sunal, Halit Akçatepe, Adile Naşit, Şener Şen... Muhteşem bir kadro kısacası. Daha iyisini yapamayacağımıza göre bunun ciddisini yapalım. Ülke tarihinin en büyük askeri ve diplomatik skandalında bile birbirleriyle konuşmaktan imtina eden başbakan ve cumhurbaşkanı... Ve "acaba hangi konuda konuşacak bunlar " ve hatta "Nasıl barıştırabiliriz acep " sorularına cevap arayan, belki de "Nereye gidiyoruz bir bilen var mı " diyen çeşitli insanların hayatından kesitler. Hafif belgesel tadında... 
     
     5 YEŞİL GÖL... 
     "Yahu kardeşim, fay hattının üzerine dükkan açmış bir ülkeyiz. Bu deprem olacak. Tedbir alın, tedbir " diye Işıksaçan bir adamın çabaları. Flashback'le 30.000 kişinin ölümüne yol açan depremde yaşananlar. Yıkılan kartondan evlerle ilgili tek bir suçlu bulunamaması. Daha doğrusu suçlu aranacağına depremin olacağı gün ve saati öğrenmeye çalışan insanların "Küçükçekmece Gölü yeşillendi, 2 saat sonra deprem var" diye yayılan dedikoduyla yaşanan panik anları. Gerçek dışı bir hikaye... 
     
     Bu senaryolar çekilir ve reyting rekoru kırarsa -ki kırar- işte banka hesap numaramız 100-89-43... Korsan'a yeltenmeyin, 3-5 kuruş atıverin yeter... 
     
     Haaa .. 
     "Kızdırmayın bu kadar da..." b b 
</TEXT>
</DOC>
