<DOC>
<DOCNO> 152556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sondun17.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklılar, tabutlarla ABD karşıtı gösteri yaptı 
</HEADLINE>
<TEXT>

     Bağdat'ın Zeferaniye semtinde ABD kontrolündeki cephaneliğe fişek fırlatılmasıyla meydana gelen patlamaların ardından yaklaşık 500 Iraklı, konvoy oluşturarak, protesto gösterisi yaptı. 
     ABD karşıtı, İslam yanlısı sloganlar atan Iraklılar, kamyon, otobüs ve otomobillere binerek konvoy halinde ABD'ye yönelik kızgınlıklarını gösterdi. 
     Bölgedeki Reuters ajansı muhabiri, konvoydaki ilk kamyonda içinde cesetlerin bulunduğu sanılan 6 tabutun taşındığını kaydetti. 
     Arapça ''Amerikalılara, Saddam'a Hayır, İslam'a Evet, Evet'' şeklinde sloganlar atan Iraklılardan bazıları yeşil bayrak taşıdı. 
     Göstericilerin bazıları İngilizce olarak ''Sivillerin yakınında patlamaları durdurun'', ''Savaştan sonra terör'' şeklinde de slogan attı. 
     Bu arada, cephaneliğe fırlatılan fişekten çıkan ateşin amonyak kutularının üzerine düşmesiyle patlamaların başladığı ifade edildi. 
     ABD Ordusu 3. Piyade Tümeni Komutanı Frank McClary de, ''Birisi cephaneliğe yanıcı madde fırlattı ve bu şiddetli patlama meydana geldi. Bu bir sabotaj'' dedi. 
     Patlamalarda ölenler arasında 3 küçük çocuk bulunduğu, bir Amerikan askerinin de yaralandığı kaydedildi. 
     Patlamalarda çöken evlerin enkazı altından cesetleri çıkarmaya ve yaralıları tedavi etmeye çalışan Amerikan askerlerine öfkeli semt halkı tarafından ateş açıldığı belirtildi. 
     Amerikalı Başçavuş Gary Coker, enkaz altından 6 cesedin çıkarıldığını gördüğünü, emrindeki adamların 3 bebeğin cesedini çıkarmak için enkazı kazarken ateş altında kaldıklarını kaydetti. Coker, kızgın semt sakinlerinin patlamalardan Amerikan askerlerini sorumlu tuttuğunu belirtti. 
     





</TEXT>
</DOC>
