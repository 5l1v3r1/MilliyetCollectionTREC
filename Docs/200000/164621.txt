<DOC>
<DOCNO> 164621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/son/sontur10.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon Prens Ihlara vadisinde... 
</HEADLINE>
<TEXT>

     Japon İmparatoru Hirohito'nun yeğeni Prens Tomohito Mikasa, Aksaray'ın Güzelyurt İlçesi'ne bağlı Ihlara Beldesi'nde bulunan Ihlara Vadisi'ni ziyaret etti. 
     Beraberinde yaklaşık 60 kişilik heyetle Ihlara Vadisi'ne gelen Tomohito Mikasa, bölgedeki kaya oyma mağara ve tarihi kiliseleri gezdi. 
     Mikasa, turistik gezileri çok sevdiğini, ancak en çok hoşlandığı yerlerin başında, Kapadokya bölgesi gibi köklü bir tarihi geçmişi barındıran merkezlerin geldiğini söyledi. 
     Türkiye'nin tarihi güzellikler açısında çok zengin olduğunu ifade eden Mikasa, ''Türkiye'ye bu, 9 ya da 10. kez gelişim. Ülkenize her gelişimde, Ihlara Vadisi'nin büyüleyici güzelliğinden son derece etkileniyorum ve Kapadokya'yı görmeden gitmiyorum'' dedi. 
     Ihlara Vadisi'ni, Vadi Başı mevkiinden yaklaşık 20 dakika seyreden Mikasa, beraberindeki grupla Nevşehir'in Kaymaklı Beldesi'ne geçti. 
     Mikasa'nın, 28 Haziran'a kadar Türkiye'de kalacağı bildirildi. 
     
</TEXT>
</DOC>
