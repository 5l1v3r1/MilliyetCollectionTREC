<DOC>
<DOCNO> 153554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sonspo27.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Nurnberg Augenthaler'le yollarını ayırdı... 
</HEADLINE>
<TEXT>

     Almanya Birinci Futbol Ligi Bundesliga'da sondan 2. sırada bulunan ve ligde kalma olasılığı iyice zayıflayan Nürnberg'de, teknik direktör Klaus Augenthaler'in görevine son verildi. 
     Ligin bitimine 4 hafta kala 30 puanı bulunan Nürnberg'in, en yakın rakibinden 4 puan eksiği bulunuyor. 
     Geçen cumartesi günü Hamburg SV'ye 4-0 yenilen Nürnberg, umutlarını iyice yitirirken, bu skor da Augenthaler'in de görevden alınmasına hız kazandırdı. 
     Klaus Augenthaler'in yerine Wolfgang Wolf'un getirildiği bildirildi. 
     Bir zamanlar Almanya Milli Takımı'nın ve FC Bayern Münih'in yıldız futbolcusu olan Augenthaler'in, mart ayında yine görevinden alınması gündeme gelmiş, ancak taraftarların güçlü desteği karşısında kulüp yönetimi, kararından vazgeçmişti. 2000 yılının mart ayında Nürnberg'in başına getirilen Augenthaler, bu sezon Bundesliga'da görevine son verilen 7. teknik direktör oldu. 
     




</TEXT>
</DOC>
