<DOC>
<DOCNO> 183018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/ekonomi/eko03.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Güvenceye Avrupa standardı 
</HEADLINE>
<TEXT>

   Devlet Bakanı Babacan, Türkiye'de mevduata verilecek güvencenin iki yıl sonra Avrupa standartlarında olacağını söyledi. Avrupa'da en az güvence tutarı 20 bin euro 
      ANKARA Milliyet 
   
   Devlet Bakanı Ali Babacan, mevduata devlet güvencesinin aşama aşama kaldırılacağını söyledi. Babacan, "Güvencenin kaldırılmasında geriye yönelik bir düzenleme kesinlikle olamayacak" dedi. 
   Düzenlediği basın toplantısında Hazine'nin sadece mevduat değil bankacılık sisteminin tüm pasiflerine güvence verdiğini hatırlatan Babacan, "Dünyada eşi benzeri görülmemiş bu durumun mutlaka normal duruma getirilmesi gerekir" diye konuştu. BDDK'nın güvencenin kaldırılması için Temmuz 2004'ü telaffuz ettiğini bildiren Babacan, "Bu tarih dikkate alınacak. Nihai hedef, iki yıl sonra mevduata verilecek güvencenin AB standartlarında olmasıdır" dedi. Babacan, AB ülkelerinde tek bir standart bulunmadığını, bekara, evliye ve evli ile çocukluya farklı güvence verildiğini anlattı. AB ülkelerinde minumum güvence 20 bin euro 30 milyar 800 milyon lira . 
   Babacan, yıl sonunda beklenen Yatırımcı Konseyi toplantısının 2004'ün baharına kaldığını, aralık ayında Avrupalı dev şirketlerin yöneticilerini Türkiye'ye davet edeceklerini söyledi. 
   Babacan, borç stoğunun GSMH'ye oranının 2001 sonunda yüzde 92 olduğunu hatırlatırken, 2003 sonunda yüzde 70'in altında hedeflendiğini belirtti. Bunun içinde 8.5 milyar dolarlık ABD kredisinin bulunmadığını belirten Babacan, "Bunun sağlanması halinde bu oran daha da aşağılara inebilecek" dedi. Kredinin ABD Kongresi'nde değerlendirme amacıyla 20 Eylül'e kadar "askıda" bulunduğunu söyleyen Babacan, "Bu olmazsa olmaz bir kredi değil" dedi. 
   
   Yoksula kömür yardımı 
   Babacan, memur zammı için de "Önümüzde bir aylık bir süreç var. Bütçe dengeleri ortaya çıktıktan sonra memur maaşıyla ilgili tablo ele alınacak. Ancak bütçe bizi son derece zorluyor" diye konuştu. Babacan TRT 1'e yaptığı açıklamada da, "Bütçe imk nları içerisinde en yüksek oranda artış mutlaka yapılacaktır" dedi. Babacan, ihtiyacı olan ailelere ilk etapta, 500 kilo kömür yardımı yapılması konusunda çalışmalara başlandığını da söyledi. Babacan, IMF heyetinin altıncı gözden geçirme için 25 Eylül'de Türkiye'ye geleceğini de belirtti. 
   
   Dolar tahvili ihraç edildi    ABD'de yaptıkları tanıtım turunun ardından Türk tahvillerine olan ilginin arttığını söyleyen Babacan, "Bu nedenle tahvil ihracı kararı aldık" dedi. Babacan, aracı kuruluşlara önceki gece tahvil ihracı için yetki verdiklerini söyledi. Hazine'nin tahminen yüzde 9.6-9.7 faizle 10 yıl vadeli 1 milyar 250 milyon dolarlık tahvil ihracı gerçekleştirdiği öğrenildi. Dubai'deki IMF toplantılarında Uluslararası Finans Enstitüsü'nün cumartesi gecesi 500 - 600 finans sektörü temsilcisinin katılacağı akşam yemeği düzenleyeceğini belirten Babacan, Başbakan Erdoğan'ın burada açılışı yapacağını vurguladı. 
   
   
</TEXT>
</DOC>
