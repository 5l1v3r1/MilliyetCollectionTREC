<DOC>
<DOCNO> 181244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sondun37.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Vizontele Londra'da gösterime giriyor... 
</HEADLINE>
<TEXT>

     İngiltere'nin Avrupa işlerinden sorumlu Bakan Yardımcısı Denis MacShane, ''Yeni Avrupa Film Sezonu''nu ünlü Çek manken Eva Herzigova ile birlikte açtı. 
     ''İngiliz sinema seyircisinin Doğu Avrupa ile ilgili modası geçmiş önyargılarını aşmak'' üzere düzenlenen ''Yeni Avrupa Film Sezonu'' çerçevesinde İngiltere'nin çeşitli kentlerinde gösterime sunulacak filmler arasında, Yılmaz Erdoğan'ın ''Vizontele'' adlı yapımı da bulunuyor. 
     İngiltere Dışişleri Bakanlığı ''Harita Dairesi''nde açılışı yapılan sezonda gösterilecek filmlerin, İngiliz seyircisinin birçok önyargısının aşılmasında önemli rol oynayacağını belirten MacShane, kendisiyle birlikte açılışa katılan ve ilgiyi artıran top model Eva Herzigova'ya da teşekkür etti. 
     Herzigova'nın Prag'da ortaya çıkıp bir anda Avrupa çapında ünlendiğini hatırlatan MacShane, ünlü modelin şu anda yeni Avrupa için çalıştığını belirtirken, ''Gelecek yıl AB 10 yeni üye ülkeye kapılarını açacak ve ne yazık ki İngiliz kamuoyunun yarısından fazlası bu yeni üyeler hakkında çok az şey biliyor. Bildikleri de modası geçmiş önyargılara dayanıyor. Bu, yeni üyelerin gerçek ekonomik ve kültürel kapasitelerini yansıtmıyor. Film festivali bütün bu önyargıların aşılmasını sağlayacak'' dedi. 
     Herzigova da, böyle bir açılışta bulunmaktan büyük onur duyduğunu belirtirken, Doğu Avrupa'nın sanatın ve hayatın bütün dallarında önemli isimler ortaya çıkardığını hatırlattı. 
     Kendi kariyeri boyunca da Doğu-Batı sentezinden büyük kazanımları olduğunu anlatan Herzigova, AB'ye üye olmanın kendi ülkesi olan Çek Cumhuriyeti vatandaşlarına büyük faydalar getireceğini ifade etti. 
     Doğu Avrupa ile ilgili olumsuz yaklaşımları yenmenin bu aşamada büyük önem taşıdığını belirten Herzigova, sanatın bu olumsuz yaklaşımların yok edilmesindeki rolüne inandığını anlattı. 
     ''Yeni Avrupa Film Sezonu'' çerçevesinde İngiltere'nin çeşitli kentlerinde gösterime girecek filmler arasında Polonya'dan ''Antichrist'' ve ''Inferno'', ''Slovenya'dan ''Blind Spot'', Çek Cumhuriyeti'nden ''Brats'', Letonya ve Estonya'dan bir ortak yapım olan ''Good Hands'', Romanya'dan ''Occident'', Litvanya'dan ''The Lease'' ve Türkiye'den ''Vizontele'' bulunuyor. 
     
</TEXT>
</DOC>
