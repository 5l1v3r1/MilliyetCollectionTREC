<DOC>
<DOCNO> 193073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sonspo10.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Vural'dan futbolcularına veryansın .. 
</HEADLINE>
<TEXT>

     Deplasmanda Bursaspor'a 6-0 yenilen Adanaspor'un Teknik Direktör'ü Yılmaz Vural, farklı yenilgiden futbolcularını sorumlu tuttu. 
     Vural, Bursaspor karşısında tüm oyuncularının sorumsuz davrandığını ve kötü oynadıklarını ifade ederek, ''Sadece 15 dakika oynadılar ve kazanmak istemediler'' dedi. 
     18 yıllık antrenörlük yaşamının en sıkıntılı günlerini yaşadığını belirten Vural, şunları söyledi 
     ''Bursaspor maçından umutluydum. Futbolcularımla toplantı yaparak maçın önemini anlattım. Ne yazık ki onlar maddi ve manevi sorunlarını bu maça saklamışlar. Sadece 15 dakika sahada göründüler, ondan sonra golleri ardı ardına yemeye başladık. Sezonun en rezil futbolunu sergiledik. Devre arasındaki uyarılarım da ciddiye alınmadı. Tüm futbolcularda bırakın kazanma isteğini, koşma arzusu bile yoktu. Çok üzüntülüyüm. Konuyu yönetime rapor edeceğim.'' Hafta sonu Akçaabat Sebatspor'u konuk edeceklerini ifade eden Vural, ''Rakibimiz son haftalarda hırslı futboluyla puanlar topluyor. Fenerbahçe maçında da bunu kanıtladılar. Zor maç olacak. Bizim gerçek rakiplerimiz bu gibi takımlardır. Özellikle sahamızda maç kaybetmek sonumuzu hazırlar ve intihar etmek gibi olur'' diye konuştu. 
     
</TEXT>
</DOC>
