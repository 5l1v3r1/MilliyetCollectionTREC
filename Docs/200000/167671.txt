<DOC>
<DOCNO> 167671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sontur08.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökhan Özen ve arkadaşı açık denizde bulundu... 
</HEADLINE>
<TEXT>

     KKTC'de dün jet-ski ile denize açılan ve otellerine geri dönmeyen pop müzik sanatçısı Gökhan Özen ve arkadaşı Serkan Kula, Sahil Güvenlik Komutanlığı tarafından bulundu. 
     Kaldıkları Deniz Kızı Hotel'den dün saat 17.20'de jet-ski ile denize açılan Gökhan Özen ve Serkan Kula, KKTC Sahil Güvenlik Komutanlığı tarafından yapılan yoğun aramalar sonucu, saat 06.20'de kıyıdan 13.5 mil açıkta uluslararası sularda bulundu. 
     KKTC Güvenlik Kuvvetleri Komutanlığı Basın Bürosu'ndan yapılan yazılı açıklamada, Gökhan Özen'in menejeri Selçuk Turna'nın, kiraladıkları 2 jet-ski ile 8 mil açıldıktan sonra Özen ve Kula'nın, Türkiye sahillerini görünceye kadar gitme ve sonra geri dönme niyetinde olduklarını söylemesi üzerine arama kurtarma faaliyetinin açık denizlere kaydırıldığı belirtildi. 
     Açıklamada, arama kurtarmanın önce SG 11 ve SG 02 botları ile kıyıya yakın başlatıldığı, sonra açık denizlere kaydırıldığı ve saat 05.00'te bir helikopter ve arama kurtarma ihtisas personelinin de faaliyete katıldığı kaydedilen açıklamada, ''Gün boyu sürdürülen yoğun faaliyetler neticesinde Gökhen Özen ve Serkan Kula saat 06.20'de helikopter tarafından kıyıdan 13.5 mil açıkta uluslararası sularda bulunmuştur'' denildi. 
     Açıklamada, Gökhan Özen ve Surkan Kula'nın helikopterle denizden alınarak Girne Askeri Hastanesi'ne götürüldüğü bildirildi. 
     Gökhan Özen, dün saat 17.20'de menejeri Selçuk Turna ve Serkan Kula ile birlikte Deniz Kızı Hotel sahilinden iki jet-ski ile denize açılmış, menejer Selçuk Turna otele geri dönmüş, Özen ve Kula'nın otele dönmemesi üzerine arama başlatılmıştı. 
     
     HAYATIMIN EN KÖTÜ GECESİYDİ... 

     KKTC'de kaldıkları otelde menajeri Selçuk Turna ve Serkan Kula isimli arkadaşıyla kiraladıkları jet-ski ile denize açılan ve saatlerce kendisinden haber alınamayan pop müzik sanatçısı Gökhan Özen, kurtarılmasının ardından, ''hayatının en kötü gecesini yaşadığını'' söyledi. KKTC Sahil Güvenlik Komutanlığı arama kurtarma ekipleri tarafından bir helikopterle kıyıdan 13.5 mil açıkta uluslararası sularda, arkadaşı Serken Kula ile birlikte bulunan Gökhan Özen, bugün İstanbul'dan KKTC'ye gelen annesi Tül ay ve babası Osman Nuri Özen ile birlikte basın toplantısı düzenledi. 
     Gazetecilere başından geçenleri anlatan Özen, jet-skiye bindiklerinde farkında olmadan hızla açıldıklarını, menajeri Selçuk Turnanın, kullandığı jet-skinin benzini bitmek üzere olduğu için geri döndüğünü belirten Özen, kendisinin kullandığı jet-skinin ise benzin yerine yağ göstergesine baktığını ve benzinin az olduğunu fark etmediğini kaydetti. 
     Özen, geceyi denizde geçirirken, kurtarılma ümidini kaybetmediğini, ancak boyu metreleri bulan dalgalar çıktığında çok korktuklarını, sonra çevrelerinde köpekbalıklarının dolaştığını gördüklerini, korkularının daha da artığını söyledi. 
     Gazetecilerin sorularını da yanıtlayan Gökhan Özen, ''Jet-ski bulununca içinde bir buçuk kova kadar deniz kumu çıktığı söyleniyor. Bunu nasıl izah edeceksiniz '' sorusu üzerine, ''Keşke onu görüntüleseydiniz, öyle bir kum yoktu. İddia eden varsa onu bir şekilde kanıtlamak durumunda. Öyle bir kum yoktu. Keşke kum bulabileceğimiz bir yer olsaydı. Ne ima edildi bilmiyorum ama keşke ayağımı basabileceğim bir yer olsaydı. Eğer başka bir şey ima eden varsa da ona aynı olayın başına gelmesini diliyorum, başka hiçbir şey dilemiyorum'' dedi. 
     Gökhan Özen, gazetecilerin, ''Reklam için yaptığınızı düşünenler var'' sözleri üzerine ise ''Öyle düşünen varsa haddini çok aşan bir açıklama olduğunu söylerim sadece. Bir gün Allah başına verirse, ki düşmanımın bile vermesin, o zaman çok iyi anlayacağını biliyorum. Benim hayatımın en kütü gecesiydi, en kötü anlarıydı. Artık buna da 'reklam' diyen olursa haddini aşar'' dedi. 
     
     ''KÖPEKBALIKLARIYLA UĞRAŞTIK'' 

     ''Yıldızların altında geceyi nasıl geçirdiniz '' sorusu üzerine Gökhan Özen, ''O kadar romantik değildi tabii yıldızların altında. Köpekbalıklarıyla uğraştık, dalgaların boyuyla uğraştık'' diye konuştu. 
     Arkadaşı Serken Kula ile birlikte bütün gece birbirlerine moral vermeye çalıştıklarını ve birbirlerini uyutmamak için alakasız konulardan konuştuklarını anlatan Gökhan Özen, gece beklerken, açlık ve susuzluğun yanında kendisi için en kötü duygunun duygusallık olduğunu belirtti. Bundan sonra jet-skiye binmeyi düşünmediğini bildiren Özen, bu sıralarda denize de girmek istemediğini söyledi. 
     Özen, ''Kurtarma ekiplerini gördüğün zaman ne hissettin '' sorusuna karşılık, '' Türk askerini seviyorum diye bağırdığımı hatırlıyorum. Müthiş bir operasyonla kurtardılar. Bizi oradan tereyağından kıl çeker gibi aldılar. Çok gurur duydum. Sonra hastaneye götürdüler. Her şey normal çıktı'' dedi. 
     Hayranlarını çok korkuttuğunu belirten Özen, ''Umarım bir daha ben böyle bir gece yaşamam, umarım bir daha onlar böyle bir ikilemde kalmazlar. Allah'ın verdiği canı Allah alır, bir gün zamanı geldiği zaman buna kimse engel olamaz. Yaşadıklarımı hafızamdan siliyorum. Silmek durumundayım, çünkü hatırlamak istemiyorum'' diye konuştu. 
     Kıbrıs Türk Barış Kuvvetleri Komutanlığı'na, KKTC Güvenlik Kuvvetleri Komutanlığı'na ve KKTC polisine teşekkür eden Özen, bir soru üzerine, Mehmetçik Vakfı yararına seve konser vereceğini, Türk askeriyle gurur duyduğunu vurguladı. 
     Gökhan Özen'in annesi Tülay Özen de oğlunun başına gelenleri gözyaşları ile anlatırken, olayın önce kendisinden saklandığını, daha sonra oğlunun hayranlarından gelen bir telefon mesajından öğrendiğini söyledi. ''Gökhan'ın oradan kurtulması çok zordu'' diyen anne Tülay Özen, ''Sevenlerinin duası kurtardı, Allahıma çok şükür'' diye konuştu. 
     Baba Osman Nuri Özen de oğlunun başına gelenlerin ''reklam amaçlı'' olarak değerlendirilmesine tepki gösterdi. Oğlunun başına gelen bir olayı anımsatan Osman Nuri Özen, şunları söyledi ''Bundan 2 sene evvel, Hürriyet Gazetesi'nde Altın Kelebek Ödülü'nü aldığı zaman da bir kış günü Gümülcine'de başına benzer bir don olayı hadisesi geldi. Yine ordumuz, el attı kurtardı. Şimdi de yine ordumuz onu aldı denizden getirdi.'' Gökhan Özen ve ailesi, KKTC'den yarın ayrılacak. 

     
</TEXT>
</DOC>
