<DOC>
<DOCNO> 190849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sontur46.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Robertson "Afganistan'da daha fazla katkı bekliyoruz" 
</HEADLINE>
<TEXT>

     NATO Genel Sekreteri Lord George Robertson, Türkiye'nin, NATO'nun Afganistan'da çok ihtiyaç duyduğu askeri istihbarat, bilgi toplama ve jandarma faaliyetleri konularında çok iyi uzmanlığı olduğunu, bu bakımdan Ankara'nın katkılarını beklediklerini söyledi. 
     Robertson, Türkiye ve Ortadoğu Amme İdaresi Enstitüsü konferans salonunda ''Türkiye ve NATO'nun Değişimi'' konulu bir konferans verdi. 
     NATO Genel Sekreteri, Afganistan'da birtakım şeyleri gerçekleştirmek için askere ihtiyaç duyduklarıni belirterek, Türkiye'den daha fazla katkı beklediklerini ifade etti. 
     Türk yetkililere, Afganistan'daki ortak NATO misyonuna katkılarının çok değerli olacağını söylediğini belirten Robertson, Türk yetkililerce ne tür katkıların sağlanabileceğine ilişkin bir liste hazırlanabileceğini de kaydetti Robertson, şöyle devam etti 
     ''Afgan halkını bir kez daha yalnız bırakırsak Afganistan yine çökmüş bir devlet ve terörist şebekeler için bir sığınak haline gelir. Türkiye'nin, bu zorlu misyonda NATO'ya sağlayacağı destek gözardı edilemez. Bölgeyi ve Afgan halkını iyi biliyorsunuz. Geçen yıl da ISAF'ın komutasını başarıyla üstlendiniz. Türk yetkililere, Afganistan'daki ortak misyonumuza katkılarını çok değerli olacağını söyledim.'' Bu arada edinilen bilgiye göre, NATO, Afganistan'ın yeniden yapılandırılması çerçevesinde oluşturulacak il imar timleri için Ankara'dan 1000 asker istedi. 
     
     ''21. YÜZYILDA YENİ GÜVENLİK TEHDİTLERİ'' 
     Robertson, dünyanın 21. yüzyılda, apokaliptik terörizm, kitle imha silahları, kural tanımaz devletler, bölgesel çatışmalar gibi yeni güvenlik tehditleriyle karşı karşıya olduğunu belirterek, bu kökten değişimlere karşı etkili karşılık verilmesi için NATO'nun da değişim geçirmeye ihtiyaç duyduğunu söyledi. 
     Türkiye'nin NATO'daki rolü ve konumunun da paralel biçimde değişime uğradığını ifade eden Robertson, bugünün çok daha karmaşık güvenlik yapısında Türkiye'nin artık NATO'nun güney kanadında değil, ön cephesinde yer aldığını ve 21. yüzyılın tehditlerine karşı merkezi bir rol oynadığını vurguladı. 
     Türkiye'nin, Orta Asya ve Ortadoğu ile olan güçlü tarihi, kültürel ve ekonomik bağları itibariyle bu bölgelerin güvenliğini sağlamada önemli bir köprü, İslam dünyası için de yegane bir model olduğunu belirten Robertson, şöyle konuştu 
     ''Türkiye'nin potansiyelinin farkında olduğunu biliyorum. Bu potansiyelin sadece fırsatlar değil, sorumluluklar getirdiğini de biliyorum. Şimdiye kadar sorumluluklarınızı yerine getirdiniz ve şunu biliyorum ki, bundan sonra da getireceksiniz. Uluslararası güvenliğin daha iyi duruma getirilmesine katkı sağlama yolundaki sıkı çalışmalarınız sürecektir.'' 
     
     ''TÜRKİYE, ZORLUKLARLA ÇOK İYİ MÜCADELE ETTİ'' 
     Türkiye'nin, coğrafi konumu itibariyle karşılaştığı mülteci akını, ekonomik sıkıntılar ve terörizm gibi birtakım zorluklara karşı da çok iyi mücadele ettiğini kaydeden Robertson, NATO'nun da her zaman Türkiye'nin yanında durduğunun altını çizdi. 
     NATO'nun Irak'taki rolünün, Afganistan'a göre çok daha sınırlı olduğunu belirten Robertson, bu ülkeye asker gönderen Polonya ve İspanya'ya planlama, lojistik ve haberleşme alanlarında destek verdiklerini hatırlatarak, ''NATO eminim ki, Irak'taki istikrar gücüne katkı sağlamak isteyen diğer ülkelere de buna benzer destekler sağlayacaktır'' dedi. 
     Konuşmasının sonlarına doğru Büyük Önder Atatürk'ün bir sözüne atıfta bulunan Robertson, Türkiye'nin tüketici değil, üretici olması gerektiğine işaret etti. Robertson, Türkiye'nin NATO'nun tüm tarihi boyunca zaten bu söze uygun şekilde davrandığını, güvenliği sadece tüketmeyip ürettiğini de kaydetti. 
     NATO Genel Sekreteri, ''Türkiye hala NATO'nun kilit bir ülkesi ve şimdi her zamankinden daha karmaşık, değişken ve potansiyel açıdan daha önemli bir role sahip'' diye konuştu. 
     
</TEXT>
</DOC>
