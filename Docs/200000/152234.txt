<DOC>
<DOCNO> 152234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/siyaset/siy03.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç'a şair tepkisi 
</HEADLINE>
<TEXT>
'Adımı kullanmasınlar' 
TBMM Başkanı'nın resepsiyonda sözünü ettiği şair İsmet Özel, başörtüsünden yakınarak, "Ellerinde güç olmasına rağmen hiçbir şey yapmıyorlar" dedi 
     Ahmet Tulgar 

     TBMM Başkanı Bülent Arınç'ın dün geceki resepsiyonda sözünü ettiği şair İsmet Özel imzalı "Waldo, sen neden burada değilsin" adlı kitap Nisan 1988'de yayımlanmıştır. Kitaba adını veren deyiş ise Amerikalı filozof Henry David Thoreau'ya aittir. 19. yüzyıl Amerikası'nın önde gelen filozoflarından Thoreau, hükümetinin Meksika ile savaş yüzünden koyduğu ek vergiyi "savaş harcamalarına katkıda bulunmamak" gerekçesiyle ödemez ve hapse atılır. Thoreau'nun hapse atıldığını duyan dönemin bir başka önemli filozofu ve aynı zamanda Thoreau'nun hocası olan Ralph Waldo Emerson hemen hapishaneye koşar ve Thoreau'ya "Thoreau, neden buradasın Why are you here " diye sorar. Thoreau'nun cevabı ise şöyledir "Waldo, sen neden burada değilsin Waldo, why aren't you here " 
     Arınç'ın eşine "Sen neden burada değilsin " derken kitabını ibraz ettiği İsmet Özel ise bu durumdan hoşnut olmadığını söyledi. Kendisiyle görüştüğümüz Özel şöyle dedi "Benim kendi iki kızım da dahil olmak üzere binlerce genç kız başörtüsü yüzünden üniversitede okuyamıyorlar. Sanki bu durumdan çok rahatsız gibi davranıp ama ellerinde güç olmasına rağmen bunun için hiçbir şey yapmayan kişilerin sık sık benim adımı kullanmaları, kitaplarımı referans göstermelerinden çok rahatsızım. Kendi ikiyüzlülüklerini saklamak için adımı kullanıyorlar. İslami çevrelerde sempati kazanmak istiyorlar. Ali Müfit Gürtuna da belediye başkanı seçildiği ilk gün koridorlarda elinde benim kitabımla dolaşmıştı. Bu politikacılardan dürüst olmalarını beklerim." 
     Şair İsmet Özel'e göre bu kitapta anlatılanlarla dünkü resepsiyon krizi sırasında olanlar arasında bir benzerlik söz konusu değil. Özel, sözlerini şöyle sürdürdü "Waldo ve Thoreau olayında gerçek bir direniş söz konusudur. Dünkü olayda ben böyle bir direniş tavrı saptayamadım." 
     


SİYASET 
















</TEXT>
</DOC>
