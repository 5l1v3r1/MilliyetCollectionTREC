<DOC>
<DOCNO> 173220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/dunya/dun00.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sandıkta şamata 
</HEADLINE>
<TEXT>

   ABD'nin en renkli ve en zengin eyaleti California'da 7 Ekim'de yapılacak valilik seçimleri için yarışan marjinal adaylar, uçuk vaatleriyle siyaseti karnavala dönüştürdü 
      DIŞ HABERLER SERVİSİ 

   
   ABD'nin 35 milyona yakın nüfusuyla bir ülke kadar büyük, 32 bin 678 dolarlık kişi başına düşen yıllık geliriyle de ülkenin en zengin eyaletlerinden California'yı 7 Ekim'de düzenlenecek valilik seçimlerinin heyecanı sardı. Hollywood'u ve San Francisco'suyla, eğlence sektörünün kalbinin attığı California'da valilik yarışına katılan 200 aday arasında bulunan Hustler dergisinin sahibi Larry Flynt, porno yıldızı Mary Carey, "sarışın bomba" olarak tanınan model Angelyne gibi marjinal isimlerin programları ve uçuk söylemleri, seçim sürecini adeta bir karnavala dönüştürdü. 
   Terminator serisinin yıldızı Arnold Schwarzenegger, h l adaylığını koymayı düşünedursun, Flynt, Carey ve Angelyne kampanyayı gökkuşağının renklerine boyadı. 38 milyar dolarlık bütçe açığı ve ekonomik küçülmeyle iktisadi olarak zor günlerin yaşandığı California'da neredeyse tüm vali adayları kendi sektörlerinde kazandıkları deneyimlerle eyaleti düzlüğe çıkaracaklarını vaat ediyor. İşte adaylardan bazılarının söylemleri 
   
   Göğsünü büyütenden vergi 
   MARY CAREY - Porno yıldızı 
   Popüler pornocu Carey, bütçe açığını göğüs büyültme ameliyatlarını vergilendirerek kapatmayı planlıyor. California'nın şu andaki valisi Gray Davis ve eski valisi Edmund Brown'ın isimlerindeki "gri" gray ve "kahverengi"ye brown gönderme yaparak, "Kahverengiyi denedik, griyi de. Şimdi sarışın zamanı" diyor. 
   Mantıklı pembe düşünün 
   
   ANGELYNE - Model 
   Şehvetli pozlarının yer aldığı reklam panolarının Los Angeles'ın tüm sokaklarında görülebileceği Angelyne'ın seçim sloganı şu "Mantıklı pembe düşünün" Think rational pink . Kampanyasını politikada dürüstlük üzerine kuran Angelyne iddiasını, "Eğlence işi, politikadan biraz daha zor. Eğlence duygu ve benlik işi, siyasetse temel mantık ve matematik" diyerek ortaya koyuyor. 
   'Burada bir sürü manyak var' 
   Alışık olmadık adaylar ve söylemler Californialı politikacıları endişelendiriyor. Demokrat Parti'nin California Başkanı Art Torres, "Bir kahkaha deposu haline geliyoruz. Bu durum burada bir sürü manyak olduğu duygusunu güçlendiriyor" diyor. 
   
   
</TEXT>
</DOC>
