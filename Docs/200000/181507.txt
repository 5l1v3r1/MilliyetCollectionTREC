<DOC>
<DOCNO> 181507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/soneko30.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Aygün Sıfırların atılmasında zamanlama önemli 
</HEADLINE>
<TEXT>

     Ankara Ticaret Odası ATO Başkanı Sinan Aygün, liradan 6 sıfır atılması uygulamasına, enflasyonun yüzde 10'un altına düştükten sonra geçilmesini gerektiğini belirterek, bu uygulama için en doğru zamanın 2005 yılı sonu olduğunu söyledi. Maliye Bakanı Kemal Unakıtan'ın ''liradan altı sıfır atılacağını'' açıklamasının yankıları sürüyor. Konu ile ilgili değerlendirmede bulunan Aygün, liradan altı sıfır atılmasını olumlu bulduğunu belirtirken,''Artık liranın dünyanın en çok sıfırlı parası olmasının onurunu yaşamak istemiyoruz'' dedi. 
     Liradan sıfır atılması için enflasyon rakamlarında istikrar sağlanmasının gerekliliğine işaret eden Aygün, şunları kaydetti 
     ''Enflasyon bir ay eksi çıkarken, bir sonraki ay artı 3, daha sonraki ay eksi 5, sonraki ay artı 3'e çıkarsa bu çok iyi birşey değil. Onun için enflasyonun istikrara girmesi lazım. Baktığımız zaman sıfır atılan ülkelerde bir süre sonra enflasyonun tekrar yükseldiğini görüyoruz. Enflasyonda tekrar eski rakama gelinecekse bu yapılanın bir anlamı kalmaz. Altı sıfır atıldığında 20 milyon lira 20 lira olacak. 20 yıl sonra tekrar 20 liramız 20 milyon liraya yükselecekse bu işten vazgeçmemiz lazım.'' 
     
     ZAMANLAMA ÖNEMLİ 

     Söz konusu uygulamanın zamanlamasının da oldukça önemli olduğunu vurgulayan Aygün, enflasyonun yüzde 10'un altına düştükten ve bu konuda belli bir istikrar sağlandıktan sonra liradan altı sıfır atılması gerektiğini söyledi. 
     Aygün, ''Yani enflasyon yüzde 10'un altına düştükten sonra buna bir 6-7 ay bakmak lazım. Liradan sıfır atılması için en iyi zaman tahminen 2005 yılının sonları olur. Bilindiği gibi enflasyonun 2004'de yüzde 12 olması hedefleniyor. Eğer 2004'de yüzde 12 olursa bu sefer 2005 hedefini yüzde 4-5'lere düşürecekler. Enflasyonun bu seviyede bir süre devam ederek stabil olması 2005'lerin sonlarına doğru mümkün olabilir'' görüşünü dile getirdi. 
     TL'den sıfır atılması konusunda aceleci davranılmaması gerektiğine de işaret eden Aygün, söz konusu uygulamanın ticarette olumlu yansımalarının olacağını kaydetti. 
     
</TEXT>
</DOC>
