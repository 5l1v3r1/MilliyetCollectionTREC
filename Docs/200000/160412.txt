<DOC>
<DOCNO> 160412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/sontur16.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocukları ÖSS'ye girecek olan velilere öneriler... 
</HEADLINE>
<TEXT>

     Selçuk Üniversitesi Mesleki Eğitim Fakültesi Çocuk Gelişimi ve Ev Yönetimi Eğitimi Anabilim Dalı Başkanı Prof. Dr. Ramazan Arı, ÖSS öncesi evde yaşanacak kavgaların gençleri olumsuz etkileyeceğine dikkati çekerek, ''Bu tip kavgaları sınav sonuna erteleyin'' dedi. 
     Özel Dershaneler Birliği Derneği ÖZ-DE-BİR Antalya İl Temsilciliği tarafından 15 Haziran Pazar günü gerçekleşecek Öğrenci Seçme Sınavı'na ÖSS girecek gençlerin ailelerine yönelik, ''Sınav Kaygısı ve Başa Çıkma Yolları'' konulu konferans düzenlendi. 
     Cam Piramit Kongre ve Fuar Merkezi'nde düzenlenen konferansa konuşmacı olarak Selçuk Üniversitesi Mesleki Eğitim Fakültesi Çocuk Gelişimi ve Ev Yönetimi Eğitimi Bölümü Anabilim Dalı Başkanı Prof. Dr. Ramazan Arı katıldı. 
     Arı, sınav heyecanının öğrencileri aşarak ailelerde de görülmeye başladığını belirterek, ''Sanki sınava çocuklarımız değil de biz girecekmişiz gibi heyecanlanıyoruz. Ne yazık ki bu çocuklarımıza da yansıyor. Çocuklarımızın soğukkanlı olmalarını sağlamak için öncelikle bizim heyecanımızı gizlemeyi öğrenmemiz gerek'' dedi. 
     Ailelere ergenlik çağındaki gençlere daha dikkatli yaklaşmalarını da öneren Prof. Dr. Arı, ergenlik döneminde gençlerin ''benmerkezci'' davrandıklarına dikkati çekti. 
     Ramazan Arı şöyle devam etti 
     ''Gençler, bu dönemde giyimlerine, davranışlarına çok dikkat ederler. Hatta sizin giyim ve davranışlarınız da onlar için önemlidir. Ergenlik çağındaki gençlerin beyinlerinde gerçekte olmayan düşsel seyirciler vardır. Ebeveynlerinden çok, bu düşsel seyircilerin görüşlerine önem verirler. Yani onlar için sınavı kazanamazlarsa işsiz kalmak, zaman kaybetmek yerine, çevresindeki kişilerin onlar için ne düşüneceği çok daha önemlidir.'' Önemli sınavlardan önce gençlerin en çok şefkate ihtiyaç duyduklarını kaydeden Prof. Dr. Ramazan Arı, velilere şu önerilerde bulundu 
     ''Sınav öncesinde evde özellikle anne-baba kavgası veya diğer kavgalara girmemek lazım. Bu tip kavgaları sınav sonuna erteleyin. Ona kaygılı olup olmadığını sorun, onunla ilgilenin. Telaşlı olmayın, sınavın doğum ya da ölüm gibi dünyanın en doğal olaylarından birisi olduğunu anlatın. Çocuğunuzu başarılarından yola çıkarak motive edin. Hedefini açık ve net şekilde belirlemesine yardımcı olun. İsteklerinin sizin mi yoksa gerçekten onun mu olduğunu belirleyin. Unutmayın, insan sevdiği işi yaparsa her yerde kazanır.'' 
     
</TEXT>
</DOC>
