<DOC>
<DOCNO> 168181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/siyaset/siy05.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK'da hastalara ücretsiz servis... 
</HEADLINE>
<TEXT>

Polikliniklere ulaşmak için hastalar 500 metre yürümek zorundaydı. Başhekim Karahan bir servis koyarak bu sorunu çözdü. Üstelik haftada 10 olan ameliyatları 40'a çıkardı 
     ŞÜKRAN ÖZÇAKMAK İstanbul 

     SSK Okmeydanı Hastanesi, hizmet kalitesini yükseltmek amacıyla attığı ilk adımda, hastaları hastane kapısında minibüsle karşılayarak polikliniklere ücretsiz taşıyor. 
     Başhekim Prof. Dr. Servet Rüştü Karahan, "Hastanemize günde 10 bin kişi girip çıkıyor. Üç ay önce göreve başladığımda hemen bir araştırma yaptırdım. En fazla gelen şik yetlerin biri eczane kuyruğu diğeri de yol mesafesiydi. Servisimiz günde 34 sefer yapıyor" dedi. 
     Karahan, ortaya çıkardığı skandal niteliğindeki olayları da şöyle anlattı "6 - 7 ay sonrasına ameliyat randevusu verilme nedenini araştırdım. Ameliyat bekleyen hastaları telefonla tek tek aradım. Bazı hastalar 'Ameliyat günü geç veriliyor' diyen doktor tarafından özel hastanelerde ameliyat edilmiş. Yalnızca bademcik ameliyatı için 600 kişi sıra bekliyordu. Bazı doktorlar hakkında işlem yaptık. 'Eylüle kadar tüm ameliyatlar bitecek' dedim. Daha önce haftada 10 ameliyat yapan doktorlar şimdi izinlerini erteleyip haftada 40 ameliyat yapıyorlar. Kendi hatalarını kendileri telafi ediyor." 
     Hastane giriş çıkışlarını yeniden düzenleyen Karahan, ziyaretçiler için manyetik kart hazırlatıyor. Ayrıca üç ameliyathanesi 76 yatağı olan acil servis ünitesinin projesi hazırlandı. 250 bin dolara mal olacak Göz Bankası'nın yılbaşına kadar bitirilmesi planlanıyor. 
     

</TEXT>
</DOC>
