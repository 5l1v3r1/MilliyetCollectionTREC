<DOC>
<DOCNO> 179012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur20.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat İyot eksikliği zeka geriliğine yol açıyor... 
</HEADLINE>
<TEXT>

     Karadeniz Teknik Üniversitesi KTÜ Tıp Fakültesi Halk Sağlığı Anabilim Dalı Başkanı Doç. Dr. Gamze Çan, Türkiye'de çocukların yüzde 16'sında beslenme yetersizliğinden kaynaklanan iyot eksikliğine bağlı zeka ve fiziksel gelişim geriliği görüldüğünü söyledi. 
     Doç. Dr. Çan, beslenme yetersizliğinin kansızlık, büyüme ve zeka geriliği, guatr, düşük ve ölü doğum, çocuk ölümleri, ateşli hastalıklar, ishal, raşitizm ve osteoporoza yol açtığını söyledi. 
     İyot eksikliğinin beslenme yetersizlikleri sonucu gelişen olumsuzlukların en önemlilerinden biri olduğunu ifade eden Çan, şunları söyledi 
     ''İyot yetersizliği Türkiye'nin en önemli halk sağlığı sorunlarından biridir. Toprakta ve suda yeterince bulunmayan iyot, bitki ve hayvanlar tarafından da yeterince alınamıyor. Dolayısıyla insan vücudu için gerekli olan iyot miktarı, bitkisel ve hayvansal gıdalar istenen oranlarda tüketilse dahi yeterli olmuyor. Her insanın günlük bir toplu iğne başı kadar 150 mikrogram iyot tüketmesi gerekiyor. Yaşam için büyük önem taşıyan bu mineral yeterince alınmadığı takdirde çocuklarda büyüme ve zeka geriliğine, gebelerde düşük ve ölü doğumlara, tüm yaş grupları için ise guatra neden olabiliyor. Türkiye'de çocukların yaklaşık yüzde 16'sında iyot eksikliğine bağlı olarak zeka ve fiziksel gelişim geriliği görülüyor.'' Dünyada 1.6 milyar, Türkiye'de ise 21 milyon insanda iyot eksikliği sonucu gelişen guatr bulunduğuna dikkati çeken Çan, ''İyot, normal büyüme ve gelişme, beyin ve sinir sisteminin normal çalışması, vücut ısısı ve enerjisinin düzenlenmesi, tiroid hormonlarının yapımı için gereklidir. İyot eksikliğinden kaynaklanan sağlık sorunları, iyotlu tuz kullanılarak aşılabilir. Bunun için günlük 150 miligram iyot minerali almak gerekiyor'' dedi. 
     Çan, iyotlu tuzun mineral özelliklerini kaybetmemesi için ışık almayacak şekilde, kapalı kapta saklanması gerektiğini de vurguladı. 
     
</TEXT>
</DOC>
