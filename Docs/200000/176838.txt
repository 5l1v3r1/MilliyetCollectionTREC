<DOC>
<DOCNO> 176838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/ekonomi/eko01.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanlar'ın böcekleri 
</HEADLINE>
<TEXT>

   Uzanlar'ın, Star adına, 100 - 200 metreden görüntü ve ses aktarmaya yarayan 'böcek' adı verilen 3 milimetrelik optik göze sahip gizli kameralardan satın aldığı öğrenildi 
   İSTANBUL Milliyet 
   
   Hakan Uzan'ın asistanı Meltem İşgörür'e ait bir çantada ele geçirilen "ses değiştirme" cihazının dışında Uzanlar'ın 100'ün üzerinde "böcek" adı verilen gizli kameralardan satın aldığı ortaya çıktı. 
   "Özaydın Elektronik" adlı şirketten alındığı belirlenen "böcek"ler, kibrit kutusunun yarısı büyüklüğünde. Bu kameralar, 3 milimetrelik optik gözüyle 100 - 200 metre ötedeki bir merkeze görüntü ve ses geçebiliyor. 
   
   Esrarengiz cihaz 
   Polis, Hakan Uzan'ın asistanı İşgörür'de ele geçirilen ses ve görüntü değiştiren cihazla ilgili araştırmasını sürdürüyor. Cihaz, ses ve konuşma üzerinde oynamaya yarıyor. Cihaz ele geçirildiğinde, içinde ses ve görüntüleri olan kişinin de kim olduğu araştırılıyor. 
   Bu aletin sırrı çözülmeye çalışılırken, Uzanlar'ın başka cihazlar da aldıkları ortaya çıktı. Karaköy'de bulunan ve Hayrettin Özaydın'a ait Özaydın Elektronik'ten Star adına 100 "böcek" satın alındı. Bu alet, 100 - 200 metre mesafeden kablo çekmeden görüntü ya da ses aktarmaya yarıyor. Üzerine monte edilmiş saatlere takılan pillerin dayanma süresi 70 - 80 saat. Sesli ve görüntülü olmak üzere iki ayrı tipi bulunan ve kibrit kutusunun yarısı büyüklüğünde olan bu aletlerin görüntülü olanlarının üzerinde 3 milimetrelik optik bir göz bulunuyor. 
   Portatif olan bu aleti istediğiniz yere monte edebiliyorsunuz. Çiçeğin, sigara veya kibrit paketinin içinde bile çalışabiliyor. İsterseniz bu kamerayı kolye ya da çakmak şekline de dönüştürebiliyorsunuz. Görüntüyü alabilmek için sadece bu 3 milimetrelik optik gözün açık kalması gerekiyor. 
   Fiyatları ise oldukçe uygun. Eğer kendi dijital kameranız varsa sadece aleti alıyorsunuz. Bunun maliyeti 150 dolar. Ama eğer dijital kameranız yoksa bu sistem size yaklaşık bin dolara maloluyor. 
   Uzanlar'a 100'ün üzerinde "böcek" sattığını doğrulayan Özaydın Elektronik'in sahibi Hayrettin Özaydın, Kore'den getirdiği bu aletin Türkiye'de tek satıcısı olduğunu söyledi. 
   "Böcek"e rağbetin çok olduğunu belirten Özaydın, "Bu yasal ve çok gizli birşey değil. Ayda 600 - 700 tane getiriyoruz. Çok fazla gibi görünse de 100'ün üzerindeki rakam çok fazla değildir belki de. Bütün elemanlarına ver. Bilgisayarı olan bütün masalara birer tane koy. Bunlar bilgisayarda görüntü nakline de yarıyor" dedi. 
   
   Adabank'ta da böcek çıkmıştı    EKONOMİ SERVİSİ 
   Gizli kamera çekimi ve ses kayıtları yapan cihazları ele geçen Uzanlar'ın gizli dinleme konusundaki girişimleri yıllar önce devletin kayıtlarına da geçmişti. 
   Bankacılık Düzenleme ve Denetleme Kurulu kurulmadan önce Hazine Müsteşarlığı'na bağlı olan Bankalar Yeminli Murakıpları Kurulu, yönetimi Tasarruf Mevduatı Sigorta Fonu'na devredilen Uzan ailesine ait Adabank'ı 1990'lı yılların başında teftişe tabi tuttu. 
   Bankada kayıtları inceleyen Bankalar Yeminli Murakıbı, çalışmaları sırasında kendisine karşı sergilenen kasıtlı tutumlar ve çalışma masasındaki düzenekten kuşkulandı. 
   Savcılığa başvuran murakıp, çalışma masasına kendi görüşmelerini kaydetmek üzere kurulmuş bir gizli dinleme düzeneği buldurdu. Güvenlik güçlerinin yaptığı aramada Adabank'taki murakıp masasında ele geçen "böcek", polisin yaptığı çizimlerle devletin resmi kayıtları arasında girdi. 
   Söz konusu çizimi de içeren böcek dosyası, Bankalar Yeminli Murakıpları Kurulu'na sunuldu. 
   
   
</TEXT>
</DOC>
