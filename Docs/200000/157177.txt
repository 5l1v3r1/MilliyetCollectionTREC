<DOC>
<DOCNO> 157177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/ekonomi/eko06.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Müdürlük kapatmaktan vazgeçtiler 
</HEADLINE>
<TEXT>

     ANKARA Milliyet 

     Hükümet devletin küçülmesi için birçok kurumu özelleştirme kapsamına alarak satışa çıkarırken, 57'nci hükümet döneminde çalışmaları başlatılan bölge müdürlüklerinin kapatılması kararını yürürlükten kaldırdı. 
     Bakanlar Kurulu, bazı kamu kurum ve kuruluşlarına ait "bölge müdürlükleri ve başmüdürlüklerin kaldırılması ve alınacak tasarruf tedbirlerine ilişkin" kararnamenin yürürlükten kaldırılmasına ilişkin kararnameyi Resmi Gazete'nin dünkü sayısında yayımlandı. 
     
     IMF'nin şartlarından biriydi 
     57'nci hükümet döneminde başta Köy Hizmetleri, DSİ ve karayollarına ait bölge müdürlüklerinin kapatılması kararı alınmış, konuyla ilgili olarak da 2002 Ocak ve Nisan aylarında iki kararname çıkarılmıştı. Yürürlükten kaldırılan kararnamede, 31 kurum ve kuruluşa ait bölge müdürlükleri ve baş müdürlüklerden 112'sinin geçen yıl 31 Mayıs'a kadar, 38'inin 31 Aralık 2002'ye, 35'inin ise 31 Mayıs 2003 tarihine kadar kaldırılması öngörülmüştü. Bunlara bağlı alt hiyerarşik birimler ise hizmetlerini mevcut hükümlere göre sürdürecekti. 
     IMF'yle stand - by anlaşmasının gözden geçirme kriterleri arasında da bulunan bölge müdürlüklerinin kapatılmasına ilişkin düzenleme konusunda 5 Nisan 2003 tarihli niyet mektubunda, bu tedbirin beklenen 
     tasarrufu sağlamadığı ve tam olarak gerçekleştirilemediği belirtilmişti. 
     

</TEXT>
</DOC>
