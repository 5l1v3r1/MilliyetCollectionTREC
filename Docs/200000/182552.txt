<DOC>
<DOCNO> 182552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/guncel/gun01.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Acil bina aranıyor 
</HEADLINE>
<TEXT>

   SSK Bakırköy Doğumevi ve Çocuk Hastalıkları Hastanesi, hastalar başka binaya aktarılıp onarım yapılmazsa çökecek 
      ŞÜKRAN ÖZÇAKMAK 

   
   Hastası, refakatçısı ve personeliyle günde 5 bin kişinin girip çıktığı SSK Bakırköy Doğumevi ve Çocuk Hastalıkları Hastanesi, her an çökme tehlikesiyle karşı karşıya. Raporlara göre, deprem hasarlı hastanenin temeli 8 katlı binanın ağırlığını taşıyamayacak durumda. Bu nedenle de acil olarak iki katının yıkılarak binanın 6 kata düşürülmesi ve ek kolonlarla deprem takviyesi yapılması gerekiyor. Hastane çalışanlarına göre, "Tehlike bağıra bağıra geliyorum" diyor ancak SSK Genel Müdürlüğü, onarım yapmak için hastaların nakledilebileceği bina bulamıyor. 
   
   BİNA YÜKSEK HASARLI 
   Hastanenin durumu son olarak Bakırköy Belediyesi'nin ilçede deprem zemin etüt çalışmaları için yaptırdığı araştırmalarla ortaya konuldu. Belediyenin, İstanbul Üniversitesi ve İstanbul Teknik Üniversitesi'ne hazırlattığı rapora göre, hastane "yüksek ve çok yüksek hasarlı ve riskli bina" durumunda. Rapor, SSK ve Bakırköy Kaymakamlığı'na da gönderildi. Yılda 30 bin bebeğin doğduğu Bakırköy SSK Hastanesi'nde 464'ü kadın doğum yatağı, 536'sı çocuk yatağı olmak üzere bin yatakla hizmet verdiklerini belirten doktorlar, konuyla ilgili şunları söyledi 
   
   'BOŞALTMAMIZ LAZIM' 
   "Hastanede 700 personel çalışıyor. Yanızca acil serviste her gece 600 çocuk muayene ediliyor. Bu hastanenin yükünü kaldıracak başka bir hastane yok. Türkiye'nin en büyük doğum hastanesinde ölüm korkusuyla çalışıyoruz." SSK Genel Müdürü Prof. Dr. Orhan Canpolat da yaşanan sıkıntıyı doğrulayarak, "8 katlı binada hasar fazla. İki katı yıkıp onarım çalışması yapmak için o binayı boşaltmamız gerekiyor. Hastaları nakledecek bir binaya ihtiyacımız var. Bakırköy Belediyesi'nin bir binası vardı onu da Kızılay aldı. En azından 250 yataklı Çocuk Servisi'ni taşırsak, aktarma sistemiyle sorunu çözeriz" dedi. 
   
   
</TEXT>
</DOC>
