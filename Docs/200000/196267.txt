<DOC>
<DOCNO> 196267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/spor/spo07.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir taşla iki kuş 
</HEADLINE>
<TEXT>

   Ümitler Almanya'yı elerse, finallerin ev sahipliği için büyük avantaj yakalayacak. Şampiyonaya Almanya, Fransa, İskoçya ve Çek Cumhuriyeti de talip olmuştu 
      MURAT AĞCA 

   
   Şansımız yüksek 
   ÜMİT Milli Takımımız, bugün Almanya önünde, bir anlamda finallere ev sahipliği yapabilmek için de mücadele edecek. Finallere kalan ve başvuru yapan ülkelerden birinde yapılacak şampiyonaya ev sahipliği için, Türkiye ile birlikte Almanya, Fransa, İskoçya ve Çek Cumhuriyeti'nin de istekte bulunduğu, ancak Türkiye'nin şansının daha yüksek olduğu öğrenildi. 
   
   İki rakip kalacak 
   ÜMİTLER'İN elemesi halinde Almanya'nın adaylığı otomatikman düşecek. İlk maçta Hırvatistan'a 2 - 0 yenilen İskoçya'nın da işi zor görünüyor. Çekler ve Fransa deplasmanda kazanmıştı. UEFA Asbaşkanı Şenes Erzik, Türkiye'nin uzun zamandır böyle organizasyon almadığını, başarılı bir kulis çalışması yaptığını belirterek, "Şansımız çok yüksek" dedi. UEFA ev sahibini 11 Aralık'ta açıklayacak. 
   
   Çetiner Ülkemiz sevinecek    TEKNİK Direktör Raşit Çetiner, rövanş maçını kazanarak, ülke insanını sevindireceklerini söyledi. Çetiner, "2,5 yıllık emeğimizin karşılığını bu maçta almak istiyoruz. Kötü başlayan milli maç haftasını, önce biz Almanya'yı, sonra da A Takım, Letonya'yı eleyerek iyi bitireceğiz" dedi. Ümitlerin hocası, ücretsiz olan maçta taraftardan da büyük destek beklediklerini belirtti, "Almanya'dakinin iki misli fazla taraftar topluluğu istiyoruz" diye konuştu. 
   
   Ümidimiz bitmesin    Almanya'ya deplasmanda 1-0 yenilen Ümitler, bugün Kadıköy'de final bileti almaya çalışacak. Ay - Yıldızlı ekip bedava izlenecek maçta destek bekliyor 
   İki fark gerek 
   AVRUPA Şampiyonası finalleri için mücadele veren Ümit Milli Takımımız, bugün Almanya ile 1 - 0 kaybettiği baraj maçının rövanşında karşılaşacak. Şükrü Saracoğlu'nda 20.30'da başlayacak ve bedava izlenecek zorlu mücadeleyi Çek Michal Benes yönetecek. Ay - Yıldızlı ekibimizin, rakibini en az iki farkla devirmesi gerekiyor. 
   
   Fatih yok 
   ÜMİT Takımımız'da Fatih Sonkaya, sarı kart cezalısı olduğu için forma giyemeyecek. Sakat olan kaptan Kemal'in durumu bu sabahki kontrollerden sonra netlik kazanacak. İbrahim Toraman ve Servet'in oynamalarında ise bir engel olmadığı açıklandı. Ancak bu iki oyuncunun da A Milli Takım'a verilme ihtimali bulunuyor. 
   
   
   
   
</TEXT>
</DOC>
