<DOC>
<DOCNO> 150633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/spor/ykoksaldi.html </URL>
<DATE> 2003/04/18/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Maksat kötülemek olsun 
</HEADLINE>
<TEXT>

     Onun altyapı konusundaki iddiası, "Gençlere şans vereceğim" sözüyle kendini göstermişti. Verdi de. Gençlerbirliği maçında parlayan Semih'ti, ama istikrarsız Fenerbahçe düzeninde tartaklandığı için yaşlı görünen Ali Güneş, Hakan Bayraktar, Erhan Albayrak gibi isimler de tecrübeli gençlerdi. Birikimli Tamer Güney gibi hocalar, genç futbolcuların A takıma adaptasyonunun "yürü koçum, forması için oynar bunlar, her maç 11'e koyun" söylemleriyle yapılamayacağını ve bunun en az 1.5 seneyi bulacağını belirtiyor. Ama her kulüpte ve özellikle de Fenerbahçe'de futbol yorumları kimin oynayıp oynamadığına ve alınan skora bağlı olduğu için, Semih'in Denizlispor maçının 2. yarısında dışarı alınması bir eleştiri malzemesi yapılabiliyor. Zaten 10 gün içinde gece hayatı suçlamaları da başlar 
     Tamer Güney net olarak belirtti "Ben takım çalıştırmayı ilke olarak düşünmüyorum. Ben beynimi ortaya koyacağım." Teknik direktörlük ünvanına sıcak bakmıyor. Tamamen boşluğa düşmüş futbolcuların kalan sayılı haftalarda nispeten daha huzur içinde, futbola odaklanarak işlerini yapabilmelerini sağlamak için emek verecek. Ama hala maç yorumları buram buram futbolcu düşmanlığı, alay ve aşağılama kokuyor. 
     Fenerbahçe'ye yönelik yorumlardaki futbolsuzluk, onun manşet güzeli yapılmasını kolaylaştırıyor. Çalıştığı hocalarının ismini dahi akılda tutması zor olan, sürekli sistem değiştiren, kah Belgrad Ormanı'nda kros kah Samandıra'da düz koşu arasında gidip gelen futbolcuların ne birbirini saha içinde anlamak ne de tüm yeteneklerini ortaya koymak için vakti oluyor. Herkesin bilip de resmi olarak Tamer Güney'in ancak dillendirebildiği "moral motivasyon" eksikliği de cabası. 
     Fenerbahçe kazandığı zaman teknik analiz göremezsiniz. Ama kaybettiğinde dizilişten taç atışındaki vücut hareketine kadar her şey cımbızla ayıklanıp incelenir. Kazanırken, Ali Güneş yüreğini koymuştur, ne güzel deparlar atmıştır ama kaybederken o formaya layık değildir. 3'lü oynar, 4'lü oynar, ama hala kaybeder Fenerbahçe. Bu sefer futbolcular ruhsuzdur. Zaten Türkiye'nin fiziken en sağlam takımı Gençlerbirliği'ne kafa tutmasına kimse cevap veremedi. Bir maçlık adrenalin patlamasıyla dahi açıklanamayacak bu net tablo, kondisyon yok hikayelerinin sırf birilerini suçlamak için çıkartılmış bahaneler olduğunu ortaya koydu. 
     Lafı Tamer Güney'in tüm Türkiye'ye mesajıyla bağlayalım "Türk Futbolu'nda bundan sonraki uygulamalar futbol takımlarının yapısına yönelik olmalı." 
     
     


SPOR 



























</TEXT>
</DOC>
