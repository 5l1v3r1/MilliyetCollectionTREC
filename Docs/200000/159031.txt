<DOC>
<DOCNO> 159031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/soneko22.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak, OPEC üyeliğini sürdürecek... 
</HEADLINE>
<TEXT>

     Irak petrol bakanlığını yürüten ''Petrol Bakanlığı Müdürü'' Samir Gazvan, Petrol İhraç Eden Ülkeler Örgütü OPEC üyeliğinden çıkmak gibi bir niyetleri olmadığını söyledi. 
     Gazvan, bugün düzenlediği basın toplantısında ''Irak'ın kurucu üyesi olduğu OPEC ile aralarında hiçbir sorun bulunmadığını'' belirtti. 
     Irak'ın bir kaç hafta içinde uluslararası petrol piyasasına döneceğini belirten Gazvan, OPEC ile ilişkilerinin bir süre daha Körfez Savaşı öncesine dönemeyeceğini ifade etti. 
     Gazvan, ''OPEC bize bir üretim kotası ayırmıyor. Üretimimizi eskisi gibi sürdüreceğiz, çünkü kapasitemiz sınırlı'' dedi. Kuveyt'i işgali nedeniyle uğradığı uluslararası yaptırımlar nedeniyle Irak 1990 yılından beri OPEC'in üretim kota tahsisatlarının dışında bırakılıyor. 
     Gözlemciler, 1996'dan beri temel ihtiyaçlarını temin edebilmesi için sınırlı miktarda petrol satışına izin verilen Irak'ın, OPEC'in kota tahsisatına yeniden alınsa bile, kendisine ayrılan kotayı dolduracak miktarda üretim yapabilmesinin 1 yılı bulacağını belirtiyor. 
     
</TEXT>
</DOC>
