<DOC>
<DOCNO> 182007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/ekonomi/aeko.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fahiş faiz ödenmeyecek 
</HEADLINE>
<TEXT>

   İmar Bankası mudilerine ödemelerde, Uzanlar'ın vaat ettiği fahiş faizlerin ya tamamen iptal edilmesi ya da piyasa oranlarına indirilmesi gündemde 
      EKONOMİ SERVİSİ 
   
   Faaliyetlerine son verilen İmar Bankası'nda parası kalanlara ödeme yapabilmek için çare arayan devlet, Uzanlar tarafından mevduat çekmek için vaat edilen, dolara yüzde 10, marka yüzde 12.4 gibi "fahiş faiz"leri hesaplardan düşme formülünü gündeme getirdi. 
   Ancak bu mahsup işlemi büyük bir karmaşa görülen İmar Bankası kayıtlarında izi bulunduğu kadarıyla yapılabilecek. Bu işlem için, binlerce hesabın ana para tutarlarının ne olduğu, nasıl faiz tahakkuk ettirildiği, devlete başvuran mudilerin bildirdiği rakamların ne kadarının fahiş faizin hesaplara eklenmesiyle oluştuğu araştırılıyor. 
   İmarzedelerin hesaplarına yürütülen fahiş faizin ya tamamen iptal edilmesi ya da piyasa oranlarına indirilmesi biçiminde geliştirilen formül için de özel yasal düzenleme gerektiğine işaret edildi. Faiz budaması için yasal düzenlemeyi zorunlu kılan nedenlerden birinin "bu faizlerin bir bölümünün vergisinin devlete yatırılmış olmasından" kaynaklandığı kaydedildi. 
   
   Mevduata taksit 
   Milliyet'in aldığı bilgilere göre, hükümet, Hazine ve BDDK'nın tespitleri sonrasında, resmi belgelerde görünen 750 trilyon liralık "kayıtlı" mevduatın neredeyse 10 katını geçen "gerçek" mevduat için de nakit ödeme yapılamayacağına ikna oldu. Mevzuata göre bütçe ödeneklerinin yüzde 2'sini aşamayan batık banka ödemelerine ilişkin hükmün de nakit ödemeye olanak bırakmaması karşısında garanti kapsamındaki mevduatın taksitler halinde ve vadeli devlet k ğıdı karşılığında yapılması formülü hemen hemen kesinlik kazandı. 
   
   Telsim'de öncelik Motorola'nın    İmarzedelere yapılacak ödemeler için Uzanlar'ın el konulacak malvarlığına güvenen bürokratların umutlarının zayıflamasına neden olan gelişmelerden birisi de, gruba ait cep telefonu şirketi Telsim'de "öncelikli alacak" hakkının devlete ait olmadığı görüşü oldu. Normal durumlarda her zaman devlet alacaklarının öncelikli olduğuna işaret eden bürokratlar, Telsim'deki durum için şunları söylediler 
   "Dünya iletişim devleri Amerikan Motorola ve Nokia, Telsim'den olan alacakları için sona yaklaştılar. Bu iki firmanın faiziyle birlikte 4.2 milyar dolarlık bir tahsilata yönelmesi söz konusu. Motorola ve Nokia'nın Telsim'deki alacakları 'rehinli' olduğu için, devlet öncelik hakkını kaybediyor. Alacak tahsilinde öncelik 'rehinli' olanlardadır." 
   
   8.2 katrilyon liralık başvuru    Eşi görülmemiş gizli hesaplar ve çifte kayıtlarla tek başına Türkiye'nin 148 katrilyon lira olan toplam bütçesinin yüzde 5'i ile 10'u arasında devlete bir yük çıkaran İmar Bankası'nda geri ödemelerin "başvuru rakamları oranında" yapılamayacağı da kesinleşti. 
   Uzanlar'ın 169 bin resmi hesap bildirmesine karşın 335 bin kişinin 445 bin hesap için İmar Bankası'ndan alacak başvurusunda bulunmasının ardından ortaya çıkan toplam rakam 8.2 katrilyon liraya ulaştı. Bu rakamın, karşılığı olmadan yasadışı açılan Hazine bonusu hesaplarıyla birlikte 10 katrilyon lirayı bulduğu da basına yansıdı. 
   
   ABD kredisi 
   Garanti kapsamındaki mevduatın taksitler halinde ve vadeli devlet k ğıdı karşılığında yapılması formülü hemen hemen kesinlik kazandı. 
   Ancak böyle bir ödeme için de karşılık arayan bürokratlar arasında, ABD'den beklenen 8.5 milyar dolarlık kredinin bir bölümünün, en azından bu yıl sonuna kadar yapılacak ödemelerde kullanılabileceği konuşuldu. 
   
   
</TEXT>
</DOC>
