<DOC>
<DOCNO> 168974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sontur03.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaptana güvenip "evlendim" demeyin 
</HEADLINE>
<TEXT>

     Antalya İl Nüfus Müdürü Şerafettin Duman, kaptanların nikah kıyma yetkisi bulunmadığını belirterek, ''Bu sadece Amerikan filmlerinde olur'' dedi. 
     Şerafettin Duman, kaptanların sadece uluslararası sularda seyir halindeyken doğan çocukları veya ölenleri karada bulunan yetkililere bildirmekle yükümlü olduklarını söyledi. 
     Kaptanların evlendirme yetkisinin bulunmadığını belirten Duman, ''Bu sadece Amerikan filmlerinde olur'' diye konuştu. Geçtiğimiz yıllarda başından geçen bir olayı da örnek gösteren Şerafettin Duman, şunları anlattı 
     ''Bir keresinde bir kaptan, Ben nikah kıydım, evrakları nereye teslim edeceğim diyerek bana geldi. Bu kişi gemide nikah kıydıklarını belirtir bir tanıtım çalışmasıyla Antalya'ya çiftleri getiriyormuş. Kendisine bunun mümkün olamayacağını, bizim resmi nikahı kıymamızın ardından kendilerinin istedikleri gibi gemide tören düzenleyebileceklerini anlattım. Daha sonra böyle bir teklifle gelen olmadı.'' Kaptanların nikah kıyabilecekleri yönündeki görüşler üzerine Deniz Kanunu'nu da incelediğini kaydeden Şerafettin Duman, ''Bildiğim kadarıyla da dünyanın hiçbir yerinde kaptanların nikah kıyma yetkisi yok'' diye konuştu. 
     Antalya Barosu avukatlarından Murat Bulat, Medeni Kanun'un belediye başkanları, belediye başkanının görevlendirdiği memurlar ve muhtarlar dışındaki kişilere evlendirme yetkisi vermediğini açıkladı. 
     Bulat, deniz mevzuatında da böyle bir yetki bulunmadığını belirterek, ''Medeni Kanun'un hükmü son derece açık ve sınırlayıcı. Kanun'un yetki verdiği kişilerin dışındakilerin evlendirme gibi bir yetkisi kesinlikle olamaz'' dedi. 
     
</TEXT>
</DOC>
