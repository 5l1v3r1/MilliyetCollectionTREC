<DOC>
<DOCNO> 155059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sondun29.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi açtı ağzını yumdu gözünü.. 
</HEADLINE>
<TEXT>

     İtalya Başbakanı Silvio Berlusconi, hakkında devam eden yasal süreçle ilgili ''bir grup hakim beni saf dışı bırakmak istiyor, ama nasıl yapacağını bilmiyor'' görüşünü savundu. 
     ''Radio Anch'io'' adlı bir İtalyan radyosuna bu sabah demeç veren Berlusconi'nin sözleri, ülkede zaten gergin olan ortamı daha da gererken rejim ve demokrasi tartışmaları bile yapılmaya başlandı. Geçmişte de olduğu gibi sol partilerin etkisinde kaldıklarını ima ederek ''bir grup hakime'' yüklenen Berlusconi, ''Saldırgan ve siyasi rakiplerini ortadan kaldırmanın yollarını arayan bir grup hakimler olduğu sürece, bir sanığın suçlu olup olmadığını ortaya çıkarmak için tarafsız ve hızlı yargı sürecinin olma olasılığı yok'' dedi. 
     Berlusconi, konuşmasında bazen ''bir grup hakim'' yerine ''darbeci hakimler'' deyimini kullandı. Vatandaşlarının artık ülkede adaletinin mevcudiyetine inanmadığını savunan İtalya Başbakanı, bir ankete göre İtalyanların sadece yüzde 8'inin hakimlere güvendiğini ileri sürdü. 
     Berlusconi, bu zamana kadar sakinliğini hiç kaybetmediğini ve her zaman aklın yolunda olduğunu ifade etti. 
     Berlusconi, Cumhurbaşkanı Carlo Azeglio Ciampi'nin dün yaptığı konuşmasında ''siyasi mücadele olmak zorunda ama aşırılıklar bizi güçsüzleştiriyor. Çok fazla kavga İtalya'nın gelişmesini durduruyor'' şeklindeki endişeleri haklı bulduğunu, ancak şu anda ''kendisini savunduğunu'' söyledi. 
     Başbakan Berlusconi'nin açıklamalarıyla başlayan siyasi polemikler sonrasında, İtalya'da demokrasi ve rejim tartışmalarının yaşandığı görülüyor. 
     Merkez sol partileri ittifakı Zeytin Dalı'nın ve Papatya partisinin lideri Francesco Rutelli, La Repubblica gazetesinde yayınlanan demecinde, ''İtalya, bir rejim tartışmasına sürüklenme riskiyle karşı karşıya. Adli reforma gereksinim var ama bu parlamento üyeleri veya hükümete dokunulmazlık için değildir'' dedi. 
     Televizyonlar yapılan oturumlara katılan uzman ve entelektüel kesim ise ülkede yaşanan siyasi tartışmanın demokrasiyi tehlikeye attığını, temmuz ayında AB dönem başkanlığını alacak İtalya'nın uluslararası alanda prestijini yitirebileceğini vurguluyorlar. 
     
</TEXT>
</DOC>
