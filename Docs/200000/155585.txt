<DOC>
<DOCNO> 155585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/soneko08.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Aygün İthalat artışı dış ticaretimizin yüz karasıdır... 
</HEADLINE>
<TEXT>

     Ankara Ticaret Odası ATO Başkanı Sinan Aygün, Türkiye'nin ithalatındaki artışın endişe verici boyutlara ulaştığını bildirdi. 
     Aygün, döviz kurlarının düşüklüğüne zamanında müdahale edilmemesinin Türkiye ekonomisini kritik bir sürecin eşiğine getirdiğini belirterek, Hazine'yi ''ithalatı özendirici'' politikalar uyguladığı gerekçesiyle eleştirdi. Sinan Aygün, ''ihracatta elde edilen bütün kazanımlar ithalatın lüksüne heba edilirse, bu araba yine devrilir'' dedi. 
     ATO Başkanı Aygün, Şubat 2001-Şubat 2002 döneminde dış ticaret açığının 8.5 milyar dolar olduğunu, ancak Şubat 2002-Şubat 2003 döneminde dış ticaret açığının 16.4 milyar dolara yükseldiğini belirterek, ''yüzde 100 yükselen dış ticaret açığına 20 milyon dolar döviz alım ihalesi açarak nasıl müdahale edilir anlamıyorum'' diye konuştu. 
     Bu yılın ilk iki ayında ithalatın yüzde 77.7'sinin ara malları, yüzde 11.9'unun sermaye malları, yüzde 9.7'sinin tüketim malları ithalatından oluştuğunu belirten Aygün, geçen yılın aynı dönemine göre ara mallar ithalatında yüzde 26.3, sermaye malları ithalatında yüzde 16.2 artış olmasına karşın, tüketim malları ithalatında yüzde 54.4 artış gözlendiğinin altını çizdi. İthalattan kaçınma ve yerli malını tercih konusunda ''ulusal bilinç'' oluşması gerektiğine dikkat çeken Aygün, israf ekonomisi ile hiçbir ülkenin yürüyüp kalkınamayacağını kaydetti. 
     
     İTHALAT ÇILGINLIĞI 
     Son dört yıl içinde Türkiye'nin büro makinaları ve haberleşme cihazlarına 9, elektrikli cihaz ve makinalarına 2.1, yük taşımaya mahsus araçlara 1.6, deniz yolu ulaşım araçlarına 1, pamuğa 2, plastik maddelere 6.9, kağıt ürünlerine 3, demir çelik ürünlerine 7.9, kömüre 2, gıda maddelerine 1.7, binek otomobillere 5.5, dayanıklı tüketim mallarına 7.3 milyar dolar olmak üzere yurtiçinden sağlanabilir çok sayıda ürüne 60 milyar dolara yakın para harcanarak ithalat yapıldığından yakınan Aygün, bunun bir ithalat çılgınlığı olduğunu belirterek şunları kaydetti 
     ''Tarım ülkesi olan Türkiye aynı dönemde 510 milyon dolarlık buğday, 308 milyon dolarlık ayçiçek tohumu, 1 milyar dolarlık tütün ithal etti. İhracat yaparak kazandığımız her 100 doların 15 dolarını sadece lüks tüketim ithalatına harcıyoruz. İthal mala geden her 1 dolar, Hasan'ın cebinden alınıp Hans'a, Mehmet'in elinden alınıp Matheus'a gidiyor. Herbir gemi dolusu ithal mal, Almanya'da bir fabrika kurulmasına hizmet ederken, buna karşılık Ostim'de 1 fabrikanın kapanmasına, yüzlerce işçinin işini kaybetmesine neden oluyor. Savurganlık ekonomisi ile bir yere varmamız mümkün değil. Ankara Ostim'de 20 dolara ihraç edilen bir yedek parça 300 dolara tekrar Türkiye'ye getiriliyor ve bunu da kamu kuruluşları ihale yoluyla alıyorsa bu çark nasıl dönecek Ulusal sanayimiz nasıl büyüyecek Son 4 yılda 60 milyar doları aşan gereksiz mallarla dolu ithalatımız, dış ticaretimizin yüz karasıdır. İlişkilerimize işleyen israf ekonomisini, bünyemizden söküp atamazsak, yolsuzluktan yakınmaya kimsenin hakkı olmaz.'' 
     
</TEXT>
</DOC>
