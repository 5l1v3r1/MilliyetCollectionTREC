<DOC>
<DOCNO> 159333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sontur32.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'ın bulunduğu otobüse çarpan otomobilde 2 ölü... 
</HEADLINE>
<TEXT>

     Partisinin düzenlediği etkinliklere katılmak üzere Çanakkale'ye gelen CHP Genel Başkanı Deniz Baykal'ın da içinde bulunduğu parti otobüsüne, Eceabat çıkışında otomobil çarptı. Kazada, otomobilde bulunan ve kimlikleri belirlenemeyen iki kişi öldü. 
     Alınan bilgiye göre, Gelibolu Yarımadası'ndaki savaş alanları ve şehitlikleri ziyaret sonrası, içersinde Deniz Baykal, Çanakkale Milletvekilleri İsmail Özay, Ahmet Küçük ve gazetecilerin bulunduğu, Hasan Yılmaz yönetimindeki ''Ata-1'' adlı parti otobüsüne, Kabatepe yol ayırımına geldiği sırada, Gelibolu yönünden gelmekte olan 34 GM 778 plakalı otomobil çarptı. 
     Kazada hurda haline gelen otomobilde sıkışan iki kişi öldü. 
     Kaza sırasında ön tarafı hasar gören parti otobüsünün içinde bulunan CHP Genel Başkanı Deniz Baykal ve beraberindekilerden yaralanan olmadı. Bazı gazetecilerin fotoğraf makineleri zarar gördü. 
     Olay nedeniyle büyük üzüntü yaşayan Baykal, bir partilinin otomobiliyle Gelibolu'ya gitti. 
     Olayla ilgili soruşturma sürdürülüyor. 
     
     "Denize uçabilirdik" 

     Kazada otobüste bulunan CHP Edirne Milletvekili Nejat Gencan, ''Denize uçabilirdik'' dedi. 
     Otobüste bulunan CHP Edirne Milletvekili Nejat Gencan, A.A muhabirine telefonla yaptığı açıklamada, kazayı şöyle anlattı 
     ''Çok güzel bir gezi oluyordu. Çanakkale'deki temaslarımızdan memnunduk. Ecabat'tan Genel Başkanımız Baykal'ın da bulunduğu otobüsle ayrıldık. Ecabat'tan çıkıştan kısa bir süre sonra hafif yağmur vardı. Çok virajlı yolda karşı yönden gelen otomobil, 15-20 metre önümüzde giden eskorttan sıyrılarak bizim otobüsümüzün altına girdi. Otomobilin yarısı bizim aracın altındaydı. İçindeki iki kişinin öldüğünü söylediler. Bizim araçta bulunanlarda önemli bir şey yok. Ancak Genel Başkanımız ve bizim moralimiz çok bozuldu. Kazayı ucuz atlattık. Denize uçabilirdik. Altımıza giren aracı sürükledik. Karşı yönden bizim şeridimize bir anda nasıl geçti anlayamadık.'' Gencan, otobüsü olay yerinde bıraktıklarını CHP Genel Başkanı Baykal ile diğer milletvekilleri, belediye başkanları ve diğer partililerin başka araçlarla Gelibolu'ya hareket ettiklerini de bildirdi. 
     Gelibolu'daki mitingin kaza nedeniyle kısa sürebileceğini belirten Gencan, CHP Genel Başkanı Baykal'ın miting sonrası helikopterle İstanbul'a gideceğini kaydetti. 
     
</TEXT>
</DOC>
