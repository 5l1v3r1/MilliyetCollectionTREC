<DOC>
<DOCNO> 191665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sontur12.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Uludağ, Rus turistlere hazırlanıyor... 
</HEADLINE>
<TEXT>

     Türkiye'nin önemli kış turizmi merkezlerinden biri olan Uludağ, yeni sezonda Rus turistleri ağırlamaya hazırlanıyor. 
     Güney Marmara Turistik Otelciler ve İşletmeciler Birliği GÜMTOB Başkanı Işık Uğurtuğ, Uludağ'a ilk kez beş yıl önce 100 kişilik Rus turist kafilesinin geldiğini belirterek, seyahat acentalarının, Yenişehir Havaalanı'na charter seferleri düzenlemesinin ardından bu rakamın geçen yıl bin 500'e çıktığını söyledi. 
     Yeni sezon öncesi Rus turistlerin yaptırdığı rezervasyon sayısının şimdiden 700'ü geçtiğini ifade eden Uğurtuğ, bu yıl 2 binin üzerinde Rus turistin Uludağ'a gelmesinin beklendiğini dile getirdi. 
     Uğurtuğ, Avrupa'dan turist getirmenin zorluğuna değinerek, ''Avrupalı zengin turistleri Uludağ'a getirmemiz zor. Altyapımız ve kayak pistlerimiz yetersiz. Biz de, yakın olan Rus pazarını hedef seçtik'' dedi. 
     
</TEXT>
</DOC>
