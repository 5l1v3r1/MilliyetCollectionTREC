<DOC>
<DOCNO> 179927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/spor/aspo.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
GALATASARAY BENİ ASLA KORKUTAMAZ 
</HEADLINE>
<TEXT>

   Lucescu, Bratu ve Petre'nin transferlerini değerlendirirken, "İkisini de ben yetiştirdim. Faydalı olacaklardır. Ancak kimi alırlarsa alsınlar fark etmez" ifadesini kullandı 
      BÜNYAMİN OSMAN 

   
   'Herkes antrenör' 
   BEŞİKTAŞ Teknik Direktörü Mircea Lucescu, takımın futbolundan memnun olduğunu, yapılan eleştirilere katılmadığını söyledi. Rumen hoca, Siyah - Beyazlı taraftarların da ortaya koydukları performansı beğendiğini belirtti, "Bizim sorunlarımız öteki takımlara göre daha az olmasına rağmen diğerlerine göre daha fazla eleştiriliyoruz. Diğer takımları kimse eleştirmiyor. Herkes Beşiktaş'ın antrenörlüğünü yapmaya çalışıyor" diye konuştu. 
   
   'Acelemiz yok' 
   İLHAN Mansız'ı, Şampiyonlar Ligi'ne hazırladıklarını kaydeden Lucescu, "Kendisi Malatyaspor maçında oynayabilir. Ancak acelemiz yok. Esas hedefimiz bu oyuncuyu Şampiyonlar Ligi'nde Lazio ile yapacağımız ilk maçta sahada görmek" dedi. Lazio maçının büyük önem taşıdığına dikkat çeken tecrübeli çalıştırıcı, "Kazanırsak, gruptan çıkma şansını artırırız. Ayrıca 8 puan toplayan takım ilk iki sırayı mutlaka alır" yorumunda bulundu. 
   
   'İyi tanıyorum' 
   GALATASARAY'IN transfer ettiği Rumen futbolcular Bratu ve Petre'ye de değinen Mircea Lucescu, "Her ikisi de benim yetiştirdiğim oyuncular. Kendilerini çok iyi tanıyorum. Galatasaray bu isimleri alarak, iyi transferler yaptı. Mutlaka takıma fayda sağlayacaktır. Ancak onlara hangi futbolcu gelirse gelsin Galatasaray beni asla korkutamaz. Ben artık Rumen oyuncu almam. Çünkü Pancu iyi oynasa bile basın olayları başka yere çekiyor" açıklamasını yaptı. 
   
   
</TEXT>
</DOC>
