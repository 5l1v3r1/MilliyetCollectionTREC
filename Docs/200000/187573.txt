<DOC>
<DOCNO> 187573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sonspo23.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi maç İspanyol basınında İngilizler maçtan kaçamadılar.. 
</HEADLINE>
<TEXT>

     İngiliz Milli Takımı'ndaki futbolcuların Rio Ferdinand'ın kadro dışı kalmasını boykot etmek için Türkiye'ye gitmeyeceklerini söylemeleriyle yaşanan gelişmeler, bugün İspanyol basınına ''Türkiye'ye gitmeme tehdidini savuran İngilizler son anda fikirlerini değiştirdi'' şeklinde yansıdı. 
     İspanyol spor gazetelerinden As, İngiliz futbolcuların Türkiye'ye gitme hususunda yapılan toplantıda ellerini havaya kaldırarak bir oylama yaptıklarını ve tam kadro olarak Türkiye'ye gidiş kararının, dün akşam TSİ 23.00'de alındığını yazdı. 
     ''Türkiye'de onları savaşçı bir atmosfer bekliyor'' başlığıyla 11 Ekim Cumartesi akşamı oynanacak maç öncesi duruma da geniş yer ayıran gazete, ''Avrupa'nın en ateşli taraftarları Türkler. Cumartesi akşamı 54 bin Osmanlılı, İngilizsiz bir statta bağıracaklar. İngiliz futbolcular, hayatlarının en karmaşık maçına çıkmayı önleyemediler'' yorumunda bulundu. 
     İngiliz futbolcuların Ferdinand'ın takıma geri çağrılmasını istemeleri ile ''yüksek tansiyon'' yaşandığını belirten Marca gazetesi de, futbolcuların son anda Türkiye'ye gitmeyi kabul ettiklerini ifade etti. İspanya'nın en yüksek tirajlı gazetelerinden El Pais ise ''İngiliz futbolunda eziyet günü'' başlığı altında ''Milli futbolcuların Türkiye'ye gitmeme tehdidi ve Leeds takımında oynayan bir futbolcunun Londra'da 20 yaşında bir kıza tecavüz ettiği iddiasıyla yürütülen soruşturmayla İngiliz futbolu tam bir kriz yaşıyor'' değerlendirmesini yaptı. 

     
</TEXT>
</DOC>
