<DOC>
<DOCNO> 185649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/ekonomi/eko06.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Uzan hakkında gıyabi tutuklama kararı 
</HEADLINE>
<TEXT>

   NEZİH GÜROL İstanbul 
   
   İmar Bankası soruşturması kapsamında Bahattin Uzan'ın da aralarında bulunduğu 12'si tutuklu 19 kişi, savcılıkça sorgulandı. Mahkemeye sevkedilen sekiz kişiden Bahattin Uzan, Mustafa Akar, Nurettin Sillim ve Nedim Çokçok hakkında zimmet ve zimmete iştirak suçlamasıyla tutuklama, Hakan Uzan için ise gıyabi tutuklama kararı verildi. 
   Soruşturma kapsamında, daha önce tutuklanan Bahattin Uzan, Hilmi Başaran, Yaşar Avni Güral, Birol Çilingir, Gürol Demirkol, Sadık Karagöz, Erol Hürbaş, Mehmet Koray Özkaya, Çiğdem Karakoç, Nuray Özer, Yeşim Öztürk ve Mustafa Akar ile tutuksuz yargılanmaları kararlaştırılan Tacettin Pak, Mustafa Say, Suat Gusunali, Azmi Yılmaz, Mehmet Bulut, Nurettin Sillim ve Nedim Çokçok dün 10.15 sıralarında Şişli Adliyesi'ne getirildi. 
   Sanıkların ifadeleri, Şişli Cumhuriyet Savcısı Sait Kunt tarafından alındı. 19 kişinin, Bankalar Kanunu'na muhalefet, nitelikli dolandırıcılık, zimmet ve cürüm işlemek amacıyla teşekkül oluşturmak iddialarına ilişkin sorgulandıkları, mevduat hesabındaki yaklaşık 8 katrilyon liralık açıkla ilgili suçlamaları kabul etmedikleri öğrenildi. İfadelerine başvurmak için çağrılan Hakan Uzan ile gıyabi tutuklu sanıklar Kemal ve Yavuz Uzan ise adliyeye gelmedi. 
   Savcı Kunt, tutuksuz yargılanmak üzere daha önce hakkında davalar açılan Hakan Uzan'ın da gıyaben tutuklanması için Nöbetçi Şişli 2. Asliye Ceza Mahkemesi'ne başvurdu. Mahkeme, Hakan Uzan hakkında 'zimmete iştirak' suçundan gıyabi tutuklama kararı verdi. 
   
   Adabank'ta inceleme 
   Öte yandan bazı şirketlerin hileli hisse devirleri ile bazı kredi ve mudi hesaplarına ilişkin kayıtların Adabank'ın Mecidiyeköy'deki merkez binasında bulunduğu ihbarı alınması üzerine Şişli Cumhuriyet Savcılığı'nın talimatıyla Adabank'ta arama yapan Mali Şube Müdürlüğü ekipleri, çok sayıda dosya ve belgeye el koydu. Yetkililer, Adabank'ın merkez binasındaki incelemelerin süreceğini bildirdiler. 
   
   
</TEXT>
</DOC>
