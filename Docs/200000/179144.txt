<DOC>
<DOCNO> 179144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/yazar/sazak.html </URL>
<DATE> 2003/08/30/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Irak Lübnan oluyor 
</HEADLINE>
<TEXT>

   
   Sii lider Bekir el Hekim'in dün Necef'te cuma namazı ardından uğradığı bombalı saldırıda yüze yakın kişiyle birlikte ölümü, Ortadoğu'yu çok iyi tanıyan Prof. Fuat Ajami'nin kehanetini doğruladı 
   'Irak, Lübnanlaşıyor ' 
   Beyrut'taki Amerikan askeri varlığına karşı yıllar önce gerçekleştirilen 'bomba yüklü araç' terörü İsrail'den sonra Irak'ta da yaygınlaşıyor. 
   Bağdat'taki BM temsilciliği ardından dün de Necef'te dehşet eylemi yaşandı. Irak'ın 'Humeynisi' diye anılan Şii lider El Hekim, Hz. Ali'nin türbesinin bulunduğu camiden ayrılırken bombalı saldırının kurbanı oldu. 
   Öldürülen El Hekim, Irak'ın geleceğiyle ilgili etnik ve dini yapılanmada 'denge' unsurlarından biri olarak gözüküyordu. Tahran'daki 'mollalar'a yakınlığı ise Baas döneminde kendisini Saddam rejiminin hedefi haline getirmişti. 
   Kerkük'te geçen hafta yaşanan olaylar nedeniyle dikkatler Kuzey Irak'a çevriliyken, Şiiler'e yönelik 'suikast' güneyde patladı. 
   Televizyonların Necef'teki suikastı haber verdiği saatlerde CNN Türk'te Başbakan Tayyip Erdoğan Taha Akyol'un sorularını yanıtlıyordu. 
   Başbakan Erdoğan, Irak'a asker gönderme konusundaki ısrarlı sorulara oldukça temkinli yanıtlar verdi. 
   Ekrana çıkmadan önce Irak'tan dönen AKP heyetiyle görüşmüş, Turhan Çömez ve Cevdet Erdöl'ün izlenimlerini almıştı. 
   AKP lideri, Türkiye'nin Irak'a ABD'nin 'jandarması ya da polis gücü' olarak gitmeyeceğinin altını çizdi. 8.5 milyar dolarlık kredinin de Türkiye'nin asker göndermesiyle ilişkilendirilmemesi gerektiğini anlattı. Bu miktarın Irak Savaşı sırasında 1 milyar dolarlık hibe şeklinde önerildiğini ancak Türkiye'nin isteğiyle rakamın 8.5 milyar dolarlık krediye çevrildiğini belirterek, 'Onurumuzu, gururumuzu 1 milyar dolara çiğnetecek ülke değiliz' diye konuştu. 
   Başbakan'ın sözlerini dinleyince, bu duyarlılık niye Süleymaniye baskınında 'askerin başına çuval geçirilince' sergilenmedi, diye sormamak elde değil. 
   Irak'ta son günlerde yaşananların hükümeti 'ihtiyatlı' olmaya yöneltmesi olumlu. Erdoğan, 'devletin zirvesi'nde yapılan değerlendirmeleri anlattı, Cumhurbaşkanı, Genelkurmay ve Dışişleri ile 'aynı dili' konuştukları mesajını verdi. Irak'taki gelişmelerin 'ABD tarafından da iyi düşünülmesi' gerektiğini söyledi. 
   Sadece askeri önlemlerle Irak'ta normalleşmenin sağlanacağı düşüncesi iflas etti. ABD sözcüleri günah çıkarmaya başladılar, Paul Bremer Irak'ta elektrik ve su dağıtımı için 20 milyar dolara ihtiyaç olduğunu duyurdu. 
   Beyrut'tan beter Bağdat. 
   Lübnanlaşan Irak. 
   Türkiye bu işgale 'kalkan' olmak üzere asker gönderemez. 
   Ekimde Meclis'in açılmasını beklemeye gerek yok. Hükümet bu sevdadan vazgeçmeli. 
   
      
   
</TEXT>
</DOC>
