<DOC>
<DOCNO> 163524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sonspo29.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonsporlu Feridun Sebat'ta... 
</HEADLINE>
<TEXT>

     Birinci Süper Futbol Ligi'nin yeni ekibi Akçaabat Sebatspor, Ogün ile anlaşma sağlayamadı. 
     Kulüp Asbaşkanı Veli Sezgin, Fenerbahçe ile sözleşmesi sona eren Ogün'e bugüne kadar süre verdiklerini belirterek, ''Ancak bugün yaptığımız görüşmede de anlaşma sağlayamadık. Ogün, fiyat bakımından teklifimize olumlu bir cevap vermedi'' dedi. 
     Sezgin, Trabzonspor'da geçen sezon A takıma yükselen Feridun ile de bugün bir görüşme yaptıklarını ifade ederek, ''Feridun ile her konuda anlaştık. Bu futbolcu ile gelecek hafta sözleşme imzalayacağız'' diye konuştu. 
     Trabzonsporlu Selahattin ile Macit'in transfer görüşmelerinin de sürdüğünü kaydeden Sezgin, bu oyuncularla da sözleşme imzalayacakları inancını taşıdıklarını sözlerine ekledi. 
     
</TEXT>
</DOC>
