<DOC>
<DOCNO> 165442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sontur17.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay'ın seçimi 100. turda da bitmeyince üyelere yazı gitti.. 
</HEADLINE>
<TEXT>

     Yargıtay Başkanı Eraslan Özkaya, Yargıtay 8. Ceza Dairesi Başkanlığı seçimlerinin 100. turda da sonuçlanmaması üzerine, üyelere birer yazı gönderdi. Özkaya, ''Bir daire başkanlığı seçiminin bu kadar uzaması bir kısım yazılı ve görsel basın için ana haber kaynağı oluşturmaktadır. Bu durum yüksek Yargıtay'ın saygınlığıyla bağdaşmamaktadır'' dedi. 
     Yargıtay Başkanı Eraslan Özkaya, Yargıtay 8. Ceza Dairesi Başkanlığı seçimlerinin dün yapılan 100. turunda da sonuç alınamaması üzerine, bütün Yargıtay üyelerine birer yazı gönderdi. 
     Özkaya, 8. Ceza Dairesi Başkanlığı seçimimin 100. turu yapılmasına rağmen, ne yazık ki bir kısım başkan ve üyelerin mazeretsiz olarak oy kullanmaması, bir kısmının ise boş ve geçersiz oy kullanmaları nedeniyle salt çoğunluğa ulaşılamadığı için bugüne kadar sonuçlanmadığını hatırlattı. 
     ''Bir daire başkanlığı seçiminin bu kadar uzaması, bir kısım yazılı ve görsel basın için ana haber kaynağı oluşturmaktadır'' diyen Özkaya, şunları kaydetti 
     ''Bu durum yüksek Yargıtay'ın saygınlığıyla bağdaşmamaktadır. 
     Öte yandan az da olsa geçersiz oylarda kullanılan isim ve ibareler ise yüksek yargıcın temsil ettiği kutsal görevi ile uyuşmamakta, Yargıtay'ın yüce ve saygın kimliği bundan zarar görmektedir. 
     Bilindiği üzere, her birimizin kişisel onuru ve saygınlığı, mensubu olmaktan büyük zevk ve onur duyduğumuz yüce Yargıtay'ın saygınlığı içerisinde daha büyük bir anlam ve değer kazanmaktadır.'' Yargıtay Başkanı Eraslan Özkaya, söz konusu asli görevin bir an önce tamamlanması için seçimlerin adli tatilin başlayacağı 18 Temmuz 2003 Cuma gününe kadar aralıksız devam edeceğini belirterek, yüksek yargıç kimliğine ve saygınlığına yakışır şekilde oy kullanılacağından emin olduğunu kaydetti. 
     Yargıtay 8. Ceza Daire Başkanlığı, Naci Ünver'in yaş haddinden emekliye ayrılması nedeniyle boşalmıştı. Mart ayından bu yana devam eden seçimlerde dün 100. tur tamamlanmıştı. Başkan adayları, Yargıtay 8. Ceza Dairesi üyesi Zeki Aslan ile Yargıtay 2. Ceza Dairesi üyesi Yusuf Kenan Doğan, seçilmek için gerekli olan salt çoğunluğa ulaşamadı. 
     Seçimlerin bugün sabah yapılan 101. turundan da sonuç çıkmadı. 
     
</TEXT>
</DOC>
