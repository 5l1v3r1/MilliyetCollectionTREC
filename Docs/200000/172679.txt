<DOC>
<DOCNO> 172679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/siyaset/siy04.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni üyeyi kutlamadı 
</HEADLINE>
<TEXT>

   Hükümetin YÖK'e atadığı yeni üye Prof. Batırel, dün ilk kez kurul toplantısına katıldı. İlk toplantılarında yeni üyeleri kutlayan Gürüz, Batırel'e ise farklı davrandı 
      ANKARA Milliyet 

   
   Yükseköğretim Kurulu YÖK ile Milli Eğitim Bakanlığı arasındaki gerilimin dozu, YÖK Genel Kurulu'nun Yükseköğretim Kanunu Tasarı Taslağı'na ilişkin tepkili açıklamasıyla artacak. Kurul, taslağın kapalı kapılar ardında hazırlandığını ve siyasi amaçlı olduğunu savundu. 
   Kurul, dün YÖK Başkanı Kemal Gürüz başkanlığında toplandı. Yaklaşık altı saat süren toplantının ardından yapılan açıklamada, MEB'in hazırladığı taslağın "Cumhuriyetin temel ilkeleri" açısından tartışıldığı belirtilerek, "Kurulun eleştirileri daha sonra ayrıntılı olarak açıklanacak" denildi. Gürüz'ün kaleme aldığı açıklamada şunlar kaydedildi 
   Taslak, siyasi amaçlıdır ve kapalı kapılar ardında hazırlanmıştır. Üniversiteler üzerinde siyasi otoritenin müdahalesini artırmaya yönelik bugünküne göre çok daha merkeziyetçi yapı öngörmektedir. Değişim sürecinin aceleye getirilmesi büyük sakıncalar yaratacaktır. Yükseköğretim sistemimizin kusursuz olduğunu söylemek olanaksızdır. Sistemimiz sürekli evrim çabası içinde olmalıdır. Taslağın, bu haliyle ve hükümetin öngördüğü süre içinde yasalaşması büyük sakıncalar doğuracaktır. Yükseköğretimle ilgili böylesine kapsamlı değişikliğin başta anayasal kuruluş YÖK ve sistemin en temel unsuru üniversiteler olmak üzere yükseköğretimle ilgili tüm kesimlerin görüş, eleştiri ve önerilerinden yola çıkması gerekli ve doğaldır. 
   Bakanlar Kurulu kontenjanından atanan üye Ömer Faruk Batırel, dün ilk kez genel kurul toplantısına katıldı. Yeni üyeleri ilk toplantılarında kutlayan Gürüz aynı tutumu Batırel'e karşı göstermedi. 
   
</TEXT>
</DOC>
