<DOC>
<DOCNO> 193985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sondun29.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta protesto gösterisi... 
</HEADLINE>
<TEXT>

     Irak'ın başkenti Bağdat'ta, Sünni din adamlarının tutuklanmasını protesto için bir gösteri düzenlendi. 
     Yaklaşık 500 kişinin koalisyon güçlerinin karargahı önünde yaptığı gösteride, ABD işgaline karşı vaaz verdikleri gerekçesiyle tutuklanan 36 Sünni din adamının serbest bırakılması istendi. 
     ''Amerika Tanrı'nın Düşmanı'' ve ''Amerikan Ordusu Yokedilecek'' şeklinde slogan atan göstericilerden bir heyet, daha sonra koalisyon karargahında görüştükleri yetkililere taleplerini ilettiler. 
     Heyet üyelerinden Şeyh Avad el-Haradan, din adamlarının Bağdat, Felluce ve Ramadi'de tutuklandıklarını söyledi. 
     Heyet üyelerinden Şeyh Abdül Settar El-Canabi ise görüştükleri koalisyon yetkililerinin, tutuklamaların gerçekleştiği ''Sünni Üçgeni''nde koalisyon güçlerine yönelik saldırıların durması için çalışmalarını istediğini, kendilerinin de saldırıların ancak son Amerikan askeri ülkeyi terk edince duracağını söylediklerini belirtti. 
     
</TEXT>
</DOC>
