<DOC>
<DOCNO> 168582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sontur21.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunceli'de yol kesenler PKK'lı değil şoförler çıktı... 
</HEADLINE>
<TEXT>

     Jandarma Genel Komutanlığı, Tunceli'de teröristlerce yol kesildiği yönündeki iddiaların, minibüs firmaları ile serbest şoförler arasındaki rekabetten kaynaklandığını bildirdi. 
     Jandarma Genel Komutanlığı Genel Sekreterliği'nden yapılan yazılı açıklamada, bazı basın-yayın organlarında, ''terör örgütü PKK KADEK mensuplarınca dün 12.30 sıralarında Tunceli-Pertek karayolu kesilerek, yolculardan haraç alındığı ve örgütsel propaganda yapıldığı'' şeklinde haberlere yer verildiği anımsatıldı. 
     Komutanlığın olayla ilgili inceleme başlattığı belirtilen açıklamada, şunlar kaydedildi 
     ''Söz konusu olayın Tunceli-Pertek-Elazığ arasında çalışan 2 ayrı minibüs firması arasındaki rekabetten kaynaklandığı ve serbest çalışan bir minibüs şoförünün olay günü anılan bölgede kooperatife bağlı firma şoförlerince darp edildiği tespit edilmiştir. Darp edilen şoförlerin, güvenlik güçlerinin devamlı yol üzerinde bulunmasını temin etmek maksadıyla yollarının teröristler tarafından kesildiğini ifade ettikleri anlaşılmıştır.'' 
     
</TEXT>
</DOC>
