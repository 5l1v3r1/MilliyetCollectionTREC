<DOC>
<DOCNO> 165684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sontur18.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray ilköğretim okulu'nda kura heyecanı... 
</HEADLINE>
<TEXT>

     Galatasaray İlköğretim Okulu'na bu yıl kayıt yaptırmaya hak kazanacak 50 öğrenciyi belirlemek amacıyla düzenlenen kura organizasyonu Galatasaray Lisesi'nde gerçekleştirildi. 
     Kura çekimleri öncesinde bir konuşma yapan Galatasaray İlköğretim Okulu Müdürü Gülnur Görgün, okulun bu yıl 10. yıldönümü olduğunu belirterek, 16-23 Haziran tarihleri arasında başvuru yaparak kura numarası alanların bugünkü kura çekimlerine katıldıklarını söyledi. 
     Daha sonra geçilen kura organizasyonunun sunuculuğunu, okulun mezunlarından ''Hayat Bilgisi'' dizisinin oyuncusu Tarık Pabuççuoğlu ve pop müzik sanatçısı Candan Erçetin yaptı. 
     1997 doğumlu 2 bin 45 öğrenci adayının 460 milyon lira ön kayıt ücreti ödeyerek katıldığı kura, okulun bahçesindeki spor sahasında gerçekleştirildi. 
     Noter ve Milli Piyango İdaresi temsilcileri huzurunda yapılan kura çekimlerinde, noter onaylı kapalı zarflardaki toplar açılarak cam fanuslara konuldu. 
     Kuraya katılan çocukların ve velilerin butona basmasıyla düşen numaralı toplarla belirlenen numaralar, dev ekranda da gösterildi. Kura çekimleri yaklaşık 1,5 saat sürdü. 
     Kura sonucunda 48. sırada okula girmeye hak kazanan Hakan Baran'ın babası İsmail Baran, serbest meslek sahibi olduğunu belirterek, ''Kurayı kazanamasaydı oğlumu devlet okuluna gönderecektim'' dedi. 
     Büyük oğlunun da daha önce İstanbul Erkek Lisesi'ni kazandığını anlatan Baran, bu nedenle kuraya umutla geldiğini dile getirdi. 
     
</TEXT>
</DOC>
