<DOC>
<DOCNO> 154145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/siyaset/siy03.html </URL>
<DATE> 2003/05/03/ </DATE>
<TIME>  </TIME>
<AUTHOR> BİTTİ  </AUTHOR>
<HEADLINE>
AKP listeden çıktı 
</HEADLINE>
<TEXT>

Bavyera Eyaleti İçişleri Bakanlığı, "sakıncalı örgüt listesi" skandalında geri adım attı. AKP, El-Kaide'nin de bulunduğu listeden çıkartıldı... 
     GÜRSEL KÖKSAL - EROL ARS 

     Frankfurt, Ankara Milliyet 

     Almanya'nın Bavyera eyaleti İçişleri Bakanlığı, Milliyet'in ortaya çıkardığı sakıncalı örgüt listesi skandalında geri adım attı. Dışişleri Bakanı Gül'ün, Almanya'nın Ankara Büyükelçisi Rudolf Schmidt'i uyarmasının ardından AKP, 1 Mayıs 2003 itibariyle Bavyera eyaletindeki sakıncalı örgütler listesinden çıkarıldı. Açıklamada, Bavyera'da oturma iznini uzatmak ya da Alman vatandaşlığına geçmek isteyen yabancılarla ilgili formda AKP'nin terörizme dayandığı yönünde bir iddiada bulunulmadığı belirtilerek, "Soruşturulan yabancılara AKP'nin sorulması, aslında pratikte bir rol oynamıyordu" denildi. AKP'nin listeye 2002 yaz aylarında "sorunlu ülke" vatandaşlarının bu partiyle ilişkisini araştırmak için alındığı kaydedilen açıklamada, "O dönemde bu anlamlıydı, çünkü istihbarat örgütü raporunda AKP, yasaklanan FP'nin devamı olarak gösteriliyordu ve hakkındaki kapatılma davası devam ediyordu" görüşü savunuldu. 
     Listedeki 92 örgütten 40'a yakının Türkiye kökenli olmasına rağmen, bu soruşturmaya Türk vatandaşlarının dahil olmadığı, çünkü Türkiye'nin "sorunlu ülkeler" arasında yer almadığı belirtilen açıklamada, listedeki diğer yasal partilerle ilgili bilgi verilmedi. Açıklamada, soruşturmanın, Federal Hükümet'in çıkardığı Terörizmle Mücadele Yasası'na, AKP'li listenin de Federal Anayasa'yı Koruma Örgütü'nün raporlarına dayandığı kaydedildi. 
     
     Schmidt, Gül'le görüştü 
     Almanya'nın Ankara Büyükelçisi Rudolf Schmidt de dün Gül'le görüşerek AKP'nin ne Almanya'da herhangi bir ulusal listede ne de AB listelerinde sakıncalı örgüt olarak yer almadığını söyledi. Alman Büyükelçiliği'nin açıklamasında "Bavyera'daki yabancılar daireleri geçmişte AKP'ye üyeliği soruşturmuşlardır. AKP gelecekte bu tür soruşturmaların dışında tutulacaktır" denildi. 
     Listede, SP ve MHP gibi legal partiler de bulunmasına rağmen, açıklamada bu konudan bahsedilmemesi dikkat çekti. 
     Öte yandan, Dışişleri Bakanlığı, Türkiye'nin, Almanya Federal Cumhuriyeti federal ve eyalet makamları nezdinde girişimlerde bulunduğunu bildirdi. 
     


SİYASET 
















</TEXT>
</DOC>
