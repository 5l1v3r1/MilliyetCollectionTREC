<DOC>
<DOCNO> 161714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sontur06.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kütahya hava kirliliği rekortmeni 
</HEADLINE>
<TEXT>

     Kütahya, kükürtdioksit ve duman yoğunluğu açısından, kış sezonunun en kirli havasına sahip kent olarak belirlendi. 
     Devlet İstatistik Enstitüsü DİE , Türkiye'deki il ve ilçe merkezlerinin 2002-2003 kış sezonundaki Ekim-Mart karbondioksit ve duman yoğunluğu açısından kirlilik düzeylerini açıkladı. 
     Kış sezonunda kükürtdioksit ve duman yoğunluğunun en yüksek bulunduğu il, Kütahya oldu. 
     Bu ili, kükürtdioksit yoğunluğunda Erzurum, Elazığ, Edirne ve Samsun Merkez , partiküler madde duman yoğunluğunda ise Kayseri, Diyarbakır, Zonguldak ve Isparta izledi. 
     Kükürtdioksit ve duman yoğunluğu, bir önceki yılın aynı dönemiyle kıyaslandığında ise en çok artış, yüzde 125 ve yüzde 375'lik artışlarla Niğde'de görüldü. Manisa, yüzde 54'lük artışla en çok kükürtdioksit yoğunluğu artışının yaşandığı ikinci il olurken, yüzde 52 ile Elazığ, yüzde 37 ile Isparta ve yüzde 32 ile Balıkesir, geçen yıla göre havası en fazla kirlenin iller arasında yer aldı. 
     Aynı dönemde kükürtdioksit yoğunluğunda en fazla azalış ise yüzde 52 ile Bursa'nın Orhangazi İlçesi'nde yaşandı. Yozgat, Samsun Merkez , Afyon ve Ağrı da geçen yıla göre kükürtdioksit oranı azalan diğer yerler olarak sıralanıyor. 
     Duman yoğunluğunda bir önceki yılın aynı dönemine göre Niğde'nin ardından en çok artışın yaşandığı yerler, yüzde 81'le Bursa İnegöl , yüzde 69'la Bursa Orhangazi ve Kırıkkale, yüzde 49'la Elazığ ve yüzde 40'la Erzurum oldu. 
     Bu yıl, Yozgat, Kastamonu, Afyon, Malatya ve Ağrı illeri ise sırasıyla duman yoğunluğu açısından bir önceki yılın aynı dönemine göre en fazla azalışın yaşandığı iller olarak tespit edildi. 
     
     İZMİR, SEZON BOYUNCA TEMİZDİ 
     Bu arada, 2002-2003 kış sezonunda İstanbul'a ait ölçüm değerlerinin bulunmadığı incelemede, İzmir'in büyük kentler arasında en temiz havaya sahip il olduğu belirlendi. 
     Kükürtdioksit ortalamalarında, ''Kısa Vadeli Sınır Değer''in Ankara Cebeci ve Küçükesat'ta aşıldığı tespit edilirken, İzmir kent merkeziyle İzmir'in Ödemiş İlçesi'nde ölçüm yapılan hiçbir istasyonda bu değer aşılmadı. 
     Aynı dönemde duman yoğunluğu ise Ankara ve İzmir il merkezleri ile İzmir'in Ödemiş ilçe merkezinde sezon boyunca ''Kısa Vadeli Sınır Değeri''nin altında seyretti. 
     
</TEXT>
</DOC>
