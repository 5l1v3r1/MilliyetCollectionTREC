<DOC>
<DOCNO> 198267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/guncel/gun03.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadece 3 netle Bilecik Anadolu Lisesi'ne girdi 
</HEADLINE>
<TEXT>

   Bilecik Gölpazarı Anadolu Lisesi'ne sadece 3 netle bir öğrencinin kayıt yaptırdığı ortaya çıktı 
   
   Anadolu Liselerine giriş sınavında Bilecik Gölpazarı Anadolu Lisesi'ne sadece 3 net bırakabilen öğrencinin de kayıt yaptırdığı ortaya çıktı. 
   Milli Eğitim Bakanlığı, 2003 OKÖSYS tavan ve taban puanla doğru cevap sayılarına ilişkin istatistik çalışmasını tamamlayarak yayımladı. Bu çalışma, bu okulların taşrada bulunanlarına kayıt yaptırmanın zannedildiği kadar zor olmadığını ortaya koydu. 
   Öğrencilere Türkçe, matematik, fen ve sosyal bilimler olmak üzere dört alandan toplam 100 sorunun yöneltildiği sınavda Bilecik Gölpazarı Anadolu Lisesi'ne sadece 3 net bırakabilen öğrenci de kayıt yaptırdı. Türkçe ve fenden 1, sosyal bilimlerden 2.666 net bırakabilen, matematik alanında eksi - rakamlara inen öğrencinin, toplam neti 3 olarak gerçekleşti. Öğrenci Bilecik Gölpazarı Anadolu Lisesi'ne 485.161 puanla girdi. 30 kontenjanı olan lisenin taban puanı 3 netle belirlenirken, okula kayıt yaptıranlar arasında en başarılı öğrenci unvanını 37 net bırakan aldı. Okulun tavan puanı da 646.905 olarak belirlendi. 
   İstanbul, Ankara ya da İzmir'deki Anadolu liselerine girişler için doğru yanıt ortalamasının en az 80'lerde olması gerekiyor. 300 kontenjanı olan Ankara'daki Atatürk Anadolu Lisesi'ne yerleştirilen öğrencilerden en düşük puanlısı 916.153 84, en yüksek puanlısı 982.979 97 net bıraktı. 
   İzmir'deki Bornova Anadolu Lisesi'ne giren öğrencilerden en düşüğü 83, en yükseği 95 net bırakırken, İstanbul Galatasaray Lisesi'ne giren öğrencilerden en düşüğü 92, en yükseği 98 net yaptı. 
   
   
   
</TEXT>
</DOC>
