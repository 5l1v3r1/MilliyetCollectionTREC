<DOC>
<DOCNO> 190301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/siyaset/siy04.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin KKTC endişesi 
</HEADLINE>
<TEXT>

   ABD Dışişleri Bakanlığı, KKTC seçimleriyle ilgili iddialardan endişeli. Dışişleri Sözcüsü 'Seçimler adil ve özgür olmalı' 
   
   ABD Dışişleri Bakanlığı, KKTC'de aralıkta yapılacak seçimde kullanılacak milletvekili seçmen listelerinde düzensizlik olduğu yolundaki haberlerden "endişe duyduğunu" açıkladı,. ABD Dışişleri Bakanlığı Sözcüsü Adam Ereli, "Seçmen yeterliliği şüpheli kişilerin listelere dahil edilmesi gibi, basında seçmen listelerinde yaşanan bazı muhtemel düzensizliklere ilişkin haberler yer alıyor. Bunlar bizi endişelendiriyor" dedi. Ereli, KKTC seçimlerinin Kıbrıs sorununa çözüm bulunmasını kolaylaştıracağını umduklarını belirterek şunları söyledi "Seçimleri, KKTC halkının, BM Genel Sekreteri Kofi Annan'ın önerdiği çözüm ve AB'ye üyelik konularında görüşlerini açıklayabilmesi için çok önemli bir fırsat olarak görüyoruz,. Seçimler Annan planına yönelik referandum olacaktır. Seçimlerin tamamen adil ve özgür, Kıbrıs Türk halkının, kendi toplumlarının müzakerecisini seçme arzusunu yansıtmasını umuyoruz." 
   ABD'nin Kıbrıs Özel Temsilcisi Thomas Weston da seçimlerde Kıbrıs Türk halkının siyasi iradesinin ortaya konulması için Avrupalı objektif gözlemciler bulunmasının önemli olduğunu belirterek "Anlaşma sağlandığı takdirde, müzakerelerde Annan Planı'nda her türlü değişiklik yapılabilir, Mayıs'a kadar sorun çözüme kavuşturulabilir" dedi. 
   
   ABD'ye gözlemci izni 
   KKTC Başbakan Yardımcısı Serdar Denktaş ise, ABD'nin KKTC'deki seçimlere müdahalesini durdurmasını istedi. "Türkiye'nin hiçbir müdahalesi yoktur" diyen Denktaş, ABD'lilerin seçimlere gözlemci gönderebileceklerini belirtti. Denktaş, Annan Planı'nın var olduğu şekliyle müzakere edilmesinin mümkün olmadığını da söyledi. 
   
   
   
</TEXT>
</DOC>
