<DOC>
<DOCNO> 182588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/yasam/ayas.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Zafer en güzel golünü geçen sezon atmıştı 
</HEADLINE>
<TEXT>

   Bu hafta Galatasaray'ı yıkan tek golü atan Konyaspor'lu Zafer Biryol, Göztepe'de oynarken lösemiye yakalanan ablasına iliğini vererek onu hayata döndürmüştü 
      AYŞEGÜL AYDOĞAN İSTANBUL 
   
   15 yıl sonra Konyaspor'un Galatasaray'ı yenmesini sağlayan Zafer Biryol 26 birkaç ay önce kamuoyunun karşısına bambaşka bir yönüyle çıkmıştı. 
   Genç futbolcu beş ay önce Göztepe'de oynarken, 14 Nisan'da ablası Neşe Ergül'e 35 kemik iliğini vermiş ve onu mutlak bir ölümden kurtarmıştı. 
   
   Futbola ara verdi 
   Biryol'un ablası Ergül, bir yıl önce gittiği diş hekiminin şüphelenmesi üzerine yapılan tahlillerde lösemi olduğunu öğrendi. İki çocuk annesi Ergül'ün hayatta kalabilmesi yapılacak kemik iliği nakline bağlıydı. 
   Bunun üzerine beş kardeşine de doku testleri yapıldı ve üç kardeşin doku uyumu saptandı. Bunlardan biri, en küçükleri olan Zafer Biryol'du. Antremanlarını ve maçlarını bir yana bırakıp İzmir'den İstanbul'a gelen Biryol, 15 gün süreyle futbola ara verdi. 
   Sporcu olması nedeniyle kardeşler arasındaki en uygun verici seçilen Biryol'un, nakil öncesinde enfeksiyon kapmaması ve yorulmaması için dışarı çıkması dahi yasaklanmıştı. Bu nedenle Biryol, o dönem bazı maçlarda oynayamadı. 
   
   Göztepe düştü 
   Göztepe'nin ligde kalma mücadelesi verdiği Diyarbakırspor maçına çıkamadı, nakilden 4 gün sonra oynanan Galatasaray maçında da ilk 11'e giremeyip yedekler arasında kaldı. 
   O yıl takımı Göztepe küme düşerken Zafer de Konyaspor'a transfer oldu ve 5 ay sonra takımını Galatasaray karşısında galibiyete götüren tek golü atmayı başardı. 
   
   Ablası şans diledi 
   Sağlığına kavuşan ve nakil sonrası ilaç tedavisine devam eden abla Neşe Ergül, her ay düzenli olarak kontrol için Alanya'dan İstanbul'a geliyor. Neşe Ergül, kontrol için geldiği İstanbul'dan dönerken maç öncesi Konya'ya kardeşi Zafer'e uğrayıp ona başarılar dilemiş, o da Galatasaray'a golünü atmış. 
   
   İlik verdi diye transfer olamadı    Kemik iliği naklinden sonra performansı düştüğü için 4 hafta yedek kulübesinde kalan ve gol atamayan Zafer Biryol, tekrar eski formuna kavuştuğu için çok mutlu. Bu sezon beşinci golünü Galatasaray'a atan Biryol, duygularını şöyle ifade etti "Nakilden sonra ilaç tedavisi, aşılar derken transferimi etkiledi. Bazı takımlar 'iliğimi verdiğim için' beni almaktan vazgeçti. Ama yine de nakil uğurlu geldi. Maç akşamından beri telefonum susmuyor. Herkes tebrik ediyor. Gol atmamın dışında 10 kişiyle galip gelmek çok büyük mutluluk. Uzun bir aradan sonra geldiği için Konyalılar için çok önemli bir galibiyet oldu." 
   
   
</TEXT>
</DOC>
