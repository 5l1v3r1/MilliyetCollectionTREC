<DOC>
<DOCNO> 150270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sonspo40.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor seriyi sürdürmek istiyor... 
</HEADLINE>
<TEXT>

     Samsunspor, sahasında oynayacağı Malatyaspor maçının hazırlıklarını günde tek idmanla sürdürüyor. 
     19 Mayıs Stadı'nda, Teknik Direktör Sakıp Özberk gözetiminde bugün taktik ağırlıklı bir çalışma yapan Karadeniz ekibi, idmanı çift kale maçla tamamladı. Çalışmalara, hafif sakatlıkları süren Celil ve Fevzi ile sakatlığı nedeniyle bu sezon forma giyemeyeceği bildirilen Serkan Dökme'nin haricindeki bütün futbolcular katıldı. 
     Samsunspor Başkanı İsmail Uyanık ve bazı yönetim kurulu üyelerinin de izlediği çalışmada, futbolcuların istekli olması teknik heyeti ve yönetimi sevindirdi. 
     İdman öncesi açıklamalarda bulunan Teknik Direktör Sakıp Özberk, morallerinin yerinde olduğunu belirterek, amaçlarının bu haftayı da kayıpsız geçmek olduğunu söyledi. 
     ''Galibiyet serimizi devam ettirmek istiyoruz'' diyen Özberk, ''Üst sıralarda en yakın rakibimiz Malatyaspor. Bu maçı kazanarak aradaki farkı kapatmak düşüncesindeyiz. Kritik günler yavaş yavaş geride kalıyor'' diye konuştu. 
     Yarın Nuri Asan Tesisleri'nde yapacağı çalışmayla Malatyaspor maçının hazırlıklarını sürdürecek Samsunspor, çalışmanın ardından Çinik Tesisleri'nde kampa girecek. 
     





</TEXT>
</DOC>
