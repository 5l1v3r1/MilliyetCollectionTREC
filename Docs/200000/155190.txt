<DOC>
<DOCNO> 155190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sontur26.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksim'de öldürülen yüzbaşı askeri törenle uğurlandı... 
</HEADLINE>
<TEXT>

     Taksim'de tiner kullanan gençler tarafından bıçaklanarak öldürülen Deniz Yüzbaşı Zeki Şen'in cenazesi, Selimiye Camii'nde öğleyin kılınan cenaze namazından sonra toprağa verilmek üzere Çanakkale'nin Güreci Köyü'ne gönderildi. 
     Şen için askeri tören düzenlendi. Üsküdar'daki camide kılınan cenaze namazından sonra Şen'in cenazesi top arabasına konuldu. Ailesinin ve askeri erkanın oluşturduğu kortejle bando eşliğinde bir süre top arabasında taşınan cenaze daha sonra Çanakkale'ye gönderilmek üzere cenaze aracına nakledildi. 
     Törene, Şen'in ailesi, yakınları, Kuzey Deniz Saha Komutanı Koramiral Altaç Atılan, Deniz Harp Okulu Komutanı Tümamiral Özer Karabulut, 1'nci Ordu Kurmay Başkanı Tümgeneral Nejat Bek, üst düzey komutanlar, çok sayıda subay ve astsubay ile yakın çalışma arkadaşları katıldı. 
     Törende, Zeki Şen'in annesi Zeynep, babası Mehmet, deniz subayı olan kardeşi Ahmet ile diğer kardeşi Emine Şen ve arkadaşları gözyaşlarını tutamadı. Şen ailesi, kortejde de güçlükle yürüdü. 
     Şen'in cenazesiyle birlikte Emekli Kıdemli Albay Halit Durmuş'un cenazesi için de tören düzenlendi. 
     
     ''KALLEŞÇE YAPILAN SALDIRI'' 
     Bu arada, törene katılan emekli SAT Komandosu Namık Ekin, gazetecilere yaptığı açıklamada, bir kişinin, savunma tekniklerini bilse de, beklemediği bir anda yapılan saldırıya karşı koyamayabileceğini anlatarak, ''Bıçaklandıktan sonra kalbini tutup hastaneye kadar yürüyor. Bu savaşçı bir ruh. Öleceğini aklına getirmiyor. Belki taksiye binseydi kurtulacaktı. Kalleşçe yapılan bir saldırı'' dedi. 
     Eski SAT komandosu, Marmara Üniversitesi MÜ Beden Eğitim ve Spor Yüksekokulu öğretim görevlisi Şahin Özen de, SAT komandolarının kendilerini direkt olayın içine atan, vurdulu-kırdılı insanlar olmadığını belirterek, ''Arkadan gelip ani darbe vuran insanı kimse bilemez. Bilmediği için de tepki gösteremez'' diye konuştu. 
     Birleşmiş Milletler programı kapsamında Gürcistan'da bir süre görev yaptıktan sonra İstanbul'a tayini çıkan ve görev öncesi izinde bulunan Deniz SAT Yüzbaşı Zeki Şen 33 , Taksim'de arkadaşlarıyla eğlendikten sonra evine dönmek için taksi beklerken tiner kullanan gençlerle arasında tartışma çıkmıştı. 
     Tartışma sırasında kalbinden bıçaklanan Şen, Taksim İlkyardım ve Araştırma Hastanesi'nde hayatını kaybetmişti. 
     
</TEXT>
</DOC>
