<DOC>
<DOCNO> 175796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/ekonomi/eko08.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den özelleştirmeyi hızlandıran yasaya onay 
</HEADLINE>
<TEXT>

   
   Cumhurbaşkanı Ahmet Necdet Sezer, Kamu İhale Yasası'nda bazı değişiklikleri de içeren 4964 sayılı yasa ile özelleştirme konusunda yeni düzenlemeler içeren 4971 sayılı yasayı onayladı. Sezer'in onayladığı 4971 sayılı yasa, Türk Telekom ve Milli Piyango İdaresi'ni özelleştirme kapsamına alıyor. Yasayla Telekom'un özelleştirilmesi çerçevesinde hisse senedi ile değiştirilebilir sermaye piyasası araçlarının kullanımına imk n tanınıyor. Bu kapsamda, Telgraf ve Telefon Kanunu'na bir geçici madde eklenerek, Türk Telekom tarafından kurulan GSM şirketi Aycell'in başka bir şirket ile birleşmesi konusunda kurum yetkili kılınıyor. 
   "Kapalı teklif" usulünde de değişiklik yapan yasaya göre, en az iki ihaleden sonuç alınamazsa özelleştirilecek kuruluşa ilişkin olarak isteklilerden yatırım, üretim, istihdam projesi veya teknoloji üretimi taahhütlerini içeren teklifler alınacak. İsteklilerin nitelikleri dikkate alınarak gerçekleştirilen ihaleler, Özelleştirme Yüksek Kurulu'ya sunulacak. 
   
   İhale Yasası'nın kapsamı daraldı 
   4964 sayılı yasaya göre ise enerji, su, ulaştırma ve telekom sektörlerinde faaliyet gösteren KİT'ler ile vakıf üniversitelerinin mal ve hizmet alımları, yapım işleri Kamu İhale Yasası kapsamı dışında kalacak. Savunma, güvenlik ve istihbaratla ilgili mevzuat uyarınca gizlilik içinde yapılacak ihaleler yasadan istisna olacak. Bu kapsamdaki her bir ihale için, ihale yetkilisinin gizlilik onayı aranacak. 
   
   
</TEXT>
</DOC>
