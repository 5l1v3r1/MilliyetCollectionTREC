<DOC>
<DOCNO> 154047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sonspo14.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom, dünyanın en iyi futbol takımlarında ilk 100'e giremedi 
</HEADLINE>
<TEXT>

     Uluslararası Futbol Tarih ve İstatistikleri Federasyonu'nun IFFHS Nisan ayı dünya sıralamasında Beşiktaş yükselirken, Galatasaray düşüşünü sürdürüp, çok uzun bir aradan sonra ilk 100 takım arasına giremedi. 
     Mart ayındaki değerlendirmede 10 sıra gerileyen Beşiktaş, Nisan ayı içinde ise 8 basamak birden yükselerek, 45'incilikten, 162.5 puanla 37'nciliğe çıktı. 
     Dünyanın en iyi takımları sıralamasında 2000 yılında ilk sıraya kadar yükselen Galatasaray ise hızlı düşüşünü sürdürüyor. 
     Mart ayında 95. sırada yer alan sarı-kırmızılı kulüp, Nisan ayında ise çok uzun bir aranın ardından ilk kez dünyanın ilk 100 takımı arasına giremedi. Galatasaray, Hırvatistan'ın Hajduk Split takımı ile birlikte 102 puanla 105. sırayı paylaştı. 
     
     GENÇLERBİRLİĞİ ATAKTA 

     Birinci Süper Futbol Ligi'nde bu sezon büyük başarı yakalayan Gençlerbirliği, sıralamada ilk 100 takım arasına girmeyi başardı. 
     Geçen ay 127. sırada bulunan Başkent ekibi, 29 basamak birden atlayarak, 106.5 puanla 98. sıraya çıktı. 
     Ligde şampiyonluk yarışını sürdüren Gençlerbirliği, böylece Galatasaray, Fenerbahçe ve Trabzonspor'u geride bırakmayı başardı. 
     
     TRABZONSPOR'DAN MÜTHİŞ ÇIKIŞ 

     Geçen sezonlarda dünyanın en iyi takımları sıralamasında büyük düş kırıklığı yaşayan Trabzonspor, Nisan ayı içinde çok büyük bir çıkış yakaladı. 
     Mart ayında 91 puanla 180. durumda bulunan bordo-mavili ekip, Türkiye Kupası'nı müzesine götürdüğü Nisan ayı sonunda tam 70 sıra birden yükselerek, 100.5 puanla 110'unculuğa çıktı. 
     Fenerbahçe ise sıralamada 24 basamak birden düşerek 82 puanla 161. sırada yer aldı. 
     
     REAL MADRİD, ZİRVEDEKİ YERİNİ KORUDU 

     Dünya sıralamasının üst sıralarında İspanyol, İngiliz ve İtalyan takımlarının büyük ağırlığı hissedilirken, dünyanın en pahalı futbol takımı olarak gösterilen Real Madrid, geçen ay Manchester United'dan aldığı zirvedeki yerini korumayı başardı. 
     
     İLK 10 TAKIM VE TÜRK EKİPLERİ 

     IFFHS'nin Nisan ayı değerlendirmesine göre zirvedeki ilk 10 takım ve Türk ekiplerinin sıralaması şöyle oluştu 
     1. Real Madrid, İspanya. 
     2. Milan, İtalya. 
     3. Manchester United, İngiltere. 
     4. Arsenal, İngiltere. 
     5. Barcelona, İspanya. 
     6. Celtic, İskoçya. 
     7. Juventus, İtalya. 
     8. Lazio, İtalya. 
     9. Porto, Portekiz. 
     10. İnter, İtalya. 
     İtalya 229 37. 
Beşiktaş Türkiye 162.5 98. 
Gençlerbirliği Türkiye 106.5 105. 
Galatasaray Türkiye 102 110 
Trabzonspor Türkiye 100,5 120. 
Denizlispor Türkiye 92 161. 
Fenerbahçe Türkiye 82 207. 
Malatyaspor Türkiye 72 

     
</TEXT>
</DOC>
