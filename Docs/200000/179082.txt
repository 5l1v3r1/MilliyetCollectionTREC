<DOC>
<DOCNO> 179082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/siyaset/siy10.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kızıl Elma' bölündü 
</HEADLINE>
<TEXT>

   CHP Gençlik Kolları ve Türksolu dergisi mitinge katılmaktan vazgeçti. 68'liler Birliği Vakfı da "Etkinlikle ilgimiz yok" dedi. Bugün 14.00'teki miting için polis geniş güvenlik önlemi aldı 
   İSTANBUL Milliyet 

   
   Geçmişte siyasi kavga içinde bulunan İşçi Partili Öncü Gençlik, Ülkü Ocakları ve Atatürkçü Düşünce Derneği'nin öncülüğünde "Türk askerinin Irak'a gönderilmemesi" için düzenlediği etkinliğe CHP Gençlik Kolları katılmaktan vazgeçti. Solcu - milliyetçi birlikteliğine destek veren "Türksolu" dergisi de, yürüyüşte yer almayacaklarını bildirdi. 68'liler Birliği Vakfı da, basında isimlerinin geçmesine rağmen etkinlikle ilgilerinin olmadığını açıkladı. "Kızıl Elma" koalisyonu olarak nitelendirilen birlikteliği oluşturan gruplar 30 Ağustos Zafer Bayramı nedeniyle düzenledikleri "Ya İstiklal, ya Ölüm" isimli etkinlik kapsamında saat 14.00'de Tepebaşı'nda buluşacak. Provakosyon olabileceği yönünde istihbarat alan İstanbul polisi ise, geniş güvenlik tedbirleri alıyor. 
   
   Katılmamız doğru değil 
   CHP İstanbul Gençlik Kolları Başkanı Celal Mahmut Yazıcıoğlu, etkinliğe katılmama kararını iki gün önce aldıklarını belirterek, "Biz CHP'yiz, başka bir partinin düzenlediği mitinge katılmamız doğru değil." diye konuştu. 68'liler Birliği Vakfı Yürütme Kurulu üyesi Avukat Namık Kemal Boya da, basında etkinliğe katılacakları yönünde haberler çıktığını ancak bunun doğru olmadığını kaydetti. Türksolu dergisinden yapılan açıklamada ise, "Kızıl Elma'yı gündeme getiren gazetemizin bu eylemle ve bu eylemi düzenleyen kuruluşların hiçbiriyle ilgisi bulunmamaktadır" denildi. 
   
   
   
</TEXT>
</DOC>
