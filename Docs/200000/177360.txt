<DOC>
<DOCNO> 177360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/spor/spo05.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş'in yüzü aydınlık 
</HEADLINE>
<TEXT>

   Milli Takım'ın teknik patronu, Moldova karşısındaki futbolu beğenmemesine rağmen umutlu konuştu, "Merak etmeyin, hem Liechtenstein'i, hem de İngiltere'yi yeneceğiz. Hedef zirveye çıkmak" dedi 
      MEHMET DEMİRCAN 

   
   "Toparlanacaklar" 
   AY - YILDIZLI ekibin teknik direktörü Şenol Güneş, henüz form tutamadıklarını, ancak 3 - 4 hafta içinde bütün futbolcuların istediği düzeye ulaşacaklarını söyledi. Moldova karşısındaki tempodan mutlu olmayan Güneş, "Lig yeni başladı. Bu nedenle hazır değiller. Ancak çok yakında onlardan büyük işler bekliyorum. Toparlanacaklar. Endişeye gerek yok. Bir ay içinde kalitemiz en üst seviyeye çıkacak. Çok iyi futbolla hem Liechtenstein'i, hem de İngiltere'yi yeneceğiz" diye konuştu. 
   
   Rekabete davet 
   MOLDOVA karşısında kadrodaki bütün oyuncuları görme fırsatını bulduğuna işaret eden tecrübeli hoca, "Bu değişiklikleri zevk için yapmıyoruz. Takıma faydalı olan oyuncularımızı biz de taşımayı biliriz. Rekabetin olduğu yerde başarı da gelir" ifadelerini kullandı. Milli Takım'a çağrılmayan oyuncuları da yakından takip ettiklerini vurgulayan Şenol Güneş, şöyle devam etti "Liechtenstein ve İngiltere kadrolarımız belki de çok değişik olabilir. Hedef Milli Takımı zirveye taşımak." 
   
   Ajan gönderdiler    PORTEKİZ 2004 yolunda en büyük rakibimiz İngiltere, Milli Takımımız'ı yakından takip ediyor. Menajer Can Çobanoğlu, İngiltere Futbol Federasyonu'nun bir istatistikçiye Moldova maçını izlettiğini açıkladı. Bu arada Çobanoğlu'nun isteği üzerine yapılan ve üzerinde maçın tarihi ve yeri belirtilen formalar büyük beğeni topladı. 
   
   
</TEXT>
</DOC>
