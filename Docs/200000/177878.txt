<DOC>
<DOCNO> 177878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sontur26.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ardahan'da ishal alarmı... 
</HEADLINE>
<TEXT>

     Ardahan'da 1 haftada ishal salgınına yakalanan 80 kişinin Devlet Hastanesi'ne başvurduğu bildirildi. 
     İl Sağlık Müdürü Kemal Yılmaz, il merkezinde meydana gelen ishal salgını nedeniyle son 1 haftada tedavi altına alınan hastaların yüzde 70'ini, ishal salgınına yakalananların oluşturduğunu söyledi. 
     İshalin özellikle çocuklarda ölümlere yol açabileceğini belirten Yılmaz, ''İshale yakalananların, bolca su tüketmeleri gerekir. Suyu da içmeden önce kaynatıp daha sonra kullanılmalıdırlar. Bu hastalık basit görülerek, göz ardı edilmemelidir. Özellikle ishale yakalanan çocuklar, zaman geçirilmeden tedavi altına alınmalıdır'' diye konuştu. 
     Devlet Hastanesi yetkilileri de son günlerde ishal nedeniyle hastanelerine başvuranların sayısının arttığını, son 1 haftada 80 kişinin ishal nedeniyle hastanede tedavi gördüğünü söylediler. 
     
     ALTYAPI ÇALIŞMALARI EN AZ 1 YIL SÜRER 
     Belediye Başkanı Teoman Güngör ise ishal salgınının içmesuyu şebekesinden kaynaklandığını belirterek, Belediye'nin maddi imkansızlıkları nedeniyle altyapı çalışmalarını tamamlayamadıklarını bildirdi. Güngör, şöyle devam etti 
     ''Şehir içmesuyu şebekesinin eski ve yetersiz oluşu nedeniyle ishal vakaları yaşıyoruz. Son haftalarda artan ishal nedeniyle depolardaki suları ilaçladıktan sonra şebekeye veriyoruz. Ama bu çalışmamız yeterli olmuyor. Altyapı çalışmalarını tamamlayarak ishal salgınını önleyeceğiz. Altyapının tamamlanması da en az 1 yıl sürer. Bu sürede sular kaynatılarak içilmelidir. Özellikle çocuklara kaynatılmadan içirilen sular, ishal salgınına neden olabilir.'' 
     
</TEXT>
</DOC>
