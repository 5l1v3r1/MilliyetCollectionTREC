<DOC>
<DOCNO> 178618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/yasam/yas04.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Acı çikolata tansiyonu düşürüyor 
</HEADLINE>
<TEXT>

   İtalyan, İngiliz ve Alman bilim adamları, sütsüz çikolatanın tansiyonu düşürücü etkisi bulunduğunu, kalp hastalıklarına karşı da koruduğunu tespit etti 
      DIŞ HABERLER SERVİSİ 
   
   Süt, emilimi engelliyor 
   İTALYAN ve İngiliz bilim adamlarının, sonuçları Nature dergisinde yayımlanan araştırmasında, sütsüz çikolatanın kalp hastalıklarına karşı koruma sağlayan kandaki antioksidan seviyesini artırdığı belirlendi. Sütlü çikolataya nazaran 100 gram siyah çikolata tüketiminden sonra kandaki antioksidan seviyesi yüzde 20 oranında arttı. Bilim adamları, "Bu sonucun, sütün çikolatadaki antioksidanların emilimini engelleyebildiğini gösterdiğini" kaydetti. 
   
   Polifenol sayesinde 
   ALMANYA'DAKİ Köln Üniversitesi'nde yapılan küçük çaplı bir araştırmanın sonucunda da sütsüz çikolatanın tansiyonu düşürücü etki yaptığı saptandı. Hafif hipertansiyon şik yetleri bulunan 13 kişiden 7'sine 2 hafta boyunca her gün 28 gram sütsüz, 6'sına da sütlü çikolata yedirildi. Bilim adamları, "Sütsüz çikolata yedirilen deneklerin tansiyonundaki düşüş muhtemelen bu çikolatanın içindeki 'polifenol' maddesi sayesinde gerçekleşti" dediler. 
   
   Sütlü çikolata sevenlere teselli    SİYAH çikolatanın kalp ve tansiyon üzerindeki etkisini tespit eden bilim adamları, sütlü çikolata sevenleri de, "Sütsüz çikolatadaki aynı miktarda antioksidan emilimini sağlamak için sütlü çikolatadan iki kat daha fazla yemek gerekiyor" diye teselli ediyor. Ancak bu da daha fazla kalori, dolayısıyla 'kilo' demek. 
   
   
</TEXT>
</DOC>
