<DOC>
<DOCNO> 199317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sonspo32.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Engin 3 yılda Avrupa Şampiyonu olacağız, Bilgili'yi kaybetmeyelim 
</HEADLINE>
<TEXT>

     Beşiktaş Futbol Takımı Menajeri Sinan Engin, Beşiktaş'ın diğer rakiplerini çok geride bırakarak, Türkiye'nin birinci kulübü olduğunu söyledi. 
     Sinan Engin, bugün piyasaya çıkan Beşiktaş Kulübü'nün resmi dergisine yaptığı açıklamada, kulübün çok olumlu yönde, büyük bir değişim içinde olduğunu belirterek, ''Türkiye'de yıllardır Beşiktaş'ın üçüncü kulüp olduğu tartışılıyordu. Bugün Beşiktaş, diğer rakiplerini çok gerilerde bırakıp, Türkiye'nin birinci kulübü oldu. Biz gerek sportif gerekse kurumsallaşma açısından çok büyük ilerlemeler kaydettik'' dedi. 
     Beşiktaş'ta futbolu profesyonel kişilerin yönetmesinin tamamen kulüp başkanı Serdar Bilgili'nin vizyonu sayesinde gerçekleştiğini belirten Engin, şunları kaydetti 
     ''Türkiye'de ilk kez bu sistemi Serdar Bilgili getirdi. Beşiktaş'ın başarısı, başkanımızın yaptığı icraatların ve tercihlerin doğru olduğunu gösteriyor. Teknik direktör, menajer, profesyonel çalışanlarda yaptığı tercihler bunun en açık kanıtları. Futbolun profesyonel kişiler tarafından yönetilmesi, Serdar Bilgili'nin uzun zamandır yapmak istediği birşeydi. Doğru olan da buydu.'' Transfer konusunda transfer komitesi başkanı Hüsnü Güreli'ye bağlı olarak çalıştıklarını anlatan Engin, ''Diğer kulüpler de uzun zamandır bir Sinan Engin arıyorlar ama bulamıyorlar. Fenerbahçeliler, 'Sinan Engin'in akrabası var mı ' diye soruyorlarmış, gazetede okudum. Aslında dediğim gibi bu benim değil, sayın başkanımızın ve yönetim kurulunun zaferidir. Bu kadar inisiyatif bana verilmeseydi, bugün bu kararları alamazdık. Ayrıca ben bütün bu işleri tek başıma yapmıyorum. Medyada geri planda kalsalar da benim bir ekibim var'' şeklinde konuştu. 
     
     ''ALLAH VERGİSİ YETENEĞİM VAR'' 
     Sinan Engin, başarısının nedenlerinin sorulması üzerine de, şöyle konuştu 
     ''Benim futbolda iyi bir birikimim ve Allah vergisi yeteneğim var. Doğuştan lider özelliklere sahip bir insanım. Benim yaptığım, birikimlerimi futbolcu kardeşlerime aktarmak. Nelerin yanlış, nelerin doğru olduğunu biliyoruz ve bunları futbolcularımıza aktarıyoruz. Teknik heyetle aramızda çok iyi bir koordinasyon var. Ben işimin boyutunu biliyorum, hoca kendi işinin boyutunu biliyor. Zaten akıllı insanlar sorun yaşamazlar. Benim işim, teknik heyete en iyi ortamı sağlamak.'' 
     
     ''BİLGİLİ'Yİ KAYBETMEMEK LAZIM'' 
     Sinan Engin, taraftarların kendisine ''Başbakan'' yakıştırması yapmasının hatırlatılması üzerine de şöyle devam etti 
     ''Estağfurullah. Ben Beşiktaş'ın bir çalışanı, işçisiyim. Bu kulübün başkanı da başbakanı da Sayın Serdar Bilgili'dir. Beşiktaş'ın bu noktaya gelmesini sağlayan, bizleri göreve getiren başkanımızdır. Onun için de başkanlık da başbakanlık da Serdar Bilgili'ye yakışır. Önümüzde bir kongre var. Ben bu konuda kongre üyelerimize şunları söylemek istiyorum ''Bilgili'yi kaybetmemek lazım. Çünkü Bilgili'yi kaybedenler bizleri, bu sistemi kaybedebilirler. Akıllı davranmak, sağduyulu olmak lazım. Başkanımızın Beşiktaş'a çok büyük emekleri var. Kulübümüz çok olumlu yönde, büyük bir değişim içinde. Biz gerek sportif gerekse kurumsallaşma açısından çok büyük ilerlemeler kaydettik.'' 
     
     3 YIL İÇİNDE AVRUPA'DA ŞAMPİYONLUK... 
     Beşiktaş'ın bugün sportif ve kurumsal açıdan ilerlemeler kaydetmesinin en büyük faktörünün Sedar Bilgili olduğunu belirten Engin, ''Beşiktaş'ın önümüzdeki 3 yıl içinde Serdar Bilgili ile çok daha iyi yerlere geleceğine, Beşiktaş'ın bu dönemde Avrupa'da da şampiyonluk yaşayacağına inanıyorum'' dedi. 
     
     TRANSFERLER 
     Beşiktaş'ın sportif alanda çok önemli başarılara imza attığını kaydeden Engin, en çok transferlerde gösterdikleri başarıların kendisini mutlu ettiğini ifade etti. 
     İlhan Mansız ve Tümer Metin'i takıma kattıklarını hatırlatan Engin, şöyle konuştu 
     ''Ayhan'ı gönderip Ahmet Yıldırım'ı aldık. Hepsi çok doğru tercihlerdi. Beşiktaş'ta başarılı olamayan birçok oyuncuyla yollarımızı ayırıp, yerine çok daha kaliteli isimleri renklerimize bağladık. Transferdeki bu başarı, benim teknik bilgimden kaynaklanıyor. İlhan'ı mı Ümit Karan'ı mı alayım diye düşünüp, İlhan'da karar kıldım. Aynı şekilde Tümer'i isteyen birçok kulüp vardı, bize geldi. Diğer kulüplerin de istediği bütün futbolcuların Beşiktaş formasını giymesini sağladık. Yabancı futbolcu transferinde de hiç yanlış yapmadık. Bir tek Amaral'ı gönderdik. Onda da maddi zararımız yok.'' Engin bundan sonraki hedefleri için ise, ''Serdar Bilgili'nin gittiği yere kadar gitmek. Serdar Bilgili nerede 'dur' derse, orada duracağız'' dedi. 
     
     TARAFTARLARA MESAJ 
     Siyah-beyazlı taraftarlara mesaj veren Engin, sözlerini şöyle tamamladı 
     ''Taraftarlarımız bizim en büyük desteğimiz, takımımızın 12. adamı. Kendi sahamızda oynadığımız maçlarda, konuk takımlara karşı daha duyarlı olmalarını bekliyorum. Başkanımız Serdar Bilgili bu konuda haklı olduğumuz halde, futbol terörünün bitmesi için büyük bir adım attı. Başkanımızın cesaretle attığı bu adımı uygulayacağız, Başkanımızın arkasından gideceğiz. Taraftarlarımızdan bu duyarlılığı göstermelerini bekliyoruz.'' 
     
</TEXT>
</DOC>
