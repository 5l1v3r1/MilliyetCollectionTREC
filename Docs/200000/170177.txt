<DOC>
<DOCNO> 170177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sondun08.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
"Terminatör", ABD Başkanı olabilecek 
</HEADLINE>
<TEXT>

     Amerikalı bir senatörün, doğuştan Amerikalı olmayanların da ABD başkanı olabilmelerine imkan tanıyan bir yasa değişikliğini geçen günlerde Kongre'ye sunduğu bildirildi. 
     Haberi veren ''Herald News of Fall River'' adlı Massachussets gazetesi, böylece ''Terminator'' Arnold Schwarzenegger gibi yabancı doğumlulara da başkanlık yolunun açıldığını belirtti. 
     Gazeteye açıklamada bulunan Utah senatörü Orrin Hatch, ''teklifi özellikle Arnold Schwarzenegger'i düşünerek hazırlamadığını, ancak anayasanın, başkanların doğuştan Amerikalı olmasını öngören köhnemiş hükmünün değiştirilmesi zamanı geldiğine inandığını'' söyledi. 
     Senatörün önerisine göre, 20 yıldır Amerikan vatandaşı olan herkes, ABD başkanlığına adaylığını koyabilecek. 
     Senatör Hatch, ''Büyük ulusumuzun özgürlüğünü savunmak için hayatlarını tehlikeye atan yabancı kökenli Amerikan vatandaşlarının başkanlığa aday olamamaları beni çok huzursuz ediyordu'' diye konuştu. 
     Amerikan anayasasının ikinci maddesi, ''Amerika'da doğmuş ya da anayasanın kabulü tarihinde Amerikan vatandaşı olanların dışında kimsenin AB başkanı seçilemeyeceğini'' belirtiyor. Bazı bilim adamları, ilk ABD Başkanı George Washington tarafından konulan bu hükmün hala geçerliliğini koruduğuna inandıklarını söylediler. Tarih profesörü Forrest McDonald, değerlendirmesinde geçmişten örnek vererek, ''Rusya, Prusya ve Avusturya kökenlilerin, Polonya monarşisini, ülkenin bu 3 devlet arasında paylaştırılması doğrultusunda etkilemeye çalıştıklarını'' anımsattı. 
     McDonald, ''Avusturya doğumlu olan Schwarzenegger'den hoşlanmadığını, hatta ondan korktuğunu'' sözlerine ekledi. 
     Gazete, Temsilciler Meclisi önünde de benzeri bir tasarı bulunduğunu ve buna göre yabancı doğumlu bir Amerikan vatandaşının 35 yıl sonra başkanlığa aday olabilmesinin mümkün olduğunu yazdı. 
     
</TEXT>
</DOC>
