<DOC>
<DOCNO> 187034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/soneko18.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan Tezkere hakkında fazla söyleyeceğimiz birşey yok 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, tezkere konusunda bugün Meclis'te alınacak kararın Türkiye için hayırlı olmasını dilerken, ''bu, Meclis'in kararıdır ve Meclis'in kararına da herkes saygılı olacaktır'' dedi. 
     Özilhan, TÜSİAD'ın hazırlattığı ''Ulusal İnovasyon Sistemi Kavramsal Çerçeve, Türkiye İncelemesi ve Ülke Örnekleri'' başlıklı raporun tanıtım toplantısı sonrasında, basın mensuplarının sorularını yanıtladı. 
     Tuncay Özilhan, Irak'a asker gönderilmesiyle ilgili tezkereye ilişkin soru üzerine, inovasyon raporunun önemini kaybetmemesi istediklerini ifade ederek, şöyle dedi 
     ''Günün en sıcak gündemine dönersek... Gün geldi... Dolayısıyla TBMM, bu konuda kararını verecek. Ondan sonra gerekli adımlar atılacak. Bundan sonra bizim fazla söyleyeceğimiz birşey yok. Ama biz şunu ikaz etmiştik bu konunun tartışılması, konuşulması, kamuoyunda şeffaf olup olmaması ve her türlü riskin hesabının gözönüne alınarak planlanmasıydı. Bu süreçte de bu tamamlandı. Alınacak kararın Türkiye için hayırlı olmasını diliyorum.'' TÜSİAD'da bu konuda bir bölünme olup olmadığının sorulması üzerine, hiçbir ayrı söylem bulunmadığını, konuşma metinlerinin birbirini çok iyi bir şekilde ifade ettiğini belirterek, ''Herkes bulunduğu pencereden, çerçeveden baktığı zaman daha değişik açıdan görebiliyor. Kendine göre yorumluyor. Ama berrak olarak baktığımız zaman her iki pozisyonda da TÜSİAD'ın çizgisi belli'' diye konuştu. 
     Kamuoyunun bu konuda önceki tezkereden daha fazla bilgi sahibi olduğunu belirten Tuncay Özilhan, bir basın mensubunun ''Tezkere Meclis'ten geçmezse Türk-Amerikan ilişkileri etkilenir mi '' sorusuna da, ''Onunla ilgili bir yorum yapmıyorum, yapamıyorum. Neticede bu Meclis'in kararıdır. Ve Meclis'in kararına da herkes saygılı olacaktır'' cevabını verdi. 
     
     ''YSK'NIN KARARI, İŞ ALEMİNİ RAHATLATTI'' 

     Özilhan, bir gazetecinin ''Piyasalardaki ilk tepkiler olumlu. Ekonomik çevrelerin bu sefer kararın geçmesine daha olumlu bakıyorlar'' değerlendirmesi üzerine de, ''YSK'nın verdiği karar var. O herkesi, bir bakıma iş alemini rahatlattı'' dedi. 
     Siyasi istikrarın bozulmayacağı ve herhangi bir seçimin de artık gündemden düşmesiyle birlikte piyasaların hakikaten bu konuda önemli bir rahatlık yaşadığını ifade eden TÜSİAD Başkanı, ''Bu konuda da o satın alınıyor. Yani geçtiği takdirde önemli bir meblağın Türkiye'ye kredi olarak gelmesi, ayrıca Amerika ile ilişkilerin daha düzgün bir yola, raya gireceği düşüncesiyle de piyasalar bu konuda YSK'nın seçim kararının arkasından bu rahatlığı da satın alıyorlar'' dedi. 
     Tuncay Özilhan, ''Şu anda önünüzü daha rahat, daha iyi bir şekilde görüyor musunuz '' sorusuna da, ''Türkiye, bu kriz ertesinde artık düzgün bir yola çıktı. Önünü görebilecek birtakım oluşumlar gelişiyor. Birtakım göstergelere baktığınız zaman da bu mesajları gayet açık alıyoruz'' yanıtını verdi. 
     Eylül ayı enflasyonunun çok düşük çıkması ve bu konuda piyasaların faizlerle ilgili gelişmelerin daha iyi bir gelecek vaat ettiğini dile getiren Özilhan, ''Her zaman hükümetin bu konuda herhangi bir rehavete kapılmaması, programı gayet ciddi bir şekilde uygulaması, mali disiplini gayet iyi bir şekilde uygulaması, seçim öncesi herhangi bir popülist politika izlememesi Türkiye'yi daha rahat geçirebileceği bir 2004'e, 2005'e götürecektir'' şeklinde konuştu. 
     Özilhan, cari açığın büyümesinin bir endişe yaratıp yaratmadığı yönündeki soru üzerine ise şunları kaydetti 
     ''Geçmiş alışkanlıklarımız olduğu için, o bir endişe gibi duruyor. Dalgalı kur, bu işin sübabı ve arz taleple bu iş kendini dengeliyor. Talepte önemli bir artış olduğu takdirde kur kendini ayarlayacaktır. Onun için biz işadamları olarak, bu değişen gündeme daha hazırlıklı olmamız gerekir düşüncesindeyim. Yani düşen bir enflasyon, düşen bir faiz ortamında önümüzdeki dönemde çok daha iyi dengeler oluşacak ve herkesin de bu arz ve talepte oluşacağına artık inanması ve ikna olması lazım.'' 

     
</TEXT>
</DOC>
