<DOC>
<DOCNO> 171046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/guncel/gun01.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'İskele' boy attı 
</HEADLINE>
<TEXT>

   Rumelihisarı İskelesi'nde hizmet veren İskele Restoran, 12 yıl içinde önce sağa sola, sonra denize doğru genişledi. Şimdi sıra uzamaya geldi 
      ASLI ÖKTENER İstanbul 

   
   İstanbul Boğazı'nın kıyı şeridindeki yapılarda "çivi çakmak" yasak ama kat çıkmak serbest. Bunun örneklerinden biri tarihi Rumelihisarı İskelesi. İskelenin işletme hakkı, "atıl duruma düştüğü" gerekçesiyle, Türkiye Denizcilik İşletmeleri TDİ tarafında 1991'de Turan Tekgöz ve Adem Aydan'a verilmiş. O günden bu yana söz konusu yerde, İskele Restoran hizmet veriyor. Ancak yapı yıllarla birlikte önce yanlara, sonra denize doğru büyüyor. Şimdi de çatıdaki çalışma dikkat çekiyor. 
   
   'KAT ÇIKTILAR AMA...' 
   İşletmecileri, "Akan çatı onarılıyor. Kat çıkmıyoruz" diyor. Ancak, birkaç yıl öncesinin fotoğraf kareleriyle karşılaştırıldığında aradaki fark dikkat çekiyor. TDİ, iskele çatısında kat çıkma gibi bir durum olmadığını, çevre düzenlemesi yapıldığını savunuyor. İstanbul Büyükşehir Belediyesi'nin bu konudaki açıklaması ise şöyle "Daha önce yukarıya yapılmış usulsüz ilaveler varmış, encümen kararı ile ilave bölüm yıkılmış. Şimdi yıkıntı sonrası düzenleme yapıyorlarmış." 
   
   GÖRÜNTÜ KİRLİLİĞİ 
   Bir örnek de Emirgan'da yaşanıyor. Hindistan Konsolosu'nun yaklaşık dört yıldır oturduğu evin karşısına, yürüyüş yolunun tam ortasına konan güvenlik kabini, yolu kapadığı gibi, sahil şeridinde görüntü kirliliğine de neden oluyor. Büyükşehir Belediyesi, bununla ilgili olarak da, "Güvenlik açısından konulduğu için müdahalede bulunulmamış" diyor. 
   
   Çatıda faaliyet var    1991'de TDİ'den kiralanan iskelede açılan İskele Restoran, önce denize doğru genişledi. Son günlerde ise restoranın çatı katında bir faaliyet var. Büyükşehir Belediyesi, "Usulsüz ilave yapılmış. Yıktırılınca düzenleme başlamış" diyor. 
   
   Bir örnek de Emirgan'da    Hindistan Konsolosu'nun evinin karşısındaki güvenlik kulübesi de yolu kapatıyor. 
   Yetkililer "Şikayet gelirse kaldırılır" diyor. 
   
   
   
</TEXT>
</DOC>
