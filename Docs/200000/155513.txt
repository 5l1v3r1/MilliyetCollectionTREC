<DOC>
<DOCNO> 155513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/spor/spo15.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

2012 için resmi çağrı      ULUSLARARASI Olimpiyat Komitesi IOC 2012'deki düzenlenecek 30. Olimpiyat Oyunları'nın ev sahibini belirlemek için çalışmalara başladı. Türkiye Milli Olimpiyat Komitesi'ne de yollanan yazıda, 2012'ye aday kentlerin 15 Temmuz 2003'e kadar başvuruda bulunmaları gerektiği bildirildi. IOC, aday adayı kentlerde yapacağı incelemeyi 2004 Haziran, kararını da 6 Temmuz 2005'te açıklayacak. 
     
Antalya'da FILA zirvesi      ULUSLARARASI Güreş Federasyonu FILA Yönetim Kurulu 20 Haziran'da Antalya'da bir araya gelecek. FILA yöneticisi, Güreş Federasyonu eski başkanı Ahmet Ayık'ın ev sahipliğini yapacağı toplantıya Japonya, Küba, ABD gibi ülkelerden 25 delege katılacak. Eşleri ile birlikte Ayık tarafından ağırlanacak yöneticiler, Antalya'da yıllık yönetim kurulu toplantısını gerçekleştirecek. 
     
Futbolcu Başbakan      ESTONYA Başbakanı Juhan Parts, resmi maçta forma giyen ilk başbakan oldu. FC Toompea takımının lisanslı oyuncusu olan, ancak yoğun temposu nedeniyle futbola zaman ayıramayan 37 yaşındaki Prats, başbakan olduğu günden bu yana ilk kez hafta sonu Haapsalu maçında forma giydi. Başbakanın ilk onbirde yeraldığı FC Toompea rakibine 3-1 yenilirken, Parts kötü futbolu nedeniyle ikinci yarının başında oyundan alındı. 
     
Djalminha uslanmıyor      DEPORTİVO'DA geçen sezon yedek kaldığı için teknik direktörü Irrureta'ya kafa atan Djalminha, bu kez de havaalanı görevlisini dövdü. Avusturya Vien'de kiralık forma giyen Brezilyalı oyuncu, Real Madrid - Juventus maçını izlemek için gittiği İspanya'dan dönüşte olay çıkardı. Alana uçağın kalkışına çok kısa süre kala gelen ve biletini kaybettiğini söyleyen Djalminha, zorluk çıkardığını iddia ettiği Iberian şirketinin çalışanına kafa attı ve burnunu kırdı. 
     
Top'lu ABD yardımı      1 ay boyunca Irak'ı bomba yağmuruna tutan ABD savaş sonrası bu ülkeye yaptığı yardım paketine 10.000 adet futbol topu ilave etti. Irak nüfusunun 15 milyondan fazlasının 24 yaşın altında olduğunu belirten yetkililer, dünyanın ortak dilinin futbol olduğundan yola çıkarak ABD'deki futbol takımlarının destek olduğu bir kampanya başlattı. 
     

</TEXT>
</DOC>
