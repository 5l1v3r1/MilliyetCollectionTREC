<DOC>
<DOCNO> 183102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sondun04.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de El Kaide üyesi, 16 üniversite öğrencisini rehin aldı.. 
</HEADLINE>
<TEXT>

     ABD'nin Dyersburg kentinde, El Kaide üyesi olduğunu iddia eden bir kişinin 16 üniversite öğrencisini rehin aldığı bildirildi. 
     Polisi yetkilileri, Memphis kentinin 120 kilometre kuzeydoğusundaki Dyersrburg Eyalet Halk Üniversitesi'nde meydana gelen olayda, 9 mm'lik bir tabanca ve bir bıçak taşıyan saldırganın El Kaide üyesi olduğunu ileri sürerek bir sınıftaki 16 kadar üniversite öğrencisini rehin aldığını belirttiler. 
     Güvenlik güçlerinin olay yerine ulaşmalarından saatler sonra saldırganın 4 rehineyi serbest bıraktığı, ancak rehinelerin serbest bırakılması sırasında herhangi bir silah sesi duyulmadığı ve çatışma çıkmadığı kaydedildi. Saldırganın herhangi bir talepte bulunmadığı ancak kendisini öldürmek istediğini söylediği ifade edildi. 
     Polisin saldırganla rehin alınan öğrenciler aracılığıyla, öğrencilerin cep telefonlarını kullanarak görüştüklerini belirten yetkililer, saldırganın polisle doğrudan görüşmeyi reddettiğini kaydettiler. 
     Saldırganın öğrenci veya üniversite görevlisi olmadığını ifade eden yetkililer, eylemcinin kimliği hakkında açıklamada bulunmak istemediklerini belirttiler. 
     Yetkililerin, olay yerinde eylemcinin kız kardeşiyle görüştükleri ancak saldırganın kız kardeşiyle görüşmek istemediği kaydedildi. 
     
</TEXT>
</DOC>
