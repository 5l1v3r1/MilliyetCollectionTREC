<DOC>
<DOCNO> 188961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/yazar/akyol.html </URL>
<DATE> 2003/10/16/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Irak ve Amerika 
</HEADLINE>
<TEXT>

   
   TÜRK Büyükelçiliği'ne Bağdat'ta yapılan saldırı "radikal Arap işi" olarak gözüküyor. Barzani ve Talabani'nin peşmergeleri var ama "intihar saldırısı" kültürü, pratiği ve personeli yok Araplarda var. 
   İsrail'in devlet terörü karşısında çaresiz kalan Filistinli Arapların başvurduğu yol, "intihar saldırıları" terörüdür. 
   Hem İslamcı hem laik milliyetçi Araplarda bu eylemlerin büyük heyecan, hatta 'kült' yarattığı söylenebilir. 
   Irak'ta da böyle "intihar saldırıları" yapılıyor, son örneği Türk Büyükelçiliği'ne saldırılmasıdır. 
   Daha önce Bağdat'taki BM Merkezi'ne de daha büyük bir intihar saldırısının yapılmış olması gösteriyor ki, amaçları, Irak'ta istikrarın sağlanmasını engellemek, Irak'ı bir terör ve anarşi cehennemine çevirmektir. 
   Hayalleri, Saddam'ın dönmesi, Sünni veya Şii teokrasinin kurulması olmalıdır. 
   
   TÜRKİYE ise Irak'ın terör ve anarşi cehennemine dönmesini önlemek için asker göndermeyi düşünüyor. Çünkü öyle bir Irak PKK KADEK için bulunmaz bir fırsat olacağı gibi, iç savaşa da sürüklenir. 
   Irak'ta bir iç savaş, bütün bölgeyi dinamitler 
   Bunun önlenmesini isteyen Türkiye, "bombalı saldırı oldu..." diye caymayacaktır. Teröristlerin amacı Türkiye'yi korkutup caydırmak zaten... 
   Türkiye bir geri adım attığı takdirde dünyada ve bu belalı bölgede "korkutulup caydırılan ülke" görüntüsü verir ki bunun kimleri iştahlandıracağı bellidir. 
   Öyleyse Türkiye Irak'a asker göndermeye mecbur mu Hayır Stratejik çıkarlarını koruyacaksa asker gönderir ABD Türkiye'nin stratejik çıkarlarına destek vermeyecekse, Türkiye de asker göndermez 
   Bu konuda, Amerika'nın tavrı Ankara'da soru işaretleri yaratıyor 
   
   TÜRKİYE tezkereyi Meclis'ten geçirince Amerikan heyetinin hemen Ankara'ya gelip şartları görüşmeye başlaması gerekmez miydi 
   Hayır, henüz ortada yoklar 
   Condoleezza Rice "Türkiye'nin asker göndermesi hassas bir konu, taraflarla görüşüyoruz, sonucunu göreceğiz" diyebiliyor 
   "Barzani ve Talabani'yi kızdırmadan Türkiye'nin Irak'a hangi yoldan gidebileceğinin bir formülünü arıyorlar" galiba 
   Önceki gün Ankara'da çok önemli bir yetkili aynen şunları söyledi 
   - Amerikalılar bize gelip de Suriye'den dolaşın, havadan uçun, öyle gidin derlerse, müzakereler o anda biter 
   Tanklar, ağır araçlar elbette tren yoluyla Suriye'den geçerek gider... Ama Türkiye bombalı saldırılara, vurkaçlara, çatışma ve sabotajlara maruz kalma riskini göz alarak Irak'a gidecekse, bunun tek yolu, Kuzey Irak'tır. 
   - Şimdi Amerikan birliklerinin yiyeceği, giyeceği, petrolü Türkiye'den hangi yolla Irak'a gidiyorsa, Türk askeri de aynı yolu kullanacaktır Başka bir yol olamaz 
   ABD Irak'ta tek dayanak olarak Kürtleri görüyor. Ama görmüyor ki, bu kadar "taraflı" hareket etmesi Arapları daha fazla tepkiye itmekte, Kürtleri ülke içinde soyutlamakta, bölge ülkelerinde de kuşkular yaratmaktadır. 
   ABD daha 'vizyon' sahibi, aklı başında ve güven verici olmalıdır. Irak patlarsa bundan Türkiye çok zarar görür ama petrol ve terör ABD'yi daha fazla vurur 
   
      
   
</TEXT>
</DOC>
