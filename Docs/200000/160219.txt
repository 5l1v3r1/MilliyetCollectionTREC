<DOC>
<DOCNO> 160219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sonspo25.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Olaylı İstanbul maçı sonrası 
</HEADLINE>
<TEXT>

     İstanbulspor ile 0-0 berabere kalarak ligden düşen Altay'da yöneticiler, maçtan sonra yaptıkları açıklamalarda şike iddialarında bulundu. 
     Kulüp başkanı Ahmet Taşpınar, Bursaspor'un eski yöneticisi ve Futbol Federasyonu Yönetim Kurulu Üyesi Levent Kızıl'ın İstanbulspor'a 500 milyar lira beraberlik primi gönderdiğini savundu. 
     Levent Kızıl'ın, Altay Kulübü'nün haklarını masa başında yediğini ileri süren Taşpınar, şöyle konuştu 
     ''Altay, 2 yıl önce bileğinin hakkıyla Birinci Süper Lig'e çıktı ve neler yapabileceğini göstermeye çalıştı. Ancak buna müsaade edilmedi. Levent Kızıl'ı herkesin önünde kınıyorum. Bursaspor'un eski idarecisi, haklarımızı masa başında yedi. Hangi maçlardan dolayı olduğunu tüm basın biliyor. Denizlispor-Bursaspor ve Fenerbahçe-Bursaspor maçları ortada. Bu maçlardan alınan 6 puanı çıkartırsanız, Altay'ın puanı da ortada. Bu çocuklar bileğinin hakkıyla en az parayı alarak ligde şerefiyle mücadele etti. Levent Kızıl, İstanbulspor'a 500 milyar lira beraberlik pirimi gönderdi.'' Taşpınar, açıklamasının sonunda, İstanbulspor'u ve Levent Kızıl'ı alkışlayarak protesto etti. 
     
     ÜNSALAN ''BU LEKEYİ NASIL TEMİZLEYECEKLER''- 

     Altay Kulübü Basın Sözcüsü Bülent Ünsalan da mücadelede şaibe olduğunu ileri sürerek, ''İstanbulspor, alnına sürdüğü bu kara lekeyi nasıl temizleyecek, onu bilmiyoruz'' dedi. 
     İstanbulspor'un, geçen hafta Elazığspor ile yaptığı maçın kasetini izlediklerini belirten Ünsalan, sarı-siyahlı oyuncuların Elazığspor karşısında bugünkü mücadeleyi göstermediklerini belirterek, şunları söyledi 
     ''Biz mertçe mücadele yolunu seçtik. İstanbulspor'un geçen hafta Elazığspor karşısında nasıl bir oyun oynadığını ve bu hafta nasıl oynadıklarını karşılaştırdığımızda, gerçekten İstanbulspor adına üzgünüz. Biz düşeriz ve yine çıkarız. İstanbulspor, bugün maçı 10 dakika çaldı. Geçen haftalarda oynamadığı futbolu oynadı. Kalecisi Zdravkov'un haftaya Bulgaristan Milli Takımı'nda maçı var. Çağırıldığı halde gönderilmedi. Gençlerbirliği, 12 oyuncusunu gönderdi. Biz bu şartlarda mücadele ettik. İzmir futbolunu silerek, Türkiye nereye varır.'' 
     
     KALPAR ''ŞEREFİMİZLE DÜŞTÜK''- 

     Altay Teknik Direktörü Hüseyin Kalpar ise İkinci Lig'e düşmekten dolayı çok üzüntülü olduklarını belirterek, ''Şerefimizle düştük'' dedi. 
     Kalpar, söylenecek çok fazla şeyin olmadığını belirterek, ''Rakiplerimiz acaba çok dürüst mücadele etti mi Biz onurumuzla ve şerefimizle mücadele ettiğimiz için mutluyuz. Şerefli düştük. Çok üzüldük. Kan ağladığımız gerçek. Ancak hayat devam ediyor'' diye konuştu. 
     Altaylı futbolculardan İnanç da yöneticiler gibi teşvik primi olduğunu iddia etti. 
     İnanç, düşmeyi hak etmediklerini kaydederek, ''Biz kurban gittik. Aradan biz seçildik. Bütün mücadelemizi verdik ama olmadı. Altay camiasından özür diliyoruz. İstanbulspor daha önceki maçlarında neden böyle oynamadı'' dedi. 
     Bu arada maçın bitimiyle birlikte saha içinde yaşanan arbedede Altay Kaleci Antrenörü Erol Çamkıran, İstanbulsporlu futbolculardan Cenk'e saldırdı. 
     Güvenlik güçlerinin zorlukla sakinleştirebildiği Altaylı taraftarlar da İstanbulsporlu futbolcuları taş yağmuruna tuttu. Taraftarlar, tribünlerden söktükleri taşları saha içinde tartışmalar yaşanırken futbolculara attı. 
     İstanbulspor Teknik Sorumlusu Aykut Kocaman, Altaylılar'ın, teşvik primi aldıkları biçimindeki iddialarına sert tepki gösterdi. 
     Aykut Kocaman, maç sonrası düzenlediği basın toplantısında, bu tür maçların kendileri için çok sıkıntılı olduğunu belirterek, ''Bunlar bizim için pis maçlar'' dedi. 
     Altay maçında daha önce kullanamadığı genç oyuncuları oynatmayı düşündüğünü anlatan Kocaman, ''Ancak Bursaspor, Altay ve Elazığspor'un şartları nedeniyle bunu gerçekleştiremedim. İstanbulspor olarak yapmamız gerekeni yaptık. Oyuncularım adam gibi sahada durmasını bildiler. Bütün samimiyetimle söylüyorum ki bir teknik adam, teşvik primi almayı düşünemez'' diye konuştu. 
     Kocaman, Türkiye'de spor kültürünün değişmesi gerektiğini de vurgulayarak, şunları söyledi 
     ''Ligin son haftalarında geldiğimizde hep bu tür iddialar ortaya atılıyor. Galip geldiğimizde teşvik primi aldığımız suçlamasıyla karşı karşıya kalıyoruz. Yenildiğimizde de şike yaptığımız yönünde eleştiriler yapılıyor. Türk futbolu içinde özellikle bu işe meyilli oyuncu menajerleri ve yabancı teknik adamların deşilmesi lazım. İnsanların güç gösterileri yüzünden biz suçlanıyoruz. Hangimiz sütten çıkmış ak kaşığız ki.'' Altaylılar'ın kendilerine yaptığı suçlamaları sıkıntılarından dolayı normal karşıladığını kaydeden Kocaman, ''Altay küme düştü. Sıkıntılı bir durum yaşıyorlar. Onların bu tür eleştirilerini kişisel olarak anlayabiliyorum'' diyerek sözlerini tamamladı. 
     
     SAFFET ''NEYSE Kİ KENDİ SAHAMIZDAYDIK''- 

     İstanbulspor'un savunma oyuncusu Saffet ise Altay'ın ligden düşmesinin kendilerinin hatası olmadığını ifade ederek, ''Kendi sahamızda saldırılara maruz kalıyoruz. Elazığ, Diyarbakır veya başka bir deplasmanda bu nedenle başımıza gelebilecekleri düşünemiyorum. Neyse ki kendi sahamızdaydık. Altay, ligde kalmak için bu zamana kadar ne yaptı'' dedi. 
     Saffet, kötü olayların yaşanmaması için de federasyonun kavgaya karışan herkese en az 6 ay ceza vermesi gerektiğini söyledi. 
     İstanbulsporlu Cenk ise Altaylılar'ın önce Petkov'a saldırdıklarını belirterek, ''Daha sonra bana yöneldiler. Futbol bu, her sonuç var. Adımızı lekelememek için sahaya çıktık. Kimin küme düştüğü bizi ilgilendirmiyor'' diye konuştu. 
     
</TEXT>
</DOC>
