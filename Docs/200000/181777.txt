<DOC>
<DOCNO> 181777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/dunya/adun.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröre karşı daha fazla idam istedi 
</HEADLINE>
<TEXT>

   ABD Başkanı Bush, 11 Eylül'ün ikinci yıldönümünde Kongre'den idam cezasını ülkenin tamamına yayan 'anti - terör' yasasının bir an önce çıkarılmasını istedi 
      DIŞ HABERLER SERVİSİ 

   
   New York'taki Dünya Ticaret Merkezi'ne 11 Eylül'de düzenlenen terörist saldırının ikinci yıldönümü dün çeşitli etkinliklerle anılırken, saldırıların ardından teröre karşı savaş emrini veren ABD Başkanı George W. Bush, terörizme karşı idam cezasının tüm ABD'de uygulanmasını istedi. Virginia eyaletinde, Quantico kentindeki bir FBI akademisinde konuşan Bush, Kongre'den, terör zanlılarının kefaletle serbest bırakılmasını engelleyen, ölüm cezasının kapsamını genişleten ve mahkeme emri için Büyük Jüri'yi devre dışı bırakan yeni terör yasasını bir an önce çıkarmasını istedi. 
   11 Eylül saldırılarının ardından çıkarılan "ABD Vatanseverlik Yasası"nın devamı olarak tanımlanan ve "Vatansever 2" diye adlandırılan terör yasası, sivil hak ve özgürlükleri çiğnediği gerekçesiyle bir önceki yasa gibi şiddetle eleştiriliyor. 
   Bush konuşmasında, "Temsilciler Meclisi ve Senato'nun, bir an önce bu konuda harekete geçme konusunda sorumluluğu var. İnfaz görevlilerinin elini çözelim ki teröre karşı savaşı kazanabilsinler" dedi. "Vatanseverlik Yasası'nın terörizmle savaşta faydalı olduğunu söyleyen" Bush, yine de terörizm soruşturmasına ve infazına karşı anlamsız engeller olduğunu belirtti. 
   
   Dört saygı duruşu 
   Bu arada dün iki yıl önce El Kaide terörüne kurban giden 3 bini aşkın kişi ABD'de anıldı. New York'ta bir zamanlar İkiz Kuleler'in yükseldiği "Sıfır Zemin"de toplanan Dünya Ticaret Merkezi'nde ölen 2 bin 792 kişinin akrabalarının da arasında olduğu binlerce kişi, ikisi uçakların kulelere çarptığı anı, ikisi de kulelerin çöktüğü anı işaret eden dört saygı duruşunda bulundu. 
   
   
</TEXT>
</DOC>
