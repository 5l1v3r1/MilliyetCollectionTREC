<DOC>
<DOCNO> 163960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sonspo17.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Baliç 3 ay sonra sahalara dönüyorum... 
</HEADLINE>
<TEXT>

     Galatasaray'ın sezonun sonuna doğru şanssız bir şekilde sakatlanan Boşnak futbolcusu Elvir Baliç, tedavisinin çok iyi gittiğini belirterek, ''3 ay sonra sahalara dönmek istiyorum'' dedi. 
     Florya Metin Oktay Tesisleri'nde çalışmalarını sürdüren Baliç, burada medya mensuplarına yaptığı açıklamada, Bosna Hersek'de yaptığı tatil sırasında iyi bir tedavi dönemi geçirdiğini anlatarak, ''İstanbul'a döneli 3 gün oldu. Tesislerde çalışıyorum. Doktor kontrolünde çalışmalarıma devam edeceğim. Sakatlığımın üzerinden 1 ay 3 gün geçti. 3 kez kontrolden geçtim ve iyi durumdayım'' şeklinde konuştu. 
     En kısa sürede sahalara dönmek istediğini de vurgulayan Baliç, şöyle devam etti 
     ''3 ay içinde sahalara döneceğimi umuyorum. Herşey daha güzel olacak. Galatasaray taraftarlarına daha iyi bir Baliç izlettireceğime ve bunu da başaracağıma inanıyorum.'' 
     
     ''GALATASARAY'DA KALMAK İSTERİM'' 
     Baliç, Galatasaray ile iki yıllık daha sözleşmesinin bulunduğunu kaydederek, kulübünde kalmayı istediğini dile getirdi. 
     Basın mensuplarının, ''Revivo'ya yapılan sözleşme revizyonu, sana da teklif edildi mi '' şeklindeki sorusu üzerine de Baliç, ''Bana böyle bir konuda görüşme teklifi gelmedi. Ancak çağırırlarsa görüşürüm. Gelecek sezon Galatasaray'da kalıp, kalmayacağım Fatih Terim'e bağlı. Benim gönlüm kalmaktan yana'' diye konuştu. 
     
</TEXT>
</DOC>
