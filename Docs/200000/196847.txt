<DOC>
<DOCNO> 196847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/soneko35.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
HSBC ''3 arkadaşımız öldü, çalışan 400 kişinin 30 kadarı yaralı'' 
</HEADLINE>
<TEXT>

     HSBC Kurumsal Sözcüsü Ahmet Erelçin, HSBC Bank Genel Müdürlük binası önünde meydana gelen patlama sırasında 3 arkadaşlarını kaybettiklerini, binada çalışan yaklaşık 400 kişiden 30 kadarının da yaralı olduğunu açıkladı. 
     Erelçin, Büyükdere Caddesi'ndeki bankanın yakınında kurulan barikatın önünde gazetecilere yaptığı açıklamada, İstanbul'da meydana gelen saldırılarda hayatını kaybeden ve yaralananlar arasında banka çalışanlarının da bulunduğunu belirtti. 
     Ahmet Erelçin, HSBC yönetimi olarak hayatını kaybedenlere Allah'tan rahmet, yaralılara acil şifalar dilediklerini söyledi. 
     Patlamalardan birinin meydana geldiği HSBC Bankası Genel Müdürlük binasında ağır hasar bulunduğunu dile getiren Erelçin, şunları kaydetti 
     ''Yaptığımız değerlendirmeler sonucu müşterilerimizin ve çalışanlarımızın güvenliği açısından sadece bugün için şubelerimizi erken tatil ettik. Şubelerimiz yarından itibaren bankacılık işlemlerine açık olacaktır. Bankamızın veri sistemlerinde hiçbir sorun bulunmamaktadır. Olayın ardından bazı söylentiler çıktığını müşahade etmiş bulunuyoruz. Altını çizerek belirtmek isteriz ki, Türkiye'deki faaliyetlerimiz aynen devam etmektedir ve Türkiye'den çekileceğimiz yolundaki söylentiler tamamen asılsızdır.''. 
     
     3 HSBC BANK ÇALIŞANI ÖLDÜ 

     Basın mensuplarının sorularını da yanıtlayan Erelçin, ölü ve yaralı sayısına ilişkin bir soruya karşılık, ''3 arkadaşımızı maalesef kaybettik. Genel Müdürlük binasında çalışan yaklaşık 400 kişinin neredeyse tamamı da yaralı'' dedi. 
     Binanın birinci katında Merkez Şubesi'nin bulunduğunu, zeminden aşağıya 7, yukarı 11 kat bulunduğunu anlatan Erelçin, patlamanın olduğu sırada genel müdürlük çalışanlarından büyük bir bölümünün zeminden aşağıdaki toplantı salonlarında günlük rutin çalışmalarını yaptıklarını söyledi. 
     Bu arada, iftardan sonra Genel Müdürlük binası önünde tek sıra dizilen Olay Yeri İnceleme Şubesi ekipleri delil topladılar. Banka önündeki kötü görünümün yoldan görünmemesi için de Büyükdere Caddesi'ni ikiye bölen orta refüje çuval bezinden perde çekildi. 
     
</TEXT>
</DOC>
