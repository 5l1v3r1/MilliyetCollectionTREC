<DOC>
<DOCNO> 195612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/dunya/adun.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İNDİREMEZLER 
</HEADLINE>
<TEXT>

   Başbakan Erdoğan'ın ziyareti öncesinde Milliyet'e konuşan KKTC Cumhurbaşkanı Rauf Denktaş, 14 Aralık'taki genel seçimlerden, kendisine yakın bulduğu siyasi çizginin galip çıkacağını söyledi 
      Sefa Karahasan Lefkoşa 

   
   KKTC Cumhurbaşkanı Rauf Denktaş, KKTC'nin 20. kuruluş yıldönümünde Milliyet'e verdiği röportajda, Annan Planı'ndan, Başbakan Recep Tayyip Erdoğan'la ilişkilerine ve siyaseti ne zaman bırakacağına kadar birçok konuda açıklamalarda bulundu. Denktaş, şu mesajları verdi 
   
   Annan Planı değişmeli 
   Plan, bize egemenlik tanımıyor, devletimizi kabul etmiyor. İki kesimliliği öyle bir sulandırıyor ki, iki kesimlilik ortadan kalkıyor. Tuzakları çok. Baştan aşağı değişmedikçe Kıbrıs Türklerinin müzakere ederek olumlu bir şey alacağı bir çerçeve değil. 
   
   Bizim taraf alır 
   14 Aralık genel seçiminde, bizim istediğimizin dışında bir sonuç çıkacağını zannetmiyoruz. Onun için yüreğimiz ferah. Ama aksini farz edelim, kimsenin 1960 anlaşmalarıyla bize verilen ve Türkiye'ye verilmiş olan hakları ortadan kaldırma hak ve yetkisi yok. Onun için hukuki bir durumla karşı karşıya kalırız. Böyle bir ihtimal yok ama herkes soruyor. 
   
   Erdoğan ile iyiyiz 
   Anavatanımızın Başbakanı, bizim kuruluşumuzun 20. yılını kutlama törenlerine katılıyor. Gururluyuz, sevinçliyiz. Kendilerinin daima söylediği bir gerçek vardır. O da, 'Kıbrıs meselesi gerçekler üzerine halledilebilir. Gerçekler de Kıbrıs'ta iki halkın, iki demokrasinin, iki devletin varlığı ve Türkiye'nin fiili ve etkin garantisi.' 
   Başbakan'la aramızda hiçbir sürtüşme yok. Çünkü milli bir davayı takip ediyoruz. Bu davanın kriterleri Türkiye'de Büyük Millet Meclisi'nde, Milli Güvenlik Kurulu'nda karara bağlanmış ilkeler. Biz de, Türkiye de, aynı ilkeleri müdafaa etmekteyiz. 
   
   AB ile çatışma olmaz 
   Avrupa Birliği AB ile Türkiye'nin Kıbrıs meselesi yüzünden çatışması diye bir şey olamaz. Diplomatik temaslar devam edecektir. Türkiye, Kıbrıs konusunda evlatlarını feda etti. Bunu, dünya herhalde yavaş yavaş anlayacak ve barışı, uzlaşmayı istemeyen tarafın, sahte bir Kıbrıs unvanı altında Kıbrıs'ı Rum'a mal etmeye çalışan Rum ve Yunan tarafı olduğunu görecek. 
   
   Hürriyet davam sürüyor 
   Ben siyasete bir yıllığına girdim. Dr. Fazıl Küçük'e yardımcı olmak için fedarasyon başkanı olarak. O bir yıl, 50 yıla geldi dayandı. Siyasetten ayrılamadık, çünkü bir hürriyet mücadelesi içine girdik. Devletimizi şimdi altımızdan alıp götürmek istiyorlar, bu tehlikeyi bertaraf ettiğimiz gün biz de rahat ederiz. 
   
   
   
   
   
</TEXT>
</DOC>
