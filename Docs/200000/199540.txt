<DOC>
<DOCNO> 199540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/soneko34.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Siemens karını 2.4 milyar Euro'ya çıkardı... 
</HEADLINE>
<TEXT>

     Siemens, tamamladığı 2003 mali yılında yüzde 47 artışla 2.4 milyar euro kar elde etti. 
     Siemens'den yapılan açıklamada, şirketin 30 Eylül tarihinde sona eren 2003 mali yıl raporuna göre 74.2 milyar euro ciro elde ederken, karını 1.6 milyar eurodan 2.4 milyar euroya çıkardığı bildirildi. 
     Siemens'in net gelirinde büyük artış yakaladığı, operasyon gelirlerinin de 2000 yılındaki rekor seviyeye yaklaşarak 4 milyar 295 milyon euro olarak gerçekleştiği belirtildi. 
     Açıklamaya göre, Siemens AG Dünya Başkanı ve CEO'su Heinrich von Pierer, Münih'te gerçekleştirilen bilanço konferansında yaptığı konuşmada, uyguladıkları tasarruf ve verimlilik programları ile dünya ekonomisinin durgun olduğu ortamda kar marjını artırmayı başardığını belirterek, şunları kaydetti 
     ''Grubumuzun faaliyet gösterdiği 9 alandan 8'inde kar marjımızı artırdık. Özellikle enerji üretimi, tıbbi çözümler, finansal çözümler gibi alanlarda iki haneli kar artışı sağladık. Operasyonel karımız rekor kırdığımız 2000 yılı düzeyine yaklaştı. Aynı oranda kar artışını 2004 yılında sürdürmeyi planlıyoruz.'' Pierer, 2004 yılı net gelirinde çift haneli büyüme oranı yakalamayı hedeflediklerini bildirdi. 
     
</TEXT>
</DOC>
