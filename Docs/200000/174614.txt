<DOC>
<DOCNO> 174614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/spor/spo02.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'den son adım 
</HEADLINE>
<TEXT>

   Fenerbahçe ve River Plate kulüpleri arasındaki Ortega pazarlığında sıcak adımlar atıldı. Arjantinli yıldıza karşılık takas olarak istenen Lopez, Türkiye'ye gelebileceğini açıkladı 
      
   Buzlar eriyor 
   ARİEL Ortega krizini çözmek için günlerdir Brezilya'da River Plate kulübüyle pazarlık halinde olan Mahmut Uslu ve Hakan Bilal Kutlualp'in artık anlaşma aşamasına geldiği öğrenildi. Fenerbahçe'nin Ortega'ya takas olarak istediği 20 yaşındaki Maksimiliano Lopez, Ümit Milli Takım kampında yaptığı açıklamada, "Türkiye'ye seve seve giderim. Bu iş olur" dediği öğrenildi. 
   
   Liste kabarık 
   ASBAŞKAN Mahmut Uslu, transfer girişimlerinin de sürdüğünü açıkladı. Uslu, "Alex ve Fabiano dışında 3 - 4 oyuncuyla temas halindeyiz. Türkiye'ye gelmeleri 3 - 4 haftayı bulabilir. Çünkü Brezilya'da lig devam ediyor. Bunu beklemek zorundayız" dedi. İki yöneticinin dönüş hazırlıklarına başladığı ve İstanbulspor karşılaşmasına yetişecekleri bildirildi. 
   
   Stadda prova    FENERBAHÇE, İstanbulspor maçının hazırlıklarını dün Şükrü Saracoğlu Stadı'nda yaptığı antrenmanla sürdürdü. Daum yapılan çift kale maçta oyuncularına son taktikleri verdi. Bu arada 2003 - 2004 sezonu poster çekimi de gerçekleştirildi. Medyanın görüntü almaması için stat kapılarında özel önlemler alındı. Fenerbahçe'nin bugün kampa gireceği bildirildi. 
   
   Luciano tamam    BREZİLYA Futbol Federasyonu'nun, Luciano'ya verdiği cezanın ardından bir de sözlü savunma istemesi sıkıntı yarattı. İstanbulspor maçına yetişmesi riske giren Sambacı'nın sorununu Brezilya'da bulunan Hakan Bilal Kutlualp ve Mahmut Uslu çözdü. Avukatların araya girmesinin ardından iki yönetici bin aileye yardım yaparak yetkilileri ikna etti. Bu arada Luciano ve Enke'nin lisansları çıkarıldı. 
   
   Serhat'a özel ilgi    TEKNİK Direktör Daum, affedilmesini sağladığı Serhat'ı, İstanbulspor maçına özel olarak hazırlıyor. Alman teknik adam dün yapılan antrenmandan sonra gurbetçi oyuncuyla sahada baş başa kaldı ve gol çalışmaları yaptırdı. Daum'un, "Senden çok şey bekliyorum" dediği öğrenildi. 
   
   
</TEXT>
</DOC>
