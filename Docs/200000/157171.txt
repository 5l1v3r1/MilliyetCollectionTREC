<DOC>
<DOCNO> 157171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/ekonomi/aeko.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni kanuna yeni kurul 
</HEADLINE>
<TEXT>

Hükümet, IMF'ye sunduğu Kamu İhale Kanunu'ndaki değişikliğe ilişkin taslağa, İhale Kurulu'nu görevden alacağına dair geçici madde koydu 
     SEÇKİN ÜREY Ankara 

     Kamu İhale Kanunu'nda değişiklik yapan taslakta Kamu İhale Kurulu'nun üye sayısını dokuza indiren ve kurula üye veren kuruluşlar ile kontenjan sayılarında değişiklik öngören hükümet, IMF'ye gönderdiği taslakta mevcut Kurul'u görevden alacağına dair geçici bir maddeye de yer verdi. 
     Ancak, bu madde görüş alınması için Kamu İhale Kurulu'na gönderilen taslakta yer almadı. 
     IMF Birinci Başkan Yardımcısı Anne Krueger'ın Türkiye ziyareti sırasında Kamu İhale Kanunu değişikliği konusunda Kamu İhale Kurulu'nun da sürece dahil edilmesi yolundaki telkinleri üzerine hazırlanan 45 maddelik değişiklik taslağı, görüş bildirilmesi için Kurul'a gönderildi. Taslakta geçici maddelere yer verilmedi. Hükümet, taslağı IMF'ye de gönderdi. 
     
     Kurul'a söylemediler 
     İngilizce taslağın geçici ikinci maddesinde, "Kamu İhale Kurulu üyelerinin üyelikleri kanunun yürürlüğe girmesiyle birlikte sona erecektir. Yeni adaylar kurumlar tarafından bu kanunla belirlenen yeni kurallar çerçevesinde gösterilecektir" denildi. Böylelikle Kurul'a gönderilen taslakta üyelere, üyeliklerinin düşeceği bildirilmezken, IMF'ye "Bu üyeler görevden alınacak" mesajı verildi. 
     
IMF, İhale Kanunu'ndaki değişiklikleri beğenmedi      Devlet Bakanı Ali Babacan'ın danışmanı Muhsin Altun ve Bayındırlık ve İskan Bakanı Zeki Ergezen'in danışmanı Yasin Şerefoğlu tarafından iki bakanlığın görüşleri birleştirilerek hazırlanan Kamu İhale Kanunu'ndaki değişiklik taslağına IMF'den olumsuz görüş geldi. 
     IMF'nin taslağın içerdiği düzenlemeleri kabul etmediği ve hükümete kendi görüşlerini ilettiği bildirildi. IMF Birinci Başkan Yardımcısı Anne Krueger de Türkiye ziyareti sırasında Kamu İhale Kanunu'nun özünün değişmemesi ve Kamu İhale Kurulu'nun sürece dahil edilmesi konusunda uyarıda bulunmuştu. IMF'nin olumsuz görüş bildirdiğini taslağın Dünya Bankası tarafından da incelendiği kaydedildi. 
     Öte yandan TOBB kontenjanından Kamu İhale Kurulu üyesi olan İsmail Köksal üyelikten istifa etti. Köksal'ın TOBB Genel Sekreteri olacağı vurgulandı. 
     
'Değişecek zamanı bekliyoruz'      Bayındırlık Bakanı Zeki Ergezen, inşaat sektörünün şansız bir dönem yaşadığını, bunun nedenlerinden birinin geçici bütçe, diğerinin İhale Kanunu olduğunu belirterek, şöyle dedi "Herkes koro halinde 'İhale Kanunu değişsin' demeye başladı. Biz de değişecek zamanı bekliyoruz." 
     Ergezen, Türkiye 1. Alüminyum Sanayi Sempozyumu'nda yaptığı konuşmada, Toplu Konut İdaresi'ni ciddi şekilde harekete geçirdiğini de ifade ederek, "Yakında bir bir konut ihalelerini Resmi Gazete'de göreceksiniz" dedi. 
     

</TEXT>
</DOC>
