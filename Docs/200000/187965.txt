<DOC>
<DOCNO> 187965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/yazar/uras.html </URL>
<DATE> 2003/10/11/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Gönül Paksoy'un tasarımları Borusan'da 
</HEADLINE>
<TEXT>

   
   Asım Kocabıyık tarafından kurulan, şimdilerde Ahmet Kocabıyık tarafından yönetilen Borusan Grubu'nun otomotiv bölümü BMW, Range Rover, Mini Cooper marka otomobillerin Türkiye mümessili. Borusan Otomotiv'in İstanbul İstinye'de büyük bir teşhir ve servis binası ve de bu binanın üst katında 2 bin metrekarelik bir sergi salonu var. 
   Bu salonda geçtiğimiz aylarda Erol Akyavaş'ın resimleri sergilenmişti. Geçen salı gününden bu yana ise, "Koleksiyondan Kreasyona" başlığı altında Gönül Paksoy'un koleksiyonu ve tasarımları sergileniyor. 
   Gönül Paksoy, Adanalı bir hanım. Anne tarafı Kölemenoğlu sülalesinden. "Cebel - i Bereket"ten. Baba tarafı "Musul"dan. Aile önce Darende'ye sonra Kadirli'ye yerleşmiş. Altı kardeşten üçü Ceyhan'da yaşıyor. Üçü İstanbul'da. Her kardeşin bir "ana işi", bir de "keyif işi" var. Doğan ve Şahin Paksoy Güzel Sanatlar Akademisi mezunu. Resim ve seramik yapıyorlar. Gönül Paksoy, "kimya mühendisi". Doktorasını bitkilerin boyar madde olarak kullanılması üzerine yapmış. Çukurova Üniversitesi'nde öğretim üyesi iken ayrılmış. 1989 yılında İstanbul'a göç etmiş. Önce küçük tarihi objelere ve takıya ilgi duymuş. Sonra ham ipeği, keteni ve pamuğu, bitki boyalarıyla renklendirerek kendi tasarımıyla giysiye dönüştürmeye başlamış. 
   Gönül Paksoy tasarımı giysilerin ve bu giysilerde kullanılan kumaşın "farkı" var. Özgün tasarım ve kumaşlar "Gönül Paksoy" özelliğini yansıtıyor. Gönül Paksoy, tasarımlarında "Tekke" giysilerinden "Kaftan"lardan esinleniyor. Bunların sadeliğini giysilere yansıtıyor. 
   Gönül Paksoy, "koleksiyonunun" tasarımlarının ana esin kaynağı olduğunu söylüyor. Bunun için de, sergisine "Koleksiyondan Kreasyona" adını vermiş. 
   Sergide Gönül Paksoy'un tasarımları yanında zengin koleksiyonu da yer alıyor. İstanbul Arkeoloji Müzesi'ne kayıtlı çok sayıda "toprak altı" çanak çömlek, süs eşyası ve takı ile eski kaftanlar, eski giysiler yeni tasarımlarla birlikte sergileniyor. 
   Sanata, arkeolojiye, etnografik eserlere meraklı bir kişinin tek başına bu kadar eseri bir araya getirebilmesi, bu kadar zengin bir koleksiyona sahip olabilmesi insanı etkiliyor. 
   En iyisi, eğer İstanbul'da iseniz veya eğer İstanbul'a yolunuz düşer ise İstinye'de Borusan Otomotiv'in binasına uğrayınız. Alt katta son model otomobilleri görür, kafeteryasında kahve çay içer, pasta yer, sonra da üst kattaki sergiyi gezersiniz. Sergi 19 Ekim'e kadar her gün saat 11.00 - 19.00 arası açık. Giriş serbest. 
   
      
   
</TEXT>
</DOC>
