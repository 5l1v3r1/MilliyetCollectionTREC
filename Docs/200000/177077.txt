<DOC>
<DOCNO> 177077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/ekonomi/eko08.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD kredisinin imzası eylülde 
</HEADLINE>
<TEXT>

   AKP Genel Başkan Yardımcısı Dişli, ABD ile 8.5 milyar dolarlık kredi anlaşmasının eylül ayında imzalanabileceğini söyledi 
   EKONOMİ SERVİSİ 
   
   AKP Genel Başkan Yardımcısı Şaban Dişli, ABD'nin Türkiye'ye sağlayacağı 1 milyar dolarlık hibe ya da 8.5 milyar dolarlık kredi konusundaki anlaşmanın, Devlet Bakanı Ali Babacan'ın 8 Eylül'de bu ülkeye yapacağı ziyaret sırasında imzalanabileceğini söyledi. 
   CNBC - e canlı yayınında soruları yanıtlayan Dişli, Washinton'da bulunan Hazine heyetinin çalışmalarını tamamladığını açıkladı. 
   ABD kredisinin büyük bölümünün 2004 yılında gelmesini beklediğini ifade eden Dişli, kredinin altışar aylık dilimler şeklinde geleceğini kaydetti. 
   Kredi konusunda Hazine'nin ihtiyaçlarının dikkate alınacağını dile getiren Dişli, ABD yardımının büyük bir kısmının kredi, kalanının da hibe şeklinde kullanılabileceğini vurguladı. 
   Anadolu Ajansı'nın edindiği bilgiye göre ise Hazine yetkililerinden oluşan heyetin ABD'de yaptığı teknik görüşmeler çok olumlu geçti. 
   
   Teknik görüşmeler tamamlandı 
   Dış Ekonomik İlişkiler Genel Müdür Vekili Merih Nemli başkanlığındaki heyetin ABD'den ayrıldığı ve bugün Türkiye'ye geleceği kaydedildi. Bu arada Hazine Müsteşarlığı'nda boş bulunan müsteşar yardımcılıklarına vekaleten atanan isimlerden Cavit Dağdaş dün görevine başlarken ABD'de bulunan Burhanettin Aktaş'ın cuma günü görevine başlaması bekleniyor. 
   
   
</TEXT>
</DOC>
