<DOC>
<DOCNO> 177051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sontur28.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya 40 derecede yanarken, Kars'ta dolu yağdı 
</HEADLINE>
<TEXT>

     Bu yıl tüm dünyada iklim gerçekten şaşırtıyor ve hazırlıksız yakalıyor. Avrupa'nın bazı bölgeleri çöl sıcaklarının ardından gelen selle boğuşurken, durum yurdumuzda da çok farklı değil. Bugün Antalya ve Kars'tan gelen iki haber birbiriyle tamamen ilgisiz hava durumlarını konu alıyordu. 
     
     ANTALYA YANIYOR 

     Antalya Meteoroloji Bölge Müdürü Mehmet Arandı, Antalya ve çevresinde, hava sıcaklığının yüksek, nem oranının düşük olması nedeniyle hafta sonuna kadar orman yangını çıkma riskinin devam ettiğini bildirdi. 
     Meteoroloji Bölge Müdürü Arandı, Antalya'da hissedilen hava sıcaklığının 40 derece olduğunu, nem oranının ise yüzde 10-30 arasında değiştiğini kaydetti. Kuzeyden esen rüzgarın havadaki nem oranını azalttığına dikkati çeken Arandı, bu nedenle orman yangını riskinin yüksek olduğunu belirtti. 
     Arandı, 22 Ağustos Cuma gününden itibaren rüzgarın kuzeyden güneye döneceğini ifade ederek, ''Nem oranı yüzde 30 oranında artacak ve böylece yangın çıkma riski azalacak'' dedi. 
     
     KARS'TA CEVİZ BÜYÜKLÜĞÜNDE DOLU 

     Yetkililer Antalya'da sıcaklıklarla ilgili uyarılarda bulunurken, Kars şehir merkezi ile Selim İlçesi'nde ceviz büyüklüğünde dolu yağdı. Dolu, ekili alanlarda hasara yol açtı. 
     Selim Kaymakamı Hasan Şıldak, 20 dakika aralıksız yağan dolu nedeniyle ilçe merkezi ve bağlı köylerindeki ekili arazilerde hasar meydana geldiğini, 3 santimetreye ulaşan dolu nedeniyle, Kars-Selim Karayolu'nda trafiğin güçlükle sağlandığını söyledi. 
     Köylerden gelen hasar ihbarlarını değerlendirmek için oluşturulan komisyonun hasar tespit çalışmalarına başladığını kaydeden Kaymakam Şıldak, ceviz büyüklüğündeki dolunun, ekili arazilerde büyük hasara neden olduğunu bildirdi. 
     
</TEXT>
</DOC>
