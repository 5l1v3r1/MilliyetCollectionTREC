<DOC>
<DOCNO> 185589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sonspo15.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
F.Bahçe'de gergin idman... Hakan ve Kemal tartıştı... 
</HEADLINE>
<TEXT>

     Fenerbahçe, Konyaspor maçı hazırlıklarını bugün yaptığı antrenmanla sürdürürken, çalışma sırasında gergin anlar yaşandı. 
     Samandıra Tesisleri'nde gerçekleştirilen antrenmanda yarı sahada yapılan çift kale maç sırasında birbirlerine sert giren Hakan Bayraktar ile Kemal, saha içinde tartıştı. İki futbolcu birbirlerinin üzerine yürürken, takım arkadaşları araya girerek, gerginliğin daha da büyümesini engelledi. 
     Teknik Direktör Christoph Daum, bu olayın ardından her iki futbolcuya birlikte koşma cezası verdi. Hakan ile Kemal, saha etrafında bir tur attıktan sonra antrenmana devam ettiler. 
     Bu arada, yaklaşık 2 saat süren idmana kondisyon çalışmasıyla başlayan sarı-lacivertliler, daha sonra sahanın çeşitli bölgelerine yerleştirilen engellerde istasyon çalışması yaptı. Futbolcular, bu çalışmaların ardından önce yarı sahada, daha sonra da tam sahada çift kale maç yaptı. 
     Öte yandan, maç kadrosuna girmekte zorlanan Ukraynalı futbolcu Rebrov, idman maçında ortaya koyduğu performans ve attığı gollerle dikkat çekti. 
     Antrenman maçı sırasında Serhat ve Van Hooijdonk'u as takımda forvette görevlendiren Daum, Selçuk'u yedek takımda oynatırken, Yusuf'a ise as takımda şans tanıdı. 
     Antrenmana dünkü çalışmada sakatlanan Aurelio katılmadı. Brezilyalı futbolcunun salonda çalıştığı ve öğleden sonra MR'nın çekileceği bildirildi. 
     Fenerbahçe, Konyaspor maçı hazırlıklarını yarından itibaren basına kapalı idmanlarla sürdürecek. 

     
</TEXT>
</DOC>
