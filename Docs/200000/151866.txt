<DOC>
<DOCNO> 151866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/soneko15.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan Enerji Bakanı Anlaşma karşılıklı fesh edilebilir... 
</HEADLINE>
<TEXT>

     Bulgaristan Enerji Bakanı Milko Kovaçev, Türkiye'nin elektrik ithalatını durdurmasının iki ülke arasında 1998 yılında imzalanan Enerji ve Enerji Altyapı İşbirliği Anlaşması'nın karşılıklı olarak fesh edilmesine neden olabileceğini söyledi. 
     Kovaçev, yaptığı açıklamada, sorunun giderilmesi için Türk tarafı ile en kısa sürede görüşmelere başlanacağını belirterek, meselenin detaylı bir şekilde ele alınacağını vurguladı. Bakan Kovaçev, ''Eğer bir sonuca ulaşamazsak karşılıklı olarak anlaşmanın fesh edilmesine karar alabiliriz'' dedi. 
     Bu arada muhalefet partileri Türkiye'nin Bulgaristan'dan elektrik alımını durdurmasının hükümetin yanlış politikasından kaynaklandığını söylediler. 
     Demokratik Güçler Birliği SDS Genel Başkanı ve eski dışişleri bakanı Nadejda Mihailova, Türkiye'nin, Bulgaristan'ın anlaşma şartlarını yerine getirmemesinden dolayı elektrik ithalatını durdurma kararı aldığını belirterek, ''Bulgaristan hükümeti bilgi yetersizliği yüzünden enerji sektörü için çok önemli anlaşmalardan birini çökertmek üzere..'' dedi. 
     Ana muhalefet partisi konumundaki Bulgaristan Sosyalist Partisi'nden BSP yapılan açıklamada ise 1998 yılında imzalanan anlaşmanın aslında her iki ülkenin de zararına olduğu öne sürülerek, ''gelişmeler bu gerçeği ortaya çıkarmıştır. Bu anlaşma biran önce feshedilmelidir'' denildi. 
     
     BULGARİSTAN BASINI 

     Öte yandan Bulgar basını da Türkiye'nin elektrik alımını durdurmasına bugünkü sayılarında geniş yer verdi. Hemen hemen bütün gazeteler olayı okuyucularını manşet haber olarak duyururlarken, Türkiye ile Bulgaristan arasında yaşanan enerji krizinin Bulgaristan'ın önemli bir kayba uğramasına neden olacağı yorumda birleştiler. 
     Standart gazetesi birinci sayfadan verdiği manşet haberine ''Ankara ile kısa devre'' başlığını kullandı. Haberde Türkiye'nin tavrına karşı hükümet üyelerinin ne yapacağını şaşırdığı ve topu birbirlerine atmaya başladıkları belirtildi. Gazete Bulgaristan hükümetinin tutumunu bir skandal olarak değerlendirdi. Ülkenin en yüksek tirajlı gazetesi ''Trud'' gazetesi ise ''Ankara elektrik şalterini indirdi'' başlıklı haberinde, Türkiye'nin elektrik üretiminin, tüketiminden zaten fazla olduğu ifade edilerek, ''onlar kendilerine göre doğru olanı yaptılar'' yorumunda bulunuldu. 
     Türkiye karşıtı yayın politikası ile tanınan Monitör gazetesi ise geleneğini bozmadı ve manşet haberinde Türkiye'nin, Koç Holding'in Bulgaristan Telekomünikasyon Kurumu'na BTK'yı satın almasına baskı yapmak için elektrik alımını durduğunu iddiasında bulundu. Gazetede yer alan bir yorumda da, ''Türkiye bizi kendine bağlı bir eyalet yapmaya çalışıyor'' görüşüne yer verildi. 
     





</TEXT>
</DOC>
