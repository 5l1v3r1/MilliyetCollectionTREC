<DOC>
<DOCNO> 176843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/ekonomi/eko06.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Florya'da yoğunlaştılar 
</HEADLINE>
<TEXT>

      ERDAL KILINÇ, TAHSİN AKSU İstanbul 
   
   Şişli Cumhuriyet Savcılığı'nın el konulan İmar Bankası'ndaki işlemlere ilişkin yürüttüğü soruşturma kapsamında, Uzanlar'a ait olduğu belirtilen Florya'daki iki şirkette inceleme başlatıldı. 
   Soruşturmayı yürüten savcının yanı sıra Emniyet Genel Müdürlüğü Kaçakçılık ve Organize Suçlarla Mücadele Daire Başkanı Hanefi Avcı, 70 polisin görev yaptığı binaya iki kez geldi. Hakan Uzan'ın asistanı Meltem İşgörür'ün de inceleme sırasında şirketlerde olduğu bildirildi. 
   Şenlikköy'deki Florya Çıkmazı'nda bulunan ve geçen cumartesi akşamı Şişli Cumhuriyet Savcılığı'nın talimatıyla mühürlenen Kök İnşaa ve Standart Tütün binasında dün oldukça hareketli saatler yaşandı. Uzanlar'a ait olduğu belirtilen iki şirketin bulunduğu üç katlı binaya sabahın erken saatlerinden itibaren çok sayıda Mali polis ve BDDK görevlisi akın etti. 
   
   Hanefi Avcı da geldi 
   Soruşturmayı yürüten savcılardan Mecit Ceylan, Kaçakçılık ve Organize Suçlarla Mücadele Daire Başkanı Hanefi Avcı, Kaçakçılık ve İstihbarattan Sorumlu İstanbul Emniyet Müdür Yardımcısı Şammaz Demirtaş, Mali Şube Müdürü Mustafa Aktaş ve bir Uzan Grubu avukatı da binaya geldi. Avcı saat 10.30 sıralarında binadan ayrılırken, soruları yanıtlamadı. 
   Ekiplerin yiyecek ve su ihtiyacı da dışarıdan karşılandı. Bir su istasyonundan 20 litrelik iki damacana su getirilirken, yakında bulunan bir lokantadan da yemek sipariş edildi. İncelemeler sürerken saat 13.45 sıralarında Hanefi Avcı ikinci kez binaya geldi. 
   Bu arada, izinde olan İstanbul Mali Şube Müdürlüğü'ndeki bazı amir ve memurların da soruşturmada görevlendirilmek üzere geri çağırıldığı öğrenildi. 
   
   Bilgisayar getirildi    Florya'daki binaya bir bilgisayar, dokümanları tarayarak bilgisayar ortamına yüklemeye yarayan scanner, bilgisayar verilerini Compact Disc'lere kopyalamakta kullanılan bir CD Writer cihazı ve bir adet boş koli görevliler tarafından getirildi. Ayrıca içinde çeşitli aletler bulunan iki çanta ve matkap setiyle binaya gelen bir kişi yaklaşık 30 dakika içerde kaldı. Daha önce binaya getirilen ve vinçler yardımıyla indirilen büyük çelik kasaların açılabilmesi için bu kişinin çağrılmış olabileceği öne sürüldü. 
   
   
</TEXT>
</DOC>
