<DOC>
<DOCNO> 186109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/guncel/gun04.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fadıl Akgündüz Çıkarın, ödeyeyim 
</HEADLINE>
<TEXT>

      SEMRA PELEK 

   
   Jetpa Holding ve paravan şirketler aracılığıyla para toplayıp zimmetine geçirdiği iddiasıyla 'nitelikli dolandırıcılık' suçlamasıyla yargılanan Fadıl Akgündüz, "Beni çıkarmazsanız kimsenin parası ödenmez" dedi. Bakırköy 8. Ağır Ceza Mahkemesi'ndeki duruşmaya tutuklu yargılanan Akgündüz katıldı. 
   Duruşmada söz alan sanık Akgündüz, şöyle dedi "Kara para davası nedeniyle şirket üzerine konan tedbirler yüzünden vergi borçlarını ve mağdurların parasını ödeyemiyorum. 30 trilyon liralık borca her ay 3 trilyon faiz geliyor. Benim içeride olmam bu işleri çözecekse, bana müebbet hatta idam cezası verin. Ama, ben şirket başına geçmedikçe bu iş çözülmez." 
   Duruşmada ayrıca müştekiler Yeşim Bilginsoy, İsmet Korkut ve Dilek Çağlayan ile Almanya'dan duruşma için gelen İbrahim Özçoban dinlendi. Mahkeme heyeti, Akgündüz'ün tahliye istemini reddederek, duruşmayı erteledi. 
   
   
</TEXT>
</DOC>
