<DOC>
<DOCNO> 152705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/guncel/gun20.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Minibüs muavinleri seslerini kesecek 
</HEADLINE>
<TEXT>

Adana'da bağırıp çağırarak müşteri toplamaya çalışan minibüs muavinlerine gürültüye neden oldukları için 567 milyon ceza geliyor 
     TUNCAY DAĞLI Adana DHA 

     Adana'da müşteri çekmek için çığırtkanlık yapan minibüs muavinleri, 567 milyon lira para cezasına çarptırılacak. Çevre Müdürlüğü'nün araç ve yaya trafiğinin yoğun olduğu Atatürk Caddesi'nde, öğle saatinde yaptığı ses ölçümünde yüksek oranda gürültü kirliliği ortaya çıktı. Yoldan geçen araçların motor ve klakson sesi ile toplu taşım araçlarında çalışan muavinlerin, gidecekleri semt ve mahalle adlarını bağırarak, yolcu toplamaya çalışmalarından kaynaklanan gürültü kirliliği, insan kulağının normal duyum sağlayabileceği 90 desibeli geçip 103 desibele kadar ulaştı. 
     
     Gürültü kirliliğini artırıyor 
     Çok sayıda aracın duraklarda peş peşe sıralandığı anlarda ortaya çıkan gürültü ise ölçümde çıkan rakamı daha da yükseltti. İl Çevre Müdürü Dr. Hatice Aysan, gürültü yapanlara 567 milyon lira ceza verildiğini belirterek, şunları söyledi "Muavinler, gürültü kirliliğini artırıyor, hem de ilkel görüntü yaratıyor. Ayrıca sürücüler birbirlerini uyarmak için sürekli klakson çalıyor. Bu davranışı sürdürürlerse bir kez daha ikaz etmeden muavinlere 567 milyon lira, araçlara da 1 milyar 793 milyon lira ceza yazacağız." 
     
Bu yıl yürürlüğe girdi      Bu yıl başından itibaren yürürlüğe giren 2872 sayılı Çevre Kanunu'nun 14. maddesinde, "Kişilerin huzur ve sük nunu, beden ve ruh sağlığını bozacak şekilde yönetmelikle belirlenen standartlar üzerinde gürültü çıkarılması yasaktır. Fabrika, işyeri, eğlence yeri, hizmet binaları, konutlar ve ulaşım araçlarında gürültünün asgariye indirilmesi için gerekli önlemler alınır" deniliyor. Bu maddeyi ihlal eden kişilere 567 milyon 820 bin 800, kuruluş ve işletmelere 1 milyar 703 milyon 541 bin 900, bilanço esasına göre defter tutması gereken kuruluşlara ise 2 milyar 839 milyon 278 bin 900 lira ceza yazılması öngörülüyor. 
     


GÜNCEL 


















</TEXT>
</DOC>
