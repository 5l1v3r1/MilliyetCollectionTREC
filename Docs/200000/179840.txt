<DOC>
<DOCNO> 179840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur16.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Alıcı Hükümetin hiçbir yasası bu ülkenin menfaatine olamaz 
</HEADLINE>
<TEXT>

     Dokuz Eylül Üniversitesi DEÜ Rektörü Prof. Dr. Emin Alıcı, ''YEK Yasası, YÖk Yasası'nın zıttı değil, devamıdır'' dedi. 
     Prof. Dr. Emin Alıcı, Uluslararası Katılımlı 16. Elektron Mikroskopi Kongresi'nin açılışında, tarihte birçok insanın bilim uğruna ''derisinin yüzüldüğünü'', ''yakıldığını'' hatırlattı. 
     Türkiye'de Atatürk'ün devrimlerinin geriye götürülmesi için çalışanların olduğunu öne süren Prof. Dr. Alıcı, 1982 yılında üniversite yasasını hazırlayanların, bunu hedeflediklerini iddia etti. 
     Prof. Dr. Alıcı, şöyle konuştu 
     ''Demokrat kişileri üniversitelerden temizlemeye çalıştılar. O dönemde demokratlar çok önemli yaralar aldı. İhsan Doğramacı misyonu sonradan da sürdürüldü. Hedef, eğitimi özelleştirmek. Sosyal devlet ilkesiyle ters olan özelleştirme, Batı'nın devamlı empoze ettiği bir olaydı ve Doğramacı bunu başlattı.'' Prof. Dr. İhsan Doğramacı'yı takip eden dönemde, YÖK'ün başına gelen Mehmet Sağlam ve Kemal Gürüz'ün, ''Doğramacı politikalarını'' devam ettirdiğini ileri süren Prof. Dr. Alıcı, üniversitelere ''tarikat mensubu rektörlerin'' atandığını iddia etti. 1992'de 22 üniversitenin kurulduğunu hatırlatan Prof. Dr. Alıcı, şöyle devam etti 
     ''Bu 22 üniversite kurulurken Özal Cumhurbaşkanı, Demirel Başbakan, Erdal İnönü Başbakan Yardımcısı, Mehmet Sağlam da YÖK Başkanı idi. 22 üniversitenin başına gelen rektörlerin tümü tarikat mensubu ya da Türk-İslam sentezi görüşe sahip kişilerdi. Anadolu'nun birçok yerinde kadrolaşma, tam bir başı bozukluk içinde devam etti ve önüne geçilemez bir hale geldi. Mehmet Sağlam'dan sonra Kemal Gürüz YÖK Başkanı oldu. Gürüz, Trabzon'da rektör ve TÜBİTAK Başkanı iken yaptığı uygulamaları, YÖK başkanlığı döneminde de devam ettirdi. Türkiye bu noktalara geldi. Bugün bu kırılma noktası ve keskin viraj, rastlantısal bir olay değil.'' Prof. Dr. Alıcı, ''28 Şubat'tan'' sonra 8 yıllık eğitim ile bu sürecin ''bir darbe aldığını'' ve bazı kesimlerin, YÖK Başkanı ile çevresindekileri uyardığını savunarak, ''Bu sefer de YÖK Başkanı, 3 ay, 5 ay, 1 sene önce atadığı rektörleri irticai faaliyetleri nedeniyle görevden almaya başladı'' dedi. 
     Bugün karşılarında yeni bir yasa tasarısının olduğunu ifade eden Prof. Dr. Alıcı, şöyle devam etti 
     ''Sakın bu yasa tasarısının YÖK Kanunu'ndan farklı bir şey olduğunu düşünmeyin. Onun bir devamıdır. İçindeki önemli bir kısım bizzat Kemal Gürüz tarafından hazırlanmıştır. Bazılarınız, YÖK Yasası ile YEK Yasası'nın birbirine zıt olduğu yanlışına düşebilir, tasarıyı savunabilir. Yanlış içindeler. Bu hükümetin getirdiği hiçbir yasa, bu ülkenin menfaatine olamaz. Ve de bu hükümete, demokrasi adına şakşakçılık yapanlar, kendilerini bir gün Çerkez Ethem noktasında görürlerse şaşırmam.'' Türk Elektron Mikroskopi Derneği Başkanı Prof. Dr. Suzan Dağlıoğlu, ulusal ve uluslararası kongrelere katıldıklarını ve bu kongreler sayesinde elektron mikroskopisi alanında yapılan dünya çapındaki araştırmalar hakkında üyelerine bilgi verdiklerini söyledi. 
     Bazı yabancı bilimadamlarının da katıldığı kongre, 5 Eylül'e kadar sürecek. 
     
</TEXT>
</DOC>
