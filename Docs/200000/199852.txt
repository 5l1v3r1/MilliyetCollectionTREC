<DOC>
<DOCNO> 199852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur25.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP "Hükümet terörün adını doğru koyamıyor" 
</HEADLINE>
<TEXT>

     CHP Genel Başkan Yardımcısı Eşref Erdem, hükümetin terörün adını doğru koyamadığını ve bu konuda bir çekingenlik içinde olduğunu savunarak, ''İslamcı terör, dini terör ya da dinci terör... Kavram kargaşası yaratmanın anlamı yok. Bu eylemler dinsel motifli gerekçelerle yapılmaktadır'' dedi. 
     Erdem, CHP Genel Merkezi'nde bir grup gazeteciye dün yapılan Merkez Yönetim Kurulu MYK toplantısıyla ilgili değerlendirmelerde bulundu. Toplantıda öncelikle son günlerdeki terör olaylarını ele aldıklarını belirten Erdem, hükümetin bu konuda çekingenlik içinde olduğunu ve terörün adını doğru koyamadığını söyledi. Erdem, ''Hükümetin daha önce varolan ilişkileri nedeniyle böyle bir çekingenlik içinde olduğu'' yönünde tereddütler doğduğunu öne sürdü. 
     Başbakan Recep Tayyip Erdoğan'ın ''İslamcı terör'' değerlendirmeleri nedeniyle rahatsızlık duyduğunu belirten Erdem, ''Biz sözcüklerle uğraşmıyoruz. İslamcı terör, dini terör ya da dinci terör... Kavram kargaşası yaratmanın anlamı yok. Önemli olan çıkış noktası. Bu eylemler dinsel motifli gerekçelerle yapılmaktadır'' diye konuştu. 
     
     BAYKAL'IN TÜRBAN UYARISI 
     Erdem, bir soru üzerine Genel Başkan Deniz Baykal'ın MYK toplantısında terör konusunda değerlendirmelerde bulunurken, türban tartışmalarına da değindiğini söyledi. 
     Eşref Erdem, CHP'nin türban konusundaki görüşlerinde bir değişiklik olmadığını, bazı milletvekillerinin yaptıkları açıklamaların ''kendi kişisel görüşlerini yansıttığını'' söyledi. Erdem, ''Türban, giderek teokratik anlayışı gündeme getirmeye yönelik bir siyasal simgedir. Bu sadece bir örtünme meselesinden ibaret değildir. O nedenle bu konuya yüzeysel bir değerlendirmeyle insan hakları sorunu olarak yaklaşmak, olayın gerçek boyutunu göz ardı etmek anlamına gelir'' dedi. 
     Erdem, İstanbul Milletvekili Zülfü Livaneli'nin türbana ilişkin açıklamalarının anımsatılması ve bu konuda değerlendirmelerde bulunan milletvekillerine yönelik bir uyarıda bulunup bulunulmayacağının sorulması üzerine, ''Genel Başkan'ın bu yöndeki değerlendirmeleri bir uyarıdır zaten. Ayrıca bir uyarıya gerek yok'' diye konuştu. 
     
     ÖRGÜTLERE YEREL SEÇİM GENELGESİ 
     Erdem, yaklaşan yerel seçimlerle ilgili hazırlıklar çerçevesinde parti örgütlerine bir genelge gönderildiğini belirterek, ''Bazı eski alışkanlıkların nüksettiği ve AKP çevrelerinin önemli oranda seçmen kaydı yaptığı haberleri geliyor. Bu konuda örgütlerimizin duyarlı olmalarını istedik'' dedi. 
     SP Genel Başkanı Necmettin Erbakan'ın Yargıtay tarafından onaylanan cezasına da değinen Erdem, aynı davada ikisi bakan olmak üzere dört AK Parti milletvekilinin de yargılandığına dikkat çekti. 
     Hükümetin dokunulmazlıklar konusunda bu nedenle ayak sürüdüğünü savunan Erdem, zaman geçirilmeden TBMM'deki dokunulmazlık dosyalarının gereğinin yapılmasını ve dokunulmazlıkların sınırlandırılmasına yönelik yasal düzenlemenin de daha fazla geciktirilmemesini istedi. 
     
</TEXT>
</DOC>
