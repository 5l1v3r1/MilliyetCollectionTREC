<DOC>
<DOCNO> 197064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sonspo12.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, zaman içinde sistem değişikliğine gidecek 
</HEADLINE>
<TEXT>

     Bursaspor Teknik Direktörü Ümit Kayıhan, 23 Ekim Pazar günü oynayacakları Akçaabat Sebatspor maçıyla çıkışa geçeceklerini savundu. 
     Kayıhan, düzenlediği basın toplantısında, takımın başına yeni geçtiğini, bu nedenle futbolcularının kapasiteleri hakkında tam bir bilgi edinemediğini kaydetti. 
     PAF takımıyla oynadıkları hazırlık maçında tüm oyunculara şans verdiğini anlatan Kayıhan, ''Akçaabat Sebatspor maçıyla çıkışa geçeceğiz. Bu karşılaşmaya en ideal kadromuzla çıkıp, sahadan 3 puanla ayrılmayı hedefliyoruz'' dedi. 
     Kayıhan, takımda sistem değişikliğine gidip gitmeyeceğine ilişkin ise ''Takımın başına geçeli 4 gün oldu. Alışılmış bir sistem var. Zaman içinde sistem değişikliğine gideceğim'' diye konuştu. 
     Takımın en önemli sorununun deplasman maçlarında alınan başarısız sonuçlar olduğuna dikkati çeken Kayıhan, devre sonuna kadar oynayacakları 3 deplasman maçından puanlar çıkarmak için özel çalışmalar yapacaklarını ifade etti. 
     Kayıhan, bir gazetecinin, ''Hagi'den sonra göreve gelmek sizde nasıl bir duygu oluşturdu'' sorusunu ise ''Hagi'nin futbolculuk kariyeri tartışılmaz. Tüm dünyanın kabul ettiği bir isim. Onun ardından çalışmak zor. Bursaspor'dan, gösterdiği büyük hedeflere ulaşamamanın verdiği endişeden dolayı ayrıldığını düşünüyorum. Ben camianın beklentilerine cevap vermek için geldim'' diye yanıtladı. 
     Pazar günkü maçta taraftarların desteğine büyük ihtiyaç duyacaklarını vurgulayan Kayıhan, tüm yeşil-beyazlı taraftarları takımlarını desteklemek üzere Atatürk Stadı'na davet etti. 
     Kayıhan, Hagi döneminde kadro dışı bırakılan Ender ile ilgili sorular üzerine de ''Şu an için Ender konusunu rafa kaldırdık'' demekle yetindi. 
     
</TEXT>
</DOC>
