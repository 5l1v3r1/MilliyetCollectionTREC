<DOC>
<DOCNO> 156986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/siyaset/siy01.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerilen Türkiye-ABD ilişkileri, Erdoğan’ın başsağlığı telefonuyla yumuşadı 
</HEADLINE>
<TEXT>
Washington’la 2. bahar 
Bush, "Sizinle her alanda işbirliğine hazırız. K. Irak tutumunuzu memnuniyetle karşılıyoruz. Filistin-İsrail yol haritasına da destek istiyoruz" dedi. Erdoğan da "Destekliyoruz" yanıtını verdi 
     ELÇİN ERGÜN Ankara 

     ABD Savunma Bakan Yardımcısı Paul Wolfowitz’in "Türkiye hatasını kabul etmeli" açıklamasıyla gerilen Türkiye - ABD ilişkileri, Başbakan Erdoğan’ın ABD Başkanı Bush ile yaptığı görüşme sonucu yumuşadı. Bush ile Erdoğan arasında 15 dakika süren telefon görüşmesinde, şu diyalog yaşandı 
     Erdoğan Suudi Arabistan’daki terör saldırılarında ölen ABD’liler için başsağlığı diliyorum. Terör bir insanlık sorunu haline geldi. 
     Bush Bu başsağlığı telefonuna çok mutlu oldum. Terörle mücadelede Türkiye ile Afganistan ve Irak’ta olduğu gibi her alanda işbirliğine hazırız. Özellikle vurgulamak istiyorum ki Irak’ın toprak bütünlüğü ve Kuzey Irak’taki tutumunuzu, içtenlikle gösterdiğiniz hassasiyeti ve uyguladığınız politikayı memnuniyetle karşıladık. Filistin - İsrail sorunu da önümüzdeki günlerde gündeme gelecek. Ortadoğu sorununun çözümüne ilişkin yol haritasını desteklemenizi istiyoruz. 
     Erdoğan Ben de Dışişleri Bakanı Abdullah Gül’ü İsrail’e gönderiyorum. Yol haritanızı destekliyoruz, ne gerekiyorsa da yapmaya hazırız. İtalya Başbakanı hafta başında buradaydı. Ay sonunda size geleceğini söyledi. Türkiye’nin Irak’taki istikrar gücüne katılması konusunda aktaracakları var. 
     Bush Teröristler nerede olursa olsun cezalandıracağız. Sizinle bu konuda işbirliği içinde olacağız. Güçlü desteğiniz için teşekkürler. Kıbrıs konusundaki sorunu çözmek için gösterdiğiniz gayreti takdirle izliyoruz. 
     Erdoğan Güney de Kıbrıs’ta barış için sağlanmak istenen ortamı desteklemeli. 
     

</TEXT>
</DOC>
