<DOC>
<DOCNO> 154656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sontur02.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Maltepe'de yarış faciayla bitti 5 ölü 
</HEADLINE>
<TEXT>

     Maltepe'de iki otomobil arasındaki yarış faciayla bitti. Kontrolden çıkan ve bir kamyona çarpan otomobil içindeki 5 genç hayatını kaybetti. Sahil yolunda dün gece İbrahim Korkmaz yönetimindeki 34 AK 1015 plakalı Renault Laguna otomobille plakası belirlenemeyen Mercedes marka başka bir otomobil arasında yarış başladı. Görgü şahitlerinin ifadesine göre tüm trafik kurallarını ve ışıkları ihlal eden iki araçtan Korkmaz yönetimindeki otomobil bir anda savrularak kontrolden çıktı. Park halindeki kamyona hızla çarpan araçtaki sürücü Korkmaz'la birlikte arkadaşları Alpay Çelen, Erman Aydıner, Aykut Macit ve Mustafa Bakar hayatını kaybetti. Gençlerin sıkışan cesetleri itfaiye tarafından güçlükle çıkarılabildi. Polis yetkilileri kazaya neden olan Mercedes otomobilin bulunmasına çalışıldığını bildirdi. 
     
</TEXT>
</DOC>
