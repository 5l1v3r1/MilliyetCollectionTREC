<DOC>
<DOCNO> 191937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/siyaset/siy02.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Polemiğe girmeyin Anıtkabir'e gelin ' 
</HEADLINE>
<TEXT>

   Başbakan, AKP'lilere resepsiyon polemiğine girmemeleri ve Anıtkabir'deki törenlere katılmaları çağrısında bulundu 
   ABDULLAH KARAKUŞ Ankara 

   
   Başbakan Recep Tayyip Erdoğan, AKP'li milletvekillerinin çoğunun katılmayacağı Çankaya Köşkü'ndeki Cumhuriyet Bayramı resepsiyonuna alternatif olarak partilileri Anıtkabir'deki törenlere çağırdı. 
   AKP MYK'nın önceki akşamki toplantısında, Cumhurbaşkanı Ahmet Necdet Sezer'in resepsiyonu nedeniyle yaşanan kriz tartışıldı. Erdoğan, MYK üyelerinin çoğunun "Sezer ayrımcılık yaptı, kimse gitmemeli" tepkisi üzerine, kendisinin ve bakanların resepsiyona katılacağı yanıtını vererek, "bunun doğal karşılanmasını" istedi. Konunun Türkiye gündeminden çıkarılması gerektiğini belirten Erdoğan, şunları söyledi "Tartışmalar kimseye fayda sağlamaz, ülkemize zarar verir. Seçim bölgelerinde resmi tören ve davetlere katılın. Artık polemiğe girmeyin, konuşmayın. Ben milletvekillerine 'katılın' ya da 'katılmayın' diyemem. Herkes kendisi karar verir. Ancak Anıtkabir programına Ankara'da olan herkesin mutlaka katılmasını istiyorum. Herkes oraya gelmeli." 
   
      Emine Erdoğan'dan yorum yok    ALTAN BURGUCU Ankara 

   Ankara Büyükşehir Belediyesi'nin "BELMEK 80. Yıl Sergisi"nin açılışını yapan Başbakan Recep Tayyip Erdoğan'ın eşi Emine Erdoğan, Cumhurbaşkanı'nın milletvekillerine farklı davetiye göndermesine ilişkin soruları yanıtlamadı. 
   
   
</TEXT>
</DOC>
