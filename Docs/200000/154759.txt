<DOC>
<DOCNO> 154759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/yazar/civaoglu.html </URL>
<DATE> 2003/05/06/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Leblebici Horhor değil 
</HEADLINE>
<TEXT>

     YAŞ'ın atama yetkisi olmadığını bile bile varmış ve de rahatsızlık yaratan atama yapılmış gibi haber yayan "kasıtlı kişiler" kimler 
     Yahut bunu bile bilmeyenler kimler 
     Kimler, Türk Silahlı Kuvvetleri'nce "nefretle" karşılandı 
     Uzun süredir kullanılmayan "Cumhuriyet'in değişmez ilkelerini kollamak ve korumak görevi" Genelkurmay açıklamasında neden yer aldı 
     Mesaj kimlere 
     Kimler Türk Silahlı Kuvvetleri'ni ve onun mensuplarını yıpratma çabasında 
     Keşke bu bildiri yerine, Milli Savunma Bakanı ya da Anayasa'nın, kurumların uyum içinde çalışmalarının koordinasyonu görevini verdiği Cumhurbaşkanı askerin duyarlığını üstlenselerdi. Açıklamayı onlardan biri yapsaydı. 
     
Devletin memurunun zırhı      Kadrolaşma bağlamında sivil kesim için de birkaç satır... Memur hükümetin değil, devletin memurudur. 
     Sıfatı "devlet memurudur". 
     Hükümeti değil, devleti temsil eder. 
     Hükümetler değişse bile devlette devamlılık ilkesi bürokraside süreklilikle sağlanır. 
     Memurlar Hükümet Personel Rejimi'ne ve Yasası'na değil, Devlet Personel Rejimi'ne ve Yasası'na tabidir. 
     Danıştay'ın temel işlevlerinden biri de devlet memurunun özlük haklarını korumaktır. Hükümet memurunun değil... 
     
Burası Türkiye... Yok öyle      O halde Başbakan R. T. Erdoğan'ın "İktidarlar göreve kendi getirdikleri memurlarla çalışırlar" söylemi, Türkiye'nin hukuk sistemine ve personel rejimine aykırıdır. 
     İktidarlar, devletin memurlarıyla çalışırlar. Onları keyfi olarak değiştiremez, hükümetin memuru yapamazlar. 
     Başkan değiştiğinde, kendi kadrolarını kursun diye bütün üst düzey bürokratların istifalarını sunduğu sistem, Türkiye'de değil ABD'dedir. 
     Buna karşılık İsveç'te başbakanın, bakanların memur atama yetkileri sıfırdır. Sadece politikaları saptarlar. 
     İtalya'da 20 yılı aşkın süre, üç beş ayda bir değişen koalisyon hükümetlerine karşın, ekonominin gelişmesi, deneyimli ve yetenekli kadroların sürekli görevde kalmalarıyla izah edilir. 
     Türkiye'de neden, yeni iktidarlarda kodamanların biraderleri, bacanakları, yeğenleri ve eski belediyeci dostları daha yetenekli olsunlar 
     Neden üst düzey bürokratların koltuklarına onlar oturtulsunlar 
     
NLP uzmanları mı      Başbakan Erdoğan Devlet Personel Rejimi için bir kalite tanımı mı getirmekte 
     "Beraber çalışacağım bürokrat, ben daha leb demeden leblebiyi anlayacak, beden dilimi bilecek." 
     Devlet memuru sınavlarında leblebi ve beden dili soruları yoktur. 
     Sicil yönetmeliğinde de öyle. 
     Üst, asta usulüne göre emir verir. Ast da yasal çerçevedeki emirleri yerine getirir. 
     Başka ölçüt yok. 
     Devlet memuru leblebici horhor değil. 
     Bütün gün Başbakanın yürüyüşünden, bakışından, kaşından gözünden anlam çıkarmaya kalkışmak için NLP Neuro Linguistic Programming uzmanı olmak gerek... ki bu işin uzmanları, müsteşar aylığını bir günde kazanıyorlar, neden memur olsunlar 
     
Tayyip'in hakkı      Ancak seçimleri kazanmış bir siyasi partinin, programını uygularken yeteneğine inandığı kadrolarla çalışmak hiç mi hakkı değil 
     Elbette hakkıdır. 
     Bu hakkı teslim edecek ve sınırlarını çizecek olan "atamanın" kendisidir. 
     Böyle bir değişikliğin gerekli olduğu ve atananın kalitesi, toplum vicdanında benimsenir. Sorun olmaz. 
     Hükümetler bu ölçüte uydukları sürece rahatsızlık yaratmazlar. 
     Tepkiler, bir zihniyetin kadrolaşma görüntüsünedir. Daha önce aynı şeyi yapan MHP'ye de tepki gösterilmişti. Akraba - ahbap - çavuş ilişkileri ile yapılan atamalar, önceki hükümetler döneminde de sorgulanmıştı. 
     Bir önceki hükümetten atama rakamları vermek "kötüyü örnek" göstermektir. 
     Oysa AKP, farklı olduğu iddiasıyla oy istemişti. 
     Fark, gideni bile aratmak olmamalı. 
     
     
     

</TEXT>
</DOC>
