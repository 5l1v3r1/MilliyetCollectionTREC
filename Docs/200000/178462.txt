<DOC>
<DOCNO> 178462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/soneko22.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Şener Kurlar konusunda telaş etmeye gerek yok 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, döviz kurlarının düşüklüğü konusunda kimsenin telaş etmesine gerek olmadığını belirterek, ''Çünkü piyasada belirleniyor, dalgalı kur sistemi yürürlüktedir'' dedi. 
     ASO Meclis toplantısında konuşan Şener, döviz kurlarının düşük seviyede seyretmesine ilişkin olarak, kurların yüksek olduğu dönemde insanların, ''bir terslik mi var '' şeklinde telaşlandığını hatırlattı. Şimdide kurların düşük olması nedeniyle, insanların yine telaşlandığını anlatan Şener, ''Ama kimsenin telaş etmesine gerek yoktur. Çünkü piyasada belirleniyor. Dalgalı kur sistemi yürürlüktedir, piyasanın kendi arz talep dengesi içinde şekillenen bir paritenen, ekonomi üzerinde olumsuz bir yansıması olacağını düşünmemek lazım'' diye konuştu. 
     Son dönemde, ithalat ve ihracatta artışlar yaşandığını, burada en sağlıklı göstergenin, ihracatın ithalatı karşılama oranı olacağını anlatan Şener, ihracatın ithalatı karşılama oranında, 1990 yılından bu yana en iyi üç yıldan birinin yaşandığını vurguladı. Dolayısıyla burada da endişe edecek bir durum olmadığının görüldüğünü belirten Şener, ''Bu Hükümetin bilgisi dahilinde, rakamlar ve göstergeler sürekli olarak takip ediliyor'' şeklinde konuştu. 
     
     BÜTÇE HEDEFLERİ TUTTURULACAK... 

     Bütçede, yılbaşında ortaya konulan rakamların da Hükümetin takibinde olduğunu ifade eden Şener, bütçe verilerinin, bu hedeflerin tutturulacağını gösterdiğini kaydetti. 
     Sosyal güvenlik harcamalarında öngörülenin üzerinde bir artışın görüldüğünü ancak, bütçenin diğer kalemlerinden yapılacak kaydırmalar ile bu sorununun çözüleceğini anlatan Şener, devlet iç borçlanma senetleri faizlerinin de önemli oranda düştüğünü bildirdi. 
     
     EKONOMİDE BAHAR HAVASI... 

     Son dönemdeki ekonomik verilerin, gerçekten de ekonomide bir bahar havasının esmekte olduğunu gösterdiğini ifade eden Şener, büyüme oranı, üretim, imalat sanayi kapasite kullanım oranı ve otomobil üretimi ve satış gibi alanlarda önemli gelişmeler yaşandığını vurguladı. 
     İnşaat sektörünün istihdam kabiliyeti en yüksek sektörlerden biri olduğunu kaydeden Şener, bu sektördeki yüzde 1'lik büyümenin, istihdam kapasitesinde yüzde 4'lük artış sağladığını söyledi. Ancak bu sektörde beklenen gelişmenin ortaya çıkmamasının sadece kamu yatırımlarına bağlanmasının doğru olmayacağını ifade eden Başbakan Yardımcısı, bu sektörün mutlaka harekete geçirilmesi gerektiğini düşündüklerini bildirdi. 
     Ancak, bu yapılırken, önceliklere de bakmak gerektiğine işaret eden Şener, Hükümetin birinci önceliğinin, faiz dışı fazla olduğunu ifade etti. 
     Devletin, yarım asıra varan harcama geleneklerini bir yılda değiştirmenin zorluğunu dikkat çeken Şener, ''Onun için, bazı olumsuz birikimler yavaş yavaş ortadan kalkacaktır'' diye konuştu. 
     
     ENFLASYON... 

     Enflasyon rakamlarındaki olumlu gelişmelere de dikkat çeken Şener, bunun da Hükümetin önceliklerinden biri olduğunu vurguladı. 
     Artık, Avrupa Birliği'ne de AB girmeyi amaçlayan Türkiye'nin enflasyonu aşağıya çekmeyi amaçlaması gerektiğini belirten Şener, ''Biz de bunu önceliklerden biri olarak belirledik'' dedi. 
     Yıllık yüzde 20'lik enflasyon hedefinin tutturulacağını ve 2006 yılında, yüzde 5'lik enflasyon oranına ulaşılacağını kaydeden Şener, bunun temel ve vazgeçilmez önceliklerden biri olduğunu bildirdi. 

     
</TEXT>
</DOC>
