<DOC>
<DOCNO> 174126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/siyaset/asiy.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan ve Özkök ikna etmeye çalışacak 
</HEADLINE>
<TEXT>
   Sezer soğuk ama dinleyecek 
   "Çankaya'ya rağmen" adım atmamakta kararlı olan hükümet, asker gönderme kararının MGK açısından da Sezer'in ikna edilmesinin zorunlu olduğunu düşünüyor 
      SERPİL ÇEVİKCAN ANKARA 

   
   Başbakanlık'ta önceki gün gerçekleşen üst düzey zirvede Irak'a asker gönderilmesi yönünde oluşan konsensüsün "karar" olarak kamuoyuna yansıtılmamasında Cumhurbaşkanı Ahmet Necdet Sezer'in tavrının etkisi büyük. 
   Çankaya Köşkü'ne yakın kaynaklar, geçtiğimiz günlerde Irak'a asker gönderilmesine karşı olduğu mesajını açıkça veren Sezer'in aynı noktada olduğunun altını ısrarla çiziyorlar. 
   Binlerce Türk askerinin Irak'ın en sıcak bölgesinde "hangi amaç uğruna" bulunacağı yolundaki soru işaretlerine devletin en tepesinde yanıt arandığı belirtiliyor. 
   
   AYNI TEZİ SAVUNUYOR 
   Irak operasyonu öncesinde BM kararının şart olduğunu savunan Sezer'in şimdiki halde asker gönderilmesi açısından da aynı tezi savunduğu, BM kararı ufukta görünmediği için de Türk askerinin gönderilmesine soğuk baktığı kaydediliyor. 
   Bu nedenle Başbakan ve Genelkurmay Başkanı'nın Köşk'te Sezer'le yapacakları değerlendirme belirleyici önem taşıyor. Hükümet ve askeri kanattan siyasi ve askeri risk analizlerini dikkatle dinlemeye hazırlanan Sezer'in nasıl ikna edileceği merak ediliyor. 
   "Çankaya'ya rağmen" adım atmamakta kararlı olan hükümetin, asker gönderme kararının MGK'ca da onay görmesi açısından Sezer'in ikna edilmesinin zorunlu olduğunu düşündüğü belirtiliyor. Kaynaklar, özellikle Sezer - Özkök görüşmesinin hükümeti rahatlatacağı beklentisini dile getiriyorlar. 
   
   ENİNE BOYUNA KONUŞULACAK 
   Dışişleri Bakanı Abdullah Gül'ün dünkü açıklamaları da Sezer'in tavrının kamuoyuna eğilim açıklamada engel oluşturduğunu ortaya koyuyor. Gül dün konuya ilişkin soruları yanıtlarken "enine boyuna konuşulmadan karar alınmayacağını" belirterek, şunları söyledi 
   "Gerek askeri ve gerekse siyasi açıdan karşılıklı değerlendirdik ve değerlendirme süreci de devam etmektedir. Bundan sonra kanaatimiz kesinleşecektir. Tabii Cumhurbaşkanının kanaatleri önemlidir. Bu süreç içinde kanaatlerini ortaya koyacaktır. Toplantıda bunlar tespit edilmedi. Ama tabii ki Sayın Cumhurbaşkanı her zaman davet edebilir. Sayın Cumhurbaşkanı, Başbakan ve Genelkurmay Başkanı tarafından her zaman bilgilendirilebilir. Bu süreçte bir araya gelmek normaldir." 
   
      Araplardan destek    Altan Burgucu 

   Resmi temaslar için Ankara'ya gelen Arap Birliği'nin Irak'ı İzleme Komitesi Başkanı ve Bahreyn Dışişleri Bakanı Muhammed Bin Mubarek El Halife, Dışişleri Bakanı Abdullah Gül'e, "Irak'ı istikrara kavuşturacak her türlü yardımı desteklemeye hazır olduklarını" söyledi. 
   
   En büyük risk şehir savaşı    Genelkurmay'ın risk analizinde, "Türk ve Irak halkı arasında 'nefret tohumları ekilebilir' uyarısı da var 
   BARKIN ŞIK Ankara 

   Genelkurmay Başkanlığı, Irak'a asker gönderilmesiyle ilgili risk analizini tamamladı. Analizde en büyük risk olarak "şehir savaşı" belirlenirken, Türk ve Irak halkı arasında "nefret tohumları ekilebilir" uyarısı yapıldı. 
   Başbakanlık'ta önceki gün gerçekleştirilen Irak zirvesinde değerlendirilen risk analizinin ayrıntıları belli oldu. Analizde, Irak görevinin TSK'nın şimdiye kadar yer aldığı uluslararası operasyonlardan farklı olacağı belirtilerek, şehir savaşının asker kaybına neden olabileceğine işaret edildi. PKK KADEK'e karşı 20 yıldır süren mücadeleyle TSK'nın gerilla savaşında büyük tecrübe edindiği vurgulanan analizde, şehir savaşına karşı nokta operasyonlar düzenleyebilecek Türk özel kuvvet unsurlarının da Irak'a gidecek askerler arasında yer alması gerektiği dile getirildi. 
   
   
</TEXT>
</DOC>
