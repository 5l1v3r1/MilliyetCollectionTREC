<DOC>
<DOCNO> 164680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/spor/spo01.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
GECE YARISI İMZA 
</HEADLINE>
<TEXT>

Beşiktaş uzun pazarlıklar sonrası Cordoba'nın bonservisini 1.5 milyon dolara Boca Juniors'tan aldı. İkinci Başkan Hüsnü Güreli, Fransa'da bulunan Kolombiyalı kaleciye gece yarısı faks yoluyla sözleşme imzalattı 
     BİLAL MEŞE 

     Sorun çözüldü 
     BEŞİKTAŞ Kulübü İkinci Başkanı Hüsnü Güreli, kaleci Cordoba çıkmazını gece operasyonuyla tatlıya bağladı. Genel Koordinatör Erbil Arpacı ile birlikte iki gündür adeta kulüpte yatan Güreli, Boca Juniors Kulübü Başkanı Macri ile uzun süre yapılan pazarlıklar sonucunda Kolombiyali file bekçisi Cordoba ile iki yıllık sözleşme imzaladıklarını açıkladı. Anlaşmayı faks aracılığıyla gerçekleştiren Güreli, bonservis bedelinin 1.5 milyon dolar olduğunu söyledi. 
     
     Toraman inadı 
     İKİNCİ Başkan Hüsnü Güreli, İbrahim Toraman için her türlü fedekarlığa hazır olduklarını hatırlatarak, "Sayın Doğan, her ne kadar satmayacağını söylüyorsa da biz İbrahim Toraman'ı almaya kararlıyız. Ayrıca Van Hooijdonk konusunda hiç bir girişimimiz olmadı. Kaldı ki Fenerbahçe Kulübü Başkanı Aziz Yıldırım Cordoba konusunda çok centilmen hareket etti. Böylesi centilmen bir başkanın oyuncusuna talip olmamız bize yakışmaz, ayıp olur" ifadelerini kullandı. 
     
     Kluivert bekleyişi 
     BARCELONA'NIN ünlü yıldızlarından Kluivert'in her takıma gerekli bir oyuncu olduğunu vurgulayan Hüsnü Güreli şöyle konuştu "Herkes böylesi bir yıldızı almak ister. O da listemizde var. Kluivert'i 1.5 milyon dolar, hatta 3 milyon dolara getirsinler hemen alalım. Ancak transfer parasal bir olaydır, sabırlı olmak gerekir. Kaldı ki hocamızın da bu konuda acelesi yok. Rakamlar şu aşamada bir hayli astronomik ve piyasanın düşmesini bekleyeceğiz." 
     
A.Hassan rötar yaptı      GEÇTİĞİMİZ hafta üst üste attırdığı imzalarla adeta şov yapan Beşiktaş, Gençlerbirliği'nden transfer ettiği Ahmed Hassan konusunda zorunlu rötar yaptı. 2. Başkan Hüsnü Güreli, Mısırlı oyuncunun milli maçlar nedeniyle pazartesi günü gelemeyeceğini belirtti, "Ahmet Hassan 25 Haziran çarşamba günü sözleşme imzalayacak" dedi. 
     
100 yılın balosuKartal, İnönü Stadı'nda dün tarihi gecelerinden birini daha yaşadı. 100. kuruluş yıldönümü nedeniyle düzenlenen balo rüya gibi geçti 
     BEŞİKTAŞ'IN 100. kuruluş yıldönümü nedeniyle dün gece İnönü Stadı'nda düzenlediği balo göz kamaştırdı. Baloya, TBMM Başkanı Bülent Arınç, Sanayi ve Ticaret Bakanı Ali Coşkun, Devlet Bakanı Güldal Akşit, DYP Genel Başkanı Mehmet Ağar, çok sayıda milletvekili, İstanbul Valisi Muammer Güler, İstanbul Emniyet Müdürü Celalettin Cerrah ve üst düzey bürokratlar da katıldı. 
     GALATASARAY Kulübü Başkanı Özhan Canaydın da baloya gelenler arasındaydı. Süleyman Seba başkanlığı bıraktıktan sonra ilk kez İnönü Stadı'na ayak basarken, kapıda Serdar Bilgili tarafından alkışlarla karşılandı. Gece nedeniyle tüm tribünlerin üzeri siyah - beyaz dev bayraklarla kapatıldı, davetliler, saha zeminine konulan masalara oturdu. Sertab Erener ve Nilüfer de konser verdi. 
     
'Gücümüz katlandı'      Rekabet artacak 
     BEŞİKTAŞ'IN tecrübeli kaptanı Tayfur Havutçu, oturmuş ve kaliteli bir kadroya sahip olduklarını hatırlatarak, "Çok isabetli transferler yapıldı. Yeni arkadaşların gelmesi kadroda müthiş bir rekabet ortamı yaratacak. Bu rekabet takıma olumlu yansımalar yapacak. Gücümüzü ikiye katladık. Şu andaki tabloyu değerlendirecek olursak şampiyonluğun en büyük adayı yine biziz" dedi. 
     
     Hepsi yetenekli 
     TEKNİK Direktör Mircea Lucescu'nun isteği doğrultusunda yeni alınan oyuncuları da tek tek değerlendiren tecrübeli kaptan, "Emre Aşık'ı tanıyoruz. Ahmet Hassan yetenekli ve golcü. Sinan ise çok kritik gollere imza atan isim. Okan Koç genç ve kaliteli. Hepsi geçtiğimiz sezon müthiş bir performans ortaya koydular. Gücümüze güç katacaklar" diye konuştu 
     

</TEXT>
</DOC>
