<DOC>
<DOCNO> 184559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/soneko14.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Özaydınlı Irak konusunda iyi bir risk değerlendirmesi yapılmalı 
</HEADLINE>
<TEXT>

     Koç Topluluğu CEO'su Bülend Özaydınlı, Irak'a asker gönderme konusunda, duygusallığın dışına çıkarak ve ulusal çıkarları düşünerek iyi bir risk değerlendirmesi yapılması gerektiğini söyledi. 
     Özaydınlı, ''Türkiye, yakın komşusunda olan olaylara ilgisiz kalarak, olayları başka ülkeleri kullanarak yönlendiremez, çıkarlarını koruyamaz. Bu nedenle, Türkiye'nin kendi çıkarlarını gözeterek hareket etmek zorunluluğu vardır'' dedi. 
     Bülend Özaydınlı, Koç Topluluğu'nun onuncu basın ve kamuoyunu bilgilendirme toplantısında yaptığı konuşmada, Topluluğun ilk 8 ay itibariyle faaliyet sonuçları, hedef ve stratejileri, özelleştirmede Sabancı Holding'le gerçekleştirilecek işbirliği ile dış politika konusundaki görüşlerini açıkladı. 
     Dış politika konusunda ülkenin geleceğini ciddi şekilde etkileyecek birçok önemli konunun kamuoyunun gündeminde yer aldığına işaret eden Özaydınlı, Irak'a asker gönderme konusunun halkın hassasiyetle takip ettiği bir konu olduğuna dikkat çekti. Özaydınlı, şöyle konuştu 
     ''Ancak bu konuda duygusallığın dışına çıkarak ve ulusal çıkarlarımızı düşünerek iyi bir risk değerlendirmesi yapılmalıdır. Türkiye için uzun vadede en büyük risk, Irak'daki karışıklığın devam etmesi ve ülkenin parçalanmasıdır. Böyle bir durumda ortaya çıkabilecek güvenlik sorunları, sadece Türkiye'yi değil tüm bölge ülkelerini uzun yıllar tehdit eder bir noktaya gelebilir. Türkiye, yakın komşusunda olan olaylara ilgisiz kalarak, olayları başka ülkeleri kullanarak yönlendiremez, çıkarlarını koruyamaz. Bu nedenle, Türkiye'nin kendi çıkarlarını gözeterek hareket etmek zorunluluğu vardır.'' 
     
     SATIŞLARDA YÜZDE 68 BÜYÜME 
     Bülend Özaydınlı, Koç Topluluğu'nun finansal sonuçları hakkında bilgi verirken de şirketler ve ekonomideki olumlu gelişmelerin Topluluk kombine sonuçlarına da yansıdığını söyledi. 
     Bu yılın ilk 8 ayında Uluslararası Muhasebe Standartları'na göre Koç Topluluğu satışlarının ilk sekiz ayda 9,4 milyar Euro ile geçen yılın aynı dönemine oranla yüzde 68 arttığını bildiren Özaydınlı, ihracatlarının yüzde 43 artışla 2 milyar Euro'ya ulaştığını açıkladı. 
     Özaydınlı, yurtdışı şirketlerinin ciroları da ilave edilirse toplam yurtdışı satışlarının geçen yılın yüzde 42 üzerinde 2,7 milyar Euro olarak gerçekleştiğini bildirdi. 
     Geçen yılın aynı ayında 49 bin 673 olan personel sayılarının ise bu yıl 6 bin 755 kişi artışla 56 bin428'e çıktığını anlatan Özaydınlı, ''Vergi öncesi karımız ise ilk 6 ayda geçen yılın yüzde 413 üzerinde, 402 milyon Euro olarak gerçekleşmiştir. Bu rakamın yüzde 75'i faaliyet karımızdan oluşmaktadır'' dedi. 
     Özaydınlı, karlılık verilerini SPK kısıtlamaları nedeniyle halka açık şirketlerin en son veri açıklama dönemi olan 6. aya göre yaptıklarını, ancak sonraki aylar için rakam belirtmese de kardaki artış trendinin sürdüğünü vurguladı. 
     
     SABANCI HOLDİNG İLE İŞBİRLİĞİ 
     Bülend Özaydınlı, stratejik planlarında öngördüğü hızlı büyüme hedefini gerçekleştirmek için ciddi çaba gösterdiklerini, hedefe ulaşmak için mevcut işlerini geliştirme, bu alanlarda yeni yatırımlar yapmanın yanı sıra, yeni iş alanlarına da girmeyi planladıklarını duyurdu. 
     Bu kapsamda özelleştirme programında önlerine çıkabilecek fırsatları değerlendirmeye aldıklarını anlatan Özaydınlı, şöyle devam etti 
     ''Hükümetimizin yıllardan beri gerçekleştirilemeyen özelleştirme konusundaki kararlılığı karşısında Türkiye'nin iki büyük özel sektör kuruluşu olan Koç ve Sabancı olarak güçlerimizi birleştirme ve programa destek olma kararı aldık. Bu kapsamda tabii ki Stratejik Planımız doğrultusunda 'tüketiciye en yakın topluluk olma' stratejimize uyan ve bize yeni bir ivme kazandırabilecek projelerle ilgileniyoruz ve Türk Telekom, Milli Piyango gibi projeleri inceliyoruz. Ancak bu projelere ilgimizin sürmesi için özelleştirme koşullarının da gerçekçi zemine oturması gerektiğini belirtmek isterim.'' 
     
</TEXT>
</DOC>
