<DOC>
<DOCNO> 157841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sonspo01.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Rüştü'nün MR'ı temiz çıktı... 
</HEADLINE>
<TEXT>

     Fenerbahçe hafta sonunda Diyarbakırspor ile yapacağı lig maçının hazırlıklarına bir günlük aradan sonra başladı. 
     Samandıra Tesisleri'nde teknik koordinatör Tamer Güney yönetiminde gerçekleştirilen ve yaklaşık 1.5 saat süren idmanda futbolcular, hafif bir kondisyon çalışmasının ardından çift kale maç yaptı. 
     Antrenmana sakatlıkları nedeniyle Rüştü, Ceyhun, Hakan ve Johnson katılmazken, Mustafa takımdan ayrı koşu yaptı. 
     İstanbulspor maçında sağ arka adalesinden sakatlanan Rüştü'nün dün çekilen MR sonuçlarının temiz olduğu bildirildi. Milli kalecinin adalesinde sertleşme olduğu ve tedavisinin sürdüğü kaydedildi. 
     Hakan'ın sol dizinin şiştiği, Johnson'un ise sağ dizine aldığı darbeden dolayı ağrılarının olduğu ifade edildi. 
     
     FATİH'İN ŞAKASI CEM'İ SAKATLADI 
     Fenerbahçe antrenmanında Fatih'in şaka yaptığı Cem sakatlandı. 
     Çift kale maçta Cem'e şaka yapmak isteyen Fatih, topsuz alanda bu futbolcunun sol üst arka adalesine sert bir şekilde vurdu. Ayağına aldığı darbenin ardından acı içinde yere yatan Cem'e sağlık ekibi saha içinde tedavi yapıp, adalesine bandaj sardılar. 
     Daha sonra Cem'in yanına gelen Fatih, bu futbolcuya ''Ben sana düşmen için vurdum, sakatlanman için değil'' dedi. Maça devam edemeyen Cem, tesislere girdi. 
     Cem'in sakatlanmasının ardından bir pozisyonda kaptan Ümit'in Ali Güneş'e ''Kes sesini'' diyerek sert çıkışı, ortamı bir anda gerdi. Bu gerginliğin ardından antrenör Özcan Kızıltan, çift kale maçı bitirdi. 
     Bu arada, Ankara Fenerbahçeliler Derneği'nin spor okullarından gelen öğrenciler, Samandıra Tesisleri'ni gezdikten sonra akşam antrenmanının kısa bir bölümünü izlediler. 
     
</TEXT>
</DOC>
