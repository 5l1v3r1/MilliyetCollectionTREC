<DOC>
<DOCNO> 156909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sonspo32.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kimseden borç istemedim, takım için dilenci oldum.. 
</HEADLINE>
<TEXT>

     Boluspor Kulübü ve Bolu Belediye Başkanı Yüksel Ceylan, kulüp başkanlığı görevini bırakacağını açıkladı. 
     Bolu Belediyesi Meclis Salonu'nda düzenlediği basın toplantısında, Üçüncü Lig takımı olan Boluspor Kulübü Başkanlığı görevini bırakacağını açıklayan Bolu Belediye Başkanı Yüksel Ceylan, şöyle konuştu 
     ''Kulüp başkanlığını bırakıyorum, çünkü ben ömrümde kimseden borç istememişken Boluspor için dilenci oldum. Federasyondan verilen sözlerin hiçbiri tutulmadı, kaynaklar bize aktarılmadı ve Boluspor, Üçüncü Lig'e düşürüldü. Küçük ve aciz politikalarla herşeyi benim üzerime yıktılar. Ben Boluspor'a geldiğimde kulübün 380 milyar lira borcu vardı, ben o borcu 50 milyar liraya indirdim'' dedi. 
     Kulüp başkanlığı boyunca yıprandığı kadar hiçbir zaman yıpranmadığını savunan Ceylan, ''Her maçta üstüste 18 tane sigara içiyorum. Çocuğum yaşımdaki adamın iftiraları yüzünden savcılığa ifade vermek zorunda kaldım. Bu ülkede dolandırıcılıkla geçimini sağlayan ama kendisini dürüst adam imajıyla pazarlayan çok insan var. Ben ona buna para vermediğim ve mafyayla işbirliği yapmadığım için takım bu duruma geldi. Herkes çıkar peşinde. Artık yeter, kim nasıl para yiyecekse gelsin yesin'' diye konuştu. 
     Başkanlığa aday olanların yavaş yavaş belli olduğunu vurgulayan Ceylan, ''Kendi işlerime, aileme ve belediye başkanlığı görevime zaman ayıracağım. Seçilecek yeni kulüp başkanına da başarılar diliyorum. Umarım Boluspor'u daha kötü duruma getirmezler'' dedi. 
     
</TEXT>
</DOC>
