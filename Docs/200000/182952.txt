<DOC>
<DOCNO> 182952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sonspo12.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe derbi için "baraj" çalıştı... 
</HEADLINE>
<TEXT>

     Fenerbahçe, Galatasaray ile yapacağı derbi maçın hazırlıklarını, bu sabahki idmanla sürdürdü. 
     Samandıra Tesisleri'nde gerçekleştirilen ve yaklaşık 1.5 saat süren idmanda sarı-lacivertli futbolcular, antrenör Roland Koch yönetiminde kondisyon çalışması yaptı. 
     Bir süre tesislerin içindeki salonda ağırlık çalışan futbolcular, daha sonra saha içinde uzun süre kondisyon ağırlıklı çeşitli çalışmalar gerçekleştirdi. 
     Antrenör Koch'un, temposunu yüksek tuttuğu çalışmada futbolcuların bir hayli yoruldukları gözlendi. 
     Bu arada Van Hooijdonk, takımla birlikte çalışmaya katılmazken, Hollandalı futbolcunun, bireysel sporcu antrenörü Gunnar Gerisch yönetiminde salonda özel çalışma yaptığı bildirildi. Öte yandan kaleci antrenörü Eike Immel, kalecilere yeni getirilen yapay barajlarla serbest vuruş çalışmaları yaptırdı. Bir ara kale önüne yapay barajları karışık olarak dizdiren Immel, ceza alanının dışından barajların arasına doğru sert şutlar attırarak, kalecilerin daha dikkatli olmalarına yönelik çalışma yaptırdı. 
     Fenerbahçe, hazırlıklarını bu akşam basına kapalı yapacağı idmanda sürdürecek. 
     
</TEXT>
</DOC>
