<DOC>
<DOCNO> 189154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/ekonomi/eko05.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'ye söz verildi ama 'mali yönetim'de kararsızlık sürüyor 
</HEADLINE>
<TEXT>

      
   IMF'nin "Ekim sonuna kadar Meclis'ten geçmezse 6'ncı gözden geçirmeyi tamamlamayız" dediği mali yönetim ve kontrol kanunu tasarısıyla ilgili siyasi belirsizlik sürüyor. 
   Hükümet bu tasarı yüzünden IMF ile devletin değişik birimleri arasında sıkıştı. IMF'nin "ön koşul" kabul ettiği kanun, Genelkurmay dahil devletin değişik birimlerinden tepki görünce hükümetteki kararsızlık da arttı. Hükümet sözcüsü Cemil Çiçek, Bakanlar Kurulu'nun 7 Ekim toplantısından sonra mali yönetim tasarısının Meclis'e sevkedilmesine karar verildiğini açıkladı. Ancak tasarıya h l kesin bir şekil verilemedi. 
   
   Hükümetin çatlak sesleri 
   Devletin mali işleyişi ile bütçe ve denetim sistemini değiştirmeyi öngören tasarı, Maliye Bakanı Kemal Unakıtan, Devlet Bakanı Abdüllatif Şener, Maliye Müsteşarı Hasan Basri Aktan ve Başbakan Başdanışmanı Ömer Dinçer'in geçen cumartesi günü yaptığı özel toplantıda bir kez daha gözden geçirildi. 
   Mali yönetim ile kamu yönetimi tasarıları arasında terminoloji birliği sağlamak üzere yapılan toplantıda, tasarının özüne ilişkin görüşler gündeme geldi. Edinilen bilgilere göre Unakıtan ve Şener özellikle denetimle ilgili hükümlerin değiştirilmesi gerektiğinde ısrar etti. Bu toplantı hükümet içinde görüşbirliği oluşmadığını bir kez daha ortaya koydu. Hükümetteki kararsızlık ekonomi birimlerinde kaygıya neden oldu. Bilgi veren Hazine bürokratları, "Kanun geçmezse ne olur" sorusunu, "IMF ilişkileri açısından kötü olur" şeklinde yanıtladılar. 
   
   
</TEXT>
</DOC>
