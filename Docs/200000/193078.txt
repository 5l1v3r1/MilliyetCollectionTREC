<DOC>
<DOCNO> 193078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sonspo15.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıdvan Dilmen tatmin etmedi... 
</HEADLINE>
<TEXT>

     Karşıyaka Kulübü Başkanı Cenk Karace, yeşil-kırmızılıların İzmirspor maçında ortaya koyduğu futbol ve sergiledikleri mücadeleyi yeterli bulmadıklarını söyledi. 
     İkinci Futbol Ligi A Kategorisi'nde yapılan ve 0-0 tamamlanan İzmirspor-Karşıyaka maçında, yeşil-kırmızılıları, sonucun yanı sıra ortaya konulan futbol da üzdü. 
     Karşıyaka Kulübü Başkanı Cenk Karace, yaptığı açıklamada, karşılaşmanın büyük bölümünde İzmirspor'un üstün bir futbol sergilediğini belirterek, ''Maç İzmirspor'un hakkıydı'' dedi. 
     Karşıyaka'nın biran önce toparlanması gerektiğini belirten Karace, ''İzmirspor'un iyi bir takım olduğunu maçtan önce de biliyorduk. Bize göre çok daha iyi mücadele ettiler. Ortaya konulan futbol ve sergilenen mücadele bizi tatmin etmedi. Biran önce toparlanmamız ve Sakaryaspor maçını kazanmamız gerekiyor'' dedi. 
     Teknik Direktör Rıdvan Dilmen de ortaya koydukları futbolu eleştirerek, ''Maç boyunca 2.5 pozisyon bulduk. Bu şartlarda aldığımız 1 puana sevinmemiz lazım. Bizi desteklemeye gelen Karşıyaka seyircisine de mahcup olduk'' diye konuştu. 
     
</TEXT>
</DOC>
