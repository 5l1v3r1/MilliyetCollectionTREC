<DOC>
<DOCNO> 174298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sonspo40.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İsim listesi UEFA'ya verildi... Suat Usta listede yok 
</HEADLINE>
<TEXT>

     Galatasaray Kulübü, Avrupa Şampiyonlar Ligi ön eleme karşılaşmaları için geçerli olacak futbolcu listesini, UEFA'ya bildirdi. 
     Sarı-kırmızlı kulübün bünyesinde bulundurduğu 26 futbolcusunun ismini UEFA'ya bildirdiği öğrenilirken, oyunculardan sadece Suat Usta listede yer almadı. 
     Galatasaray'ın, Sabri Sarıoğlu'nu da genç futbolcu kontenjanından listeye dahil ettiği kaydedildi. 
     
     GÜVENLİK TOPLANTISI KARARLARI 
     Bu arada, İstanbul Emniyet Müdürlüğü'nde gerçekleştirilen güvenlik toplantısında alınan kararlar açıklandı. Öncelikli olarak Atatürk Olimpiyat Stadı'nda alınacak trafik ve emniyet önlemlerinin görüşüldüğü toplantı sonrasında, geçen sezonlarda maç günleri saat 14.00'de alınan emniyet önlemlerinin saat 13.00'den itibaren başlayacağı, geçen sezonlarda saat 15.00'de açılan stadyum kapılarının da saat 14.00'de açılacağı bildirildi. 
     Maç günleri Atatürk Olimpiyat Stadı otopark düzeni dışında park eden araçların kesinlikle trafik ekipleri tarafından çekileceği belirtilirken, özellikle açık tribün için kombine kart sahibi olan ya da bilet satın alan taraftarların, trafik düzeni açısından maç günü stada erken gelmeleri tavsiye edildi. 
     
</TEXT>
</DOC>
