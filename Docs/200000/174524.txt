<DOC>
<DOCNO> 174524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sonspo28.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu taraftarlar Gaziantepsporluları ağırlıyor... 
</HEADLINE>
<TEXT>

     Bursaspor Taraftarlar Derneği yöneticileri, yarın oynanacak Gaziantepspor maçı öncesi, rakip takım taraftarıyla biraraya gelecek. 
     Bursaspor Taraftarlar Derneği Başkanı Mesut Ağrak, A.A muhabirine yaptığı açıklamada, sporun dostluk, kardeşlik ve sevgi olduğunu göstermek amacıyla yarın Atatürk Stadı'nda oynanacak karşılaşma öncesi, Gaziantepspor Taraftarlar Derneği yöneticilerini misafir edeceklerini söyledi. 
     Takımlarını desteklemek üzere Bursa'ya gelecek Gaziantepsporlu taraftarları şehir girişinde karşılayacaklarını ve daha sonra Kültürpark içindeki bir restoranda kendilerine yemek vereceklerini anlatan Ağrak, ''Göztepe-Karşıyaka maçında meydana gelen olayların tekrarlanmaması için, iki büyük kulübün taraftar derneği olarak dostluk mesajları vereceğiz. Biz dostluktan yanayız'' dedi. 
     Ağrak, yemeğin ardından Gaziantepspor Taraftarlar Derneği yöneticileriyle kol kola stada gideceklerini ve iki kulüp arasındaki dostluğu tüm Türkiye'ye göstermek istediklerini sözlerine ekledi. 
     
</TEXT>
</DOC>
