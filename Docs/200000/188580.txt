<DOC>
<DOCNO> 188580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/soneko39.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Toyotasa ÖTV artışı pazarı olumsuz etkiyecek bir uygulama 
</HEADLINE>
<TEXT>

     Toyotasa, otomobilde Özel Tüketim Vergisi ÖTV oranlarını artıran kararnameyle, ''Pazarı ve sektörü olumsuz etkileyecek bir uygulama başlatıldığını'' savundu. 
     Toyatasa Pazarlama ve Satış A.Ş'den yapılan yazılı açıklamada, Resmi Gazete'de bugün yayınlanarak yürürlüğe giren kararnameyle, yeni otomobil satışında alınan ÖTV oranlarının artırıldığı hatırlatıldı. 
     Otomotiv sektörünün, son 3 yıldır ardı ardına gelen krizlerle savaştığını, distribütörlerin ve bayilerin sektöre büyük yatırımları bulunduğu kaydedilen açıklamada, sektörün krizden çıkması için Ağustos ayı itibariyle geçerli olan ''Hurda araç düzenlemesi''yle ÖTV'de belli oranda indirime gidildiği kaydedildi. Açıklamada, şu görüşlere yer verildi 
     ''Şimdi ise, bu uygulamanın tam tersine, pazarı ve sektörü olumsuz etkileyecek bir uygulama başlatılıyor. Sıfır araçların satışından alınan ÖTV'de yapılan artış, otomobil fiyatlarının artmasına ve otomotiv sektörünün olumsuz etkilenmesine neden olacaktır. Bu durum hem satışları hem de pazarı olumsuz etkileyecek, uygulamanın olumsuz etkisi hem rakamsal hem de psikolojik olarak hissedilecektir. Otomotiv gibi lokomotif bir sektörün olumsuz etkilenmesi, diğer yan sektörleri de olumsuz etkileyecektir. 
     Uygulamanın zamanlaması da yanlıştır. Uygulamanın, ekonominin büyümeye geçtiği bir dönemde yapılması, otomotiv sektöründeki ve buna bağlı sektörlerdeki büyümeyi yavaşlatacaktır. Ayrıca, böylesine önemli bir uygulama değişikliğinin, otomotivle ilgili derneklerden herhangi bir görüş alınmadan yapılması da uygun olmayan bir davranıştır.'' Açıklamada, özellikle motor hacmi 2.0 litrenin üzerindeki araçların ve büyük motorlu arazi araçlarının satışının uygulamadan önemli oranda etkilenmesinin beklendiği kaydedilirken, motor hacmi 1.6 litreye kadar olan araç segmentinde yaşanacak olumsuz etkinin daha sınırlı olacağının tahmin edildiği vurgulandı. 
     
</TEXT>
</DOC>
