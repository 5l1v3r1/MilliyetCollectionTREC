<DOC>
<DOCNO> 162996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur03.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Arazi mafyasından, kadın avukata 2. saldırı.. 
</HEADLINE>
<TEXT>

     Bakırköy'de otomobilinde silahlı saldırıya uğrayan avukat Gülşen Denizhan, olayı yara almadan atlattı. 
     İncirli Caddesi'ndeki bürosundan akşam saatlerinde ayrılan Gülşen Denizhan'ın 37 kullandığı 34 ULD 24 plakalı otomobile, Yeniyol Sokak'ta kimliği belirsiz bir kişi tarafından ateş açıldı. 
     Saldırganın 5 el ateş ettiği olayda, Denizhan yaralanmazken, aracın bagaj kısmına 1 kurşun isabet etti. 
     Olayın ardından saldırgan yaya olarak kaçarken, Gülşen Denizhan, Kartaltepe Polis Merkezi'ne başvurdu. İfadesi alınan Denizhan, çıkışta gazetecilerin sorularını yanıtsız bırakarak, arkadaşına ait araçla buradan ayrıldı. 
     
     İLK SALDIRI DEĞİL 
     Büyükçekmece'deki arazisinin sahte belgelerle satıldığını öne süren çiftçi Yaşar Türker'in Mayıs ayında avukatlığını üstlenen Denizhan, satış belgelerindeki imzaların sahte olduğunu ortaya çıkararak, Büyükçekmece Asliye Hukuk Mahkemesi'nden tedbir kararı aldırmıştı. 
     Bunun üzerine tehditler almaya başlayan Denizhan'ın otomobili, 18 Mart 2003 tarihinde Bakırköy'de kurşunlandı. 
     Saldırıyı yaralanmadan atlatan Denizhan'ın başvurusu üzerine harekete geçen Organize Suçlar Şube Müdürlüğü ekipleri, işadamları ve arsa sahiplerine hileli yolla bono imzalattırılması, sahte belgeler düzenlenerek para istenmesi ve arsalarının ellerinden alınması olaylarına karıştıkları gerekçesiyle çete lideri olduğu öne sürülen Yılmaz Aydın'ın da aralarında bulunduğu 2'si kadın 27 kişiyi gözaltına almıştı. 
     İstanbul DGM'ye sevk edilen 27 kişiden Yılmaz Aydın ve Akif Kıpçak tutuklanarak cezaevine gönderilirken, 6 kişi, haklarındaki arama kararları nedeniyle çeşitli savcılıklara sevk edilmişti. 
     Polis yetkilileri, saldırganların, daha önce Gülşen Denizhan'ın otomobilini kurşunlayan kişiler olabileceğini belirterek, soruşturmanın sürdürüldüğünü kaydettiler. 
     
</TEXT>
</DOC>
