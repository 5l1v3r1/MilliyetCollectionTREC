<DOC>
<DOCNO> 174759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/siyaset/siy05.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, AB'ye çok daha yakınlaştı 
</HEADLINE>
<TEXT>

   Tayyip Erdoğan, AB konusunda yıllardır biriken kaygıları bertaraf ettiklerini belirterek, "AB'ye her zamankinden daha yakınız" dedi 
      ŞENOL DEMİRCİ İstanbul 

   
   Başbakan Recep Tayyip Erdoğan, "Türkiye, güçlü siyasi irademiz sayesinde AB hedefine her zamankinden daha yakın konumdadır" dedi. Erdoğan, "Uluslararası Kabuklu Meyveler Konseyi INC Kongresi"nde yaptığı konuşmada, Avrupa Birliği konusunda yıllardır biriken kaygıları kısa zamanda bertaraf ettiklerini belirtti. Erdoğan, hükümet ve meclisin çok kısa zamanda büyük adımlar attığını, bu adımların hepsinin ekonomik değerinin ölçülemeyecek kadar büyük olacağını dile getirdi. 
   "Türkiye, tarihi bir sıçrama noktasında bulunuyor" diyen Erdoğan, "Demokrasi, güven ortamı, istikrar geliştikçe ülkemizin önemi tüm dünyada her geçen gün daha fazla hissediliyor" diye konuştu. 
   Erdoğan, uluslararası planda yaşanan bütün gelişmelerin Türkiye'nin artan önemine işaret ettiğini kaydederek, "Ekonominin bütün göstergeleri de doğru yolda ilerlediğimizi gösteriyor. Hükümet olarak bizi tek başına iktidara getiren halkın verdiği gücü, ülkemizin gücüne tahvil edeceğiz. İçeride ve dışarıda bütün çabamız budur" dedi. 
   Erdoğan,sermayeyi kaçırtan mali milada son verdiklerini vurguladı. 
   Erdoğan, fındığın geniş bir sosyal kesimi ilgilendirdiğini dile getirerek, şunları söyledi "Fiskobirlik'e hükümet karışmayacaktır. Fiyatlar piyasanın normal seyrinde, yani arz - talep dengesine göre belirlenecektir. Bu demek değildir ki, biz üreticimizi zor durumda bırakacağız." 
   Yapılanma çalışmalarına başlandığını kaydeden Erdoğan, "F - 16 uçakları yapan Türkiye'nin, işlenmeden çiğ ürün ihraç etmesi de milyonlarca üretici için haksızlıktır" dedi. 
   
   'Fındık iyi gelir' sloganı isabetli    Erdoğan, sadece fındığın değil, diğer meyvelerin de dünya pazarına açılmasına destek olacaklarını, izleme komitesi kanalıyla piyasaları yakından izlediklerini, fındık konusunda piyasada arz fazlası olması halinde Fiskobirlik'e kısa sürede hemen geri ödenmesi kaydıyla yardımda bulunulabileceğini anlattı. Uluslararası Kabuklu Meyveler Konseyi Başkanı Cüneyt Zapsu ve yönetim kurulu üyelerini de kutlayan Erdoğan, "Demek ki, hakikaten 'her gün bir avuç fındık yiyin, iyi gelir' sloganı isabet bulmuştur. Fındık kalp ilacı gibi algılanmaya başlanmıştır" dedi. 
   
   
</TEXT>
</DOC>
