<DOC>
<DOCNO> 174362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/ekonomi/eko07.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TCDD'nin atıl arazileri Hazine'ye 
</HEADLINE>
<TEXT>

   Emekli Sandığı'na 154 trilyon, Vergi Dairesi'ne 155 trilyon, SSK'ya 31 trilyon lira borcu bulunan TCDD, sorunu bazı arsaları Hazine'ye devrederek çözecek 
   GÜLÇİN ÜSTÜN Ankara 
   
   Devlet Demiryolları TCDD , devlet kurumlarına olan yaklaşık 340 trilyon lira borcunu ödeyebilmek için, neredeyse küçük bir ülke topraklarına eşit büyüklükteki 30 bin kilometrekarelik arazilerinden yüzde 25'ine denk düşen bölümü Hazine'ye devredecek. 
   Geçen yılı 571 trilyon zararla kapatan TCDD, darboğazdan kurtulmak için formül arıyor. Elindeki taşınmazları satabilmek için yeni düzenlemeye ihtiyacı olan kurum, satışa olanak sağlayan yasa taslağı hazırlayarak Ulaştırma Bakanı Binali Yıldırım'a sundu. 
   Tasarı yasalaşırsa kurum sahip olduğu arazinin yüzde 25'ini üç yılda satışa çıkararak yaklaşık 1.5 katrilyon gelir elde edecek. Ancak kurumun borçlarının faizler nedeniyle sürekli artması ara formül geliştirilmesi zorunluluğu yarattı. Buna göre TCDD, Malatya'daki Vagon Fabrikası'nın da üzerinde bulunduğu 800 dönümlük araziyle Hatay ve İstanbul Altunizade'deki arazilerini Hazine'ye satacak. 
   Elde edilen gelirle Emekli Sandığı'na 154 trilyon, Vergi Dairesi'ne 155 trilyon, SSK'ya 31 trilyon liralık borç ödenecek. 
   
   Arazilerin değeri 308 trilyon 
   Hazine'ye devredeceği araziler için 308 trilyon değer tespiti yapan TCDD'nin görüşmeleri sürdürdüğü Maliye de valiliklerden değer tespitinin doğruluğuyla ilgili bilgi istedi. 
   
   
</TEXT>
</DOC>
