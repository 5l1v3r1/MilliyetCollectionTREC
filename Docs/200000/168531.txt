<DOC>
<DOCNO> 168531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/soneko52.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan Bakan Yardımcısı Türkiye, Akdeniz'de model olmalı 
</HEADLINE>
<TEXT>

     İtalya Üretim Bakan Yardımcısı Adolfo Urso, Türkiye'nin bütün Akdeniz havzasında model olması gerektiğini bildirdi. 
     Adolfo Urso, İtalya-Türkiye 2003 Yatırım Forumu'nda yaptığı konuşmada, hedefi Avrupa Birliği'ne katılmak olan Türkiye'nin imkanlarına ve çabalarına inandıklarını dile getirerek, şunları kaydetti 
     ''Biz Türkiye'deki nüfus artışından korkmuyoruz. Türkiye bu genç nüfusu ile birlikte avantaj sağlayacaktır. Avrupa ve biz, nüfus azalmasının sıkıntılarını yaşıyoruz. Nüfus büyümüyor ama yaşlanıyor. Avrupa giderek yaşlılar kıtası oluyor. Bu nüfus dengesizliği sorunlara neden olacaktır. İtalya ve Avrupa'da ciddi şekilde doğumların artırılması yoluna gitmeliyiz.'' Adolfo Urso, Türkiye'nin Doğu ile Batı arasında bir fermuar görevi gördüğünü de ifade ederek, ''Asya kültürü açılıyor, kültürel liberalizasyon başlıyor. Önümüzdeki dönemde Akdeniz ve aşağıdaki sınırlar kalkmalıdır. Avrupa kuzeye yöneliyor ama çıkış noktası Akdeniz'dir. Bu nedenle Avrupa, Akdeniz'in sıcak sularında ıslanmalıdır'' diye konuştu. 
     Toplantıya katılan işadamlarına hitaben, ''İtalyan hükümeti gibi bizler de Türkiye'ye destek vermeliyiz'' diyen Urso, Türkiye'nin bütün Akdeniz havzasında bir model olması gerektiğini, Türkiye'nin Akdeniz havzasının başkanlığına soyunmasını umut ettiklerini ifade etti. Filistin ve İsrail'de barışın yerleşmesini de dileyen Urso, Ortadoğu'daki yeniden yapılandırmada Türk ve İtalyan firmaların işbirliklerine gitmesi gerektiğini, Körfez bölgesinde her iki ülkeye de büyük görevler düştüğünü söyledi. 
     
     ''HER ŞEY DÜZELİYOR'' 
     UniCredito Italiano İcra Kurulu Başkanı Alessandro Profumo da, Türkiye piyasasında ileriye dönük büyük gelişmeler kaydedildiğini ifade ederek, ''Her şey çok tutarlı ve stabil. Her şey düzeliyor'' dedi. 
     Profumo, Koç Topluluğu ile yaptıkları ortaklıkla Türkiye'ye geldiklerini, çünkü Türkiye'yi yeni Avrupa alanı olarak gördüklerini söyledi. 
     Türkiye'nin Avrupa Birliği sürecine değinen Profumo, ''Eminim ki Türkiye AB'ye katılacaktır. Elbette birtakım avantajlar elde edecek ama Avrupa Birliği de avantajlar elde edecektir'' diye konuştu. 
     Türkiye'nin son derece dinamik ve karmaşık bir ülke olduğunu, ortaklık kurdukları Koç Topluluğu'nun gelişmelere ilişkin olarak anahtar rolü üstleneceğini ifade eden Profumo, ortaklık sayesinde Türkiye'ye gelecek İtalyan işadamlarına yol gösterdiklerini vurguladı. 
     Alessandro Profumo, şöyle konuştu 
     ''Neden Türkiye piyasası derseniz, bu piyasa çok önemli. Çünkü iç piyasası çok geniş. Türkiye piyasasında ileriye dönük büyük gelişim var. Enflasyon, faizler düşüyor. Her şey çok tutarlı ve stabil. Her şey düzeliyor. Çok belirgin bir piyasa. Yeni bir Avrupa. Ayrıca coğrafi konumu da çok önemli. Diğer piyasalara atlamamızı sağlayacak bir piyasa. Avrupa Birliği'ne katılma isteği bunun için çok büyük bir garanti oluşturuyor.'' UniCredito Italiano'nun Avrupa'nın en önemli 10 bankasından biri olduğunu vurgulayan Profumo, bankanın Polonya, Romanya, Bulgaristan, Slovakya, Çek Cumhuriyeti ve Bosna Hersek'de çok sayıda şubeleri bulunduğunu ve bu ülkelerde 6 milyona yakın müşteriye sahip olduklarını kaydetti. 
     
     10 BÜYÜK ŞEHRE YÖNELEBİLİRİZ 
     Koç Topluluğu ile yapılan ortaklıkla Türkiye'de iyi bir seçim yaptıklarını dile getiren Profumo, ''Bu ülkede olabilecek en iyi ortağı seçtik. Koç, Türkiye'de en güvenilen marka. Özel sektörün en önemli holdingi. Birçok sektörde gelişmiş'' dedi. Türkiye'de çok sayıda girişimci bulunduğuna işaret eden Profumo, ''Türkiye Avrupa Birliği'ne katılım açısından bu kadar istekli olan nadir ülkelerden biri'' dedi. 
     Profumo, Türkiye'deki kapasitelerini geliştireceklerini ve bu kapsamda 10 büyük şehre yönelebileceklerini söyledi. Son derece hareketli, canlı bir ülke olan Türkiye'de 327 İtalyan firması bulunduğunu kaydeden Profumo, bu firmaların yüzde 65'inin İstanbul'da, geri kalanların ise ağırlık olarak İzmir, Antalya ve Ankara'da faaliyet gösterdiğini bildirdi. 
     
     ''ÇUKURDAN ÇIKAN TÜRKİYE MODEL OLDU'' 
     Dünya Bankası Avrupa ve Orta Asya Bölgesi Özel Sektör Gelişim ve Finansman Direktörü Paul Siegelbaum da, Türkiye ekonomisinin düzlüğe çıkarılması için son yıllarda yapılan düzenlemelere ve kaydedilen gelişmelere değinerek, ''Türkiye ekonomisinde pek çok sorunlar yaşadı. Bu nedenle de adeta bu çukurdan çıkması ile ilgili olarak dünyaya bir model oldu. Enflasyon, faiz düşüyor. Kur istikrara kavuştu. TL değer kazandı. Hukuk reformu aldı başını gidiyor'' diye konuştu. 
     Siegelbaum, Türkiye'nin çok istikrarlı bir büyümeye kavuşması halinde Avrupa Birliği içinde pozisyon alabileceğine dikkat çekerek, ancak çok istikrarlı bir büyümede enflasyonun makul düzeye çekileceğini, faiz oranlarının ineceğini ve böylelikle özel sektörün yatırımlarına devam edeceğini ifade etti. 
     Mali disiplinin mutlaka sürdürülmesi gerektiğini, zarar eden devlet kuruluşlarına desteğin sürmemesi gerektiğini dile getiren Siegelbaum, ''Saydam olmayan özelleştirme çok ters etki yapar. Adli reform ve hukuksal reform geciktirilirse, bu gelişmelere çok büyük bir anti etki yapacaktır'' dedi. 
     Türkiye'nin gelişmekte olan diğer ülkelerle aynı düzeyde yabancı yatırım çekebilmesi için daha fazla performans göstermesi gerektiğini vurgulayan Siegelbaum, Avrupa Birliği'ne girmeden önce tam olarak rekabet edebilir bir ülke haline gelecek olan Türkiye'nin son dönemlerde gösterdiği performansın bunu kanıtladığını söyledi. 
     Avrupa Yatırım Bankası Başkan Yardımcısı Gerlando Genuardi ise Fas, Ürdün Tunus, Mısır ve Türkiye'de yabancı yatırımları çekmek için katalizör görevi gören bankanın özel sektörün gelişmesine öncelik verdiğini, bu kapsamda 2000 yılından itibaren Türkiye'ye 1.5 milyar Euro'luk kredi desteği sağlandığını kaydetti. 
     Genuardi, Türkiye'deki büyük yabancı yatırımlara da destek verdiklerini, Toyota'ya araç tesisi için kullandıkları 150 milyon Euro'luk kredinin bunun göstergesi olduğunu kaydetti. 
     İtalyan Ticaret Enstitüsü Başkanı Beniamino Quintieri de, geçen yıla kadar çok önemli potansiyeli bulunmasına rağmen yabancı yatırımda alt sıralarda bulunan Türkiye'de hükümet ve Merkez Bankası'nın uyguladığı programın stabilizasyon içinde ilerlediğini ifade etti. 
     Quintieri, ''Bütün bunlar bize enflasyon ve daha birçok konuda işaret olarak geliyor. Dolayısıyla Türkiye'ye olumlu bakıyoruz. Türkiye'nin nüfusunun yarısı çok genç. Evlilik oranı yüksek. Onların giderek artan tüketim ihtiyaçları iyi bir iç piyasa oluşturuyor'' şeklinde konuştu. 
     
</TEXT>
</DOC>
