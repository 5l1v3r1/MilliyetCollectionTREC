<DOC>
<DOCNO> 159505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sonspo04.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom'da yeni hedef ilk 3... 
</HEADLINE>
<TEXT>

     Türkiye Basketbol Ligi'nde sezonu 4. sırada ve play-off yarı finali oynayarak tamamlayan Türk Telekomspor'da, antrenör Ercüment Sunter, yeni sezondaki hedeflerinin ligi ilk 3 sıra içinde bitirmek olduğunu söyledi. 
     Ercüment Sunter, sezon başında çok yeni bir takım kurduklarını ve bu kadroyla başarıyı yakalamak istediklerini belirterek, şöyle konuştu 
     ''Ligin başındaki hedefimiz ilk 4 sıra içinde yer almak, Efes Pilsen ve Ülkerspor ile başabaş bir oyun ortaya koymaktı. Ligi 4. sırada bitirdik. Ülkerspor karşısında play-off serisinde gerçekten çok iyi mücadele ettik. Avrupa kupalarına da iyi bir başlangıç yaptık ve Avrupa Şampiyonlar Kupası Güney Konferansı Dörtlü Finali'nde 3. olduk. Kendimizi sezon başında koyduğumuz hedeflere ulaşmış bir takım olarak başarılı görüyoruz.'' Sezon içinde çok büyük sıkıntılar çektiklerini de ifade eden Sunter, ''Rogers'ın takımdan gitmesi ve Jurkoviç'in sakatlığı nedeniyle bir dönem kötü sonuçlar aldık. Ama kazandığımız maçlar takımın güvenini tekrar yerine getirdi'' diye konuştu. 
     
     ''KADROMUZU GENİŞ TUTMAMIZ GEREK'' 
     Sunter, yeni sezon için de görüşlerini açıklayarak, ''Kadromuzu geniş tutmamız gerektiğini bu sene daha iyi anladık'' dedi. 
     Sunter, bu sezon Avrupa kupaları ve Türkiye Ligi'nde çok sayıda maç yaptıklarını kaydederek, ''Kadromuzun geniş olmaması nedeniyle çok zor maçlar oynadık. Ülkerspor ile oynadığımız play-off maçlarında, rakibimiz 12 oyuncuyla mücadele ederken, biz kısıtlı kadromuzla oynamak zorunda kaldık. Eğer Efes Pilsen ve Ülkerspor ile başabaş oynamayı hedef olarak belirlediysek ve Avrupa kupalarında başarılı olmak istiyorsak, bu sene kadromuzu daha da geniş tutmak zorundayız'' diye konuştu. 
     
     JURKOVİÇ VE CARR TAKIMDA KALIYOR 
     Ercüment Sunter, yabancı oyunculardan Jurkoviç ve Carr'ı bu sezon da takımda tutmak istediklerini söyledi. 
     Jurkoviç'in uzun süredir Türkiye'de olduğunu ve takıma çok büyük katkılar sağladığını vurgulayan Sunter, ''Jurkoviç ve Carr'ı bu sene yine takımda tutmak istiyoruz. Ancak Ellis ve Thomas'ı göndereceğiz. Eğer büyük maçları kazanmak istiyorsak, uzun oyuncularımızın çok kuvvetli olması gerekiyor. Yerli oyunculardan ise bir tek Şemsettin'in sözleşmesi bitiyor. Onunla da anlaşacağız'' diyerek sözylerini tamamladı. 
     
</TEXT>
</DOC>
