<DOC>
<DOCNO> 199413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/siyaset/siy04.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitede taşlı sopalı kavga 
</HEADLINE>
<TEXT>

   İÜ'de Müslüman Gençlik grubu ile TKP'li öğrenciler, pankart yüzünden birbirine girdi 
   HALUK ATALAY İstanbul 

   
   İstanbul Üniversitesi'nde İÜ karşıt görüşlü iki öğrenci grubu arasında dün taşlı sopalı kavga çıktı. Kavgaya müdahale eden polis, 10 öğrenciyi gözaltına aldı. 
   İktisat Fakültesi ek hizmet binasına Türkiye Komünist Partisi TKP yanlısı grubun üç gün önce "Emperyalizme ve şeriata hayır" yazılı pankart asmasıyla başlayan gerginlik, dün kavgayla noktalandı. Pankartın indirilmesini isteyen Müslüman Gençlik grubuna mensup öğrenciler ile TKP'li grup, dün 13.45'te taş ve sopalarla birbirlerine girdi. 
   
   Camlar kırıldı 
   Polisin, binanın giriş kapısı ile bazı camlarının kırıldığı kavgaya müdahale etmesi üzerine gruplar, Süleymaniye ve Saraçhane yönlerine doğru kaçtı. Müdahale sırasında gözaltına alınan 10 öğrenci, Beyazıt Polis Merkezi'ne götürüldü. Daha sonra, "Bombacılar üniversitede" pankartıyla ek hizmet binası önüne gelen ve basın bildirisi okuyan TKP'li öğrenciler, "Kahrolsun YÖK, Kahrolsun hükümet" sloganları atarak dağıldı. 
   
   
   
</TEXT>
</DOC>
