<DOC>
<DOCNO> 196201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sontur43.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erener'in klibine "Başpehlivan" desteği... 
</HEADLINE>
<TEXT>

     Eski Kırkpınar Başpehlivanı Savaş Yıldırım, klibinde güreşçileri kullanan Sertap Erener'e destek çıkarak, ''Güreşimizi 642 yıldır tanıtamadık, bu klibe sahip çıkmamız gerekiyor'' dedi. 
     Gaziosmanpaşa Üniversitesi GOP Beden Eğitimi Spor Yüksek Okulu 1. Sınıf öğrencisi 2002 yılı Kırkpınar Başpehlivanı Yıldırım yaptığı basın açıklamasında, klipteki görüntülerin güreşçiler açısından hiçbir sıkıntı yaratmayacağını belirterek, klibin güreşin tanıtımına yardımcı olacağını söyledi. 
     Yıldırım, şöyle devam etti 
     ''Erener'in klibinde çekmiş olduğu görüntülerde güreşimiz açısından hiçbir sakınca yok. Aksine 642 yıldır tanıtamadığımız ata sporumuz güreşi bence bu klip ile Erener en iyi şekilde tanıtacaktır. Bu konuda arkadaşlarımızın aşırı bir tepki göstermesini gerektirecek bir durum göremiyorum. O klipteki güreş sahneleri bizim her zaman sahada çıkıp yaptığımız görüntülerin aynısıdır. Klipteki bayanlarda da aşırı derecede bir anormallik bulunmuyor. Bu klibe hep beraber sahip çıkmalıyız.'' Söz konusu klip için kendine de teklif gelse rol alacağını söyleyen Yıldırım, ''Bu yılın Kırkpınar Başpehlivanı Kenan Şimşek bu klibe tepki gösterdi. Bence bu klibe tepki göstermesinin nedeni o klipte yer almamasıdır. Kendisine bu teklif yapılsaydı sanıyorum ki hiçbir tepki göstermez ve klipte yer alırdı'' diye konuştu. 
     
</TEXT>
</DOC>
