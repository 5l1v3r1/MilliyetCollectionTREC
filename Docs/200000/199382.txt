<DOC>
<DOCNO> 199382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/ekonomi/eko09.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Elektronik kent kadınlara emanet 
</HEADLINE>
<TEXT>

   Çalışan başına 180 bin dolarlık ihracat gerçekleştirilen Vestel City'deki işçilerin çoğunluğunu kadınlar oluşturuyor 
      MERT İLKUTLUĞ Manisa DHA 
   
   Manisa Organize Sanayi Bölgesi'nde geçen ay faaliyete geçen Vestel City'deki fabrikaların tamamının devreye girmesiyle ihracatını ikiye katlayıp 2 milyar dolara çıkartacak Vestel Grubu, yeni televizyon fabrikalarıyla artık iki saniyede değil, bir saniye bir televizyon üretecek. 
   Günde üç vardiya çalışılan kentte, 24 saat üretim devam ediyor. 3 bini aşkın çalışanın "daha hassas ve titiz'' olmaları nedeniyle büyük bölümünü kadın işçiler oluştururken, her cihazın işçinin önünde ne kadar duracağı belirlenmiş durumda. Buzdolabı fabrikasında bir cihaz bir işçinin önünde ortalama 80 saniye, TV fabrikasında ise 20 saniye bekliyor. 
   
   1 işçi - 1 KOBİ 
   Vestel İcra Komitesi Başkanı Ömer Yüngül, 2004 sonuna kadar çalışan sayısının 8 - 9 binlere çıkmasını hedeflediklerini belirtirken ilginç de bir rakam verdi. Yüngül, "Şu anda işçi başına düşen ihracat miktarı 180 bin dolar. Bu da neredeyse Türkiye'deki onbinlerce küçük ve orta boy işletmenin KOBİ ihracatına denk. Hedefimiz Vestel City tamamlandıktan sonra işçi başına ihracatı 250 bin dolara çıkarmak" diye konuştu. Yüngül, hedeflerini "30 milyon cihaz ve 3 milyar dolar ihracat" ile 2005 yılına yönelik koyarken, "Ev elektroniğinde dünyanın ilk üç büyük firmasından birisi olacağız" dedi. 
   
   Nazar değmesin    Vestel City için "En büyük hayalimdi" diyen Yönetim Kurulu Başkanı Ahmet Nazif Zorlu, her hafta salı günleri mutlaka Vestel City'ye geliyor ve bütün fabrikaları tek tek gezip, müdürlerden bilgi alıyor. Her fabrikada Zorlu'nun astırdığı dualar ve nazara karşı konulmuş olan nazar boncuğu ile şap torbaları da dikkat çekiyor. 
   
   
</TEXT>
</DOC>
