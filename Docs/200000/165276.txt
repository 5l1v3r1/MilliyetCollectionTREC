<DOC>
<DOCNO> 165276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/siyaset/asiy.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay'a teşekkür 
</HEADLINE>
<TEXT>

Erdoğan, askerlik süresinin kısaltılmasındaki "hassasiyeti" için Genelkurmay'a teşekkür etti. CHP de teşekkürden nasibini aldı 
     ANKARA Milliyet 

     Başbakan Recep Tayyip Erdoğan, askerlik süresinin kısaltılmasını teklif eden Genelkurmay Başkanlığı'na ve AB'nin ulusal politika olarak yürütülmesine destek veren CHP'ye teşekkür etti. AKP grubundaki konuşmasında askerlik süresinin kısaltılmasının Bakanlar Kurulu'nda imzaya açıldığını ve 15 Temmuz'dan itibaren teklifin yürürlüğe gireceğini kaydeden Erdoğan, "Gittiğimiz her yerde vatandaşlar bize bu yönde talepte bulunuyordu" diye konuştu. Gösterdiği hassasiyet için Genelkurmay'a teşekkür eden Erdoğan, bu teklifin toplumun her kesiminde sevinçle karşılandığını ifade ederek, "Genelkurmayımız uzun bir çalışma yapmış ve gelişen şartları değerlendirmiştir" açıklamasını yaptı. 
     AB'nin ulusal politika olarak yürütülmesine katkısından dolayı CHP'ye de teşekkür eden Erdoğan, TBMM Yolsuzluk Komisyonu'nun çalışmalarına ilişkin de şu değerlendirmeyi yaptı 
     "Kim haksız bir statü ve gelir elde ettiyse, bu halkımıza geri ödenmelidir. Türkiye'nin tıkanan damarlarını açacağız. Toplumun damarlarına kirli kan pompalayan hortumları kesiyoruz." 
     
     ABD ile ortaklığımız sürüyor 
     Türkiye - ABD ilişkilerinin stratejik ortaklık temelinde devam ettiğini vurgulayan Erdoğan, "Dışişleri Müsteşarı Uğur Ziyal'in geçen hafta ABD'ye yaptığı ziyaret çok yararlı olmuştur" dedi. Erdoğan, "Irak'a yapılacak insani yardım çerçevesinde bu ülke petrolünün TIR'larla İskenderun'a taşınması, oradan dünyaya pazarlanması, aynı araçların dönüşte Irak'a benzin götürmesi karara bağlanmıştır" diye konuştu. 
     
     Sıra uygulamada 
     Türkiye'nin AB'ye uyum konusunda son aylarda ortaya koyduğu performansın AB liderlerinde şaşkınlık yarattığını savunan Erdoğan, şu değerlendirmeyi yaptı "Türkiye bu gidişle AB'ye tam üyelik görüşmelerine vaat edilen zamanda başlayacaktır. Burada uyum ve uygulama önemli. Uyumu hallettik ama yeterli değil. Uyum yasalarını hızla uygulamaya sokmalıyız. Bundan sonrası artık AB ülkelerinin vereceği karara bağlı." 
     

</TEXT>
</DOC>
