<DOC>
<DOCNO> 173291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/yasam/yas02.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızının 'canı' ile kayıplara karıştı 
</HEADLINE>
<TEXT>

   Bir yıl önce 'Kızım için canımı veririm' diyen anne, bir yıl sonra kızı için toplanan 3.5 milyar liralık yardımla ortalıktan kayboldu 
      ATİLLA MEMİŞ Konya DHA 
   
   Türkiye, Şekeroğlu Ailesi'ni küçük Zeliha'nın karaciğer hastalığı nedeniyle yaşanan aile dramıyla tanıdı. 
   Ceylan - Fatma Şekeroğlu çifti, ilk çocukları Levent'i, milyonda bir görülen karaciğer yetersizliği nedeniyle iki yıl önce henüz 11 yaşındayken kaybetti. Daha Levent'in acısı unutulmadan, geçen yıl kızları Zeliha da aynı hastalığa yakalandı. Doktorlar, iki ay ömür biçtikleri Zeliha'ya acilen nakil yapılması gerektiğini söyledi. Yapılan testlerde dokuları kızıyla uyuşan anne Fatma, 'Zeliha için canımı veririm' dedi ama, baba '20 yıllık eşimi de kaybedemem' diyerek karşı çıktı. 
   
   'Anneciğim sana ne yaptım ' 
   Ve anne Şekeroğlu'nun 'Kızımın yaşaması için karaciğerimi vermeye razıyım, ancak eşim bize bakamıyor. Yardım bekliyoruz' sözleri gazetelerde yer alınca, hayırseverler ailenin imdadına koştu. Sağlık Bakanlığı da aileye Yeşil Kart çıkardı. Küçük kızın 'Arkadaşlarımla oynamak istiyorum' dileği için tam umut doğmuştu ki, 'Kızı için canını vermeye hazır' anne, ortalıktan kayboldu. 
   İki ay önce Zeliha'nın tahlil sonuçlarını almak için İzmir'e giden baba Şekeroğlu 43 , iki gün sonra döndüğünde eşi evi terk etmişti. 
   Baba Şekeroğlu, hayırseverlerin bağışladığı 3.5 milyarı bulamayınca bir şok daha yaşadı. Zeliha ve oğlu Nuri 9 ile çaresiz kalan Ceylan Şekeroğlu, "Nasıl böyle bir şey yaptı, anlamadık. 40 gündür haber yok" derken, anne yolu gözleyen Zeliha ise, gönderemese de her gün yazdığı mektuplarında şöyle sesleniyordu "Anneciğim ben ne yaptım sana Ben de arkadaşlarım gibi okula giderek koşup oynamak istiyorum. Anneciğim, ne olur evimize geri dön. Seni çok özledik..." 
   
   
</TEXT>
</DOC>
