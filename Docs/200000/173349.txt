<DOC>
<DOCNO> 173349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/sonspo06.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalkavan "Ali Şen başkan, Fener şampiyon" sloganı atılırsa... 
</HEADLINE>
<TEXT>

     Fenerbahçeli eski yönetici Şadan Kalkavan, eski başkan Ali Şen'in Bodrum'daki evinde camianın ileri gelenleriyle yapılan toplantıyı, mevcut yönetim kuruluna muhalefet etmek amacıyla gerçekleştirmediklerini söyledi. 
     Sarı-lacivertli kulüpte uzun yıllar yönetim kurullarında görev alan ve Aziz Yıldırım döneminde de yöneticilik yapan Şadan Kalkavan, dördüncüsünü gerçekleştirdikleri toplantıda, Fenerbahçe'nin başarılı olabilmesi için çeşitli projeleri değerlendirdiklerini bildirdi. 
     Yaklaşan kongre öncesi Fenerbahçe'nin sahipsiz olmadığını ifade eden Kalkavan, ''2004 yılının şubat ayında yapılacak genel kurula kadar mevcut başkan ve yönetim kurulunun görevinin başında olduğunun bilincindeyiz. Biz muhalefet değiliz, Fenerbahçeli'yiz ve başarıyı canıgönülden istiyoruz. Fenerbahçe başarılı olsun, başkan ve yönetim 10 yıl daha başımızda kalsın. Ama sonuçta Fenerbahçe başarılı olamıyor'' diye konuştu. 
     
     TARAFTAR İSTERSE ALİ ŞEN ADAYLIĞA SOYUNUR 
     Eski başkanlardan Ali Şen'in, her zaman Fenerbahçe'nin zor günlerinde göreve geldiğini kaydeden Kalkavan, taraftarın istemesi durumunda Şen'in yeniden adaylığa soyunacağını kaydetti. 
     Fenerbahçe'nin başarılı olması için her zaman göreve hazır olduklarını hatırlatan Kalkavan, ''Ali Şen hep zor dönemlerde başkanlığa adaylığını koymuştur. Eğer taraftar isterse ve 'Ali Şen Başkan Fenerbahçe Şampiyon' sloganını atarsa adaylığa soyunur'' dedi. 
     
     ATİLLA KIYAT GEÇ UYANDI 
     Kalkavan, geçen hafta sonu yapılan yüksek divan kurulu toplantısında, Fenerbahçe Kulübü Yönetim Kurulu ile ilgili çarpıcı sözler söyleyen eski yönetici Atilla Kıyat'ın, bu açıklamaları geç yaptığını kaydetti. 
     Kıyat'ın sözlerini garipsemediğini ancak geç kaldığını vurgulayan Kalkavan, ''Atilla Kıyat'ın, olanları 2-3 yıl önceden görmesi lazımdı. Ordumuzda komutanlık görevlerine gelmiş bir insanın bu kadar geç uyanmasını pek doğru karşılamıyorum. Bu çıkışı zamanında yapması lazımdı'' diye konuştu. 
     
</TEXT>
</DOC>
