<DOC>
<DOCNO> 171300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/spor/spo00.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
YILDIZ YOK İŞÇİ ÇOK 
</HEADLINE>
<TEXT>

   Ortega'nın Pinpin müziği, Fenerbahçe'nin ruhuna gıda olmadı, Kadıköy'de bu yıl sık sık Samba çalacak. Luciano ve Aurelio kaliteli, Selçuk süper transfer. Van Hooijdonk ise 20 - 25 gol atar 
      SÜPER LİGE SÜPER ANALİZ RIDVAN DİLMEN - 4 

   
   Fenerbahçe her transfer döneminin gözde takımı olmuştur. Sarı - Lacivertliler için Dünyaca ünlü isimleri getirmek gelenek gibidir... Taraftarın önüne onurla sunulan futbol değerleri, genellikle takım ruhundan uzak kalmış, kısa sürede yol ayrımına gelmiştir. Son Ortega örneğinde olduğu gibi... Fenerbahçe'nin yıldız isimden çok, iş yapacak adaylara yönelmesi belki de yıllardır ihtiyaç duyduğu adımdı. Van Hooijdonk, Luciano, Aurelio ve Selçuk doğru adrese transferler oldu. 
   
   Luciano işi biliyor    Eğer bir takıma antrenör oluyorsanız ve dörtlü savunma oynuyorsanız, arkadaki dörtlünün ortasına, "Brezilya'dan bulduğunuzu getirin" dersiniz. Eee.. Bulduğunuz da Dünya'nın sayılı kulüplerinden olan Corinthians'ın kaptanı... Doğduğu günden bu yana tandem oynamış. Taktiksel anlamda bir şey öğretmenize gerek yok. Kendisini 60 dakika izleme şansımız oldu. Sadece Brezilya liginde oynaması bile önemli bir kariyer. 60 dakikada gördüklerimiz yüksek toplarda çok iyi... İstop pas şeklinde oynayan, yani basit oynayan, ayağının içiyle de isabetli pas kullanabilen bir oyuncu. Savunmadan dan - dun ile çıkmıyor. Mutlaka arkadaşına topu kazandırıyor. Hücumdaki duran toplarda da çok gol atar. Tabii zamanla daha net karar verme şansımız alacak. İdeal bir tandem oyuncusunda aranan özellikler var. Çabukluğu ve sürati şimdilik soru işareti. 
   Fabio LUCİANO 
   Doğum Tarihi 1975 
   Doğum Yeri Vinhedo Brezilya 
   Pozisyonu Defans 
   Oynadığı Kulüpler Corinthians 
   
   Sanki küçük Moshoeu    Trabzon'daki Aurelio'da bir orta saha oyuncusunda bulunması gereken bütün özellikler vardı ve çok iyi bir sezon geçirmişti. Oyundaki devamlılığı çok iyi. Pas hatası yapmayan bir yapısı var. Bileklerini de iyi kullanıyor. Adam eksiltebiliyor. Yardımlaşmayı çok seviyor. Arkasındaki sağ savunma oyuncusu hücuma çıktığı anda, dönüşünü kolaylaştırmak için onun mevkiine giriyor. Yani takım oyuncusu. İki hazırlık maçında ise henüz erken, ama Trabzon'daki Aurelio yok. Ver - al, ver - al, en uzun pas 6 - 7 metre. Riske girmiyor, adam eksiltmiyor. Ne akıyor, ne kopuyor. Fizik olarak daha iyi olmamasından da kaynaklanabilir. Trabzon'daki Aurelio'ya "Evet", iki hazırlık maçındaki Aurelio'ya "Hayır." Ancak fizik olarak iyi olunca, daha agresif oynayacaktır. Aurelio diye Moshoeu'yu alsalar herkes yerdi. Birbirlerinin sanki ikizi. 
   Marco AURELIO 
   Doğum Tarihi 1977 
   Doğum Yeri 
   Rio de Janerio Brezilya 
   Pozisyonu Orta saha 
   Geldiği Kulüp Trabzonspor 
   Son Sezonu 6 Gol 
   
   20-25 gol atar    5 - 6 yıldır "Hooijdonk geldi, Hooijdonk gitti" deniyor. Sonunda bu transfer gerçekleşti. Geç de olsa Van Hooijdonk veya bu tip santrforlar için yorum yapmak çok zor. Destek görürsen iyi santrfor olursun, destek görmezsen vasat kalırsın. Çünkü bu tip santrforlar kanatlardan top almazsa iş yapamazlar. Yani top hep rakip ceza sahası civarında olacak. Ne kadar ekmek, o kadar köfte misali. Santrfor olarak kafaya iyi çıkıyor doğru. Sadece sağ ayağını kullanıyor, ama özellikle içini çok iyi kullanıyor. Bir diğer önemli özelliği de sırtı kaleye dönük iken gelene servis yapabiliyor. Frikikleri zaten çok önemli artısı. Ama mutlaka yanında iyi bir partner olması lazım. Van Hooijdonk'un yalancı koşularında, yanında götüreceği defans oyuncusunun bırakacağı açıklardan partneri veya arkadan gelenler gol çıkarabilir. Süper star değil. Dediğim gibi bu oyuncuların süper star olması için topun ceza sahası içinden çıkmaması gerek. Aslında bu, bütün santrforlar için geçerli. Penaltıları da kullanacağını düşünürsek 20 - 25 gol atar. 
   Van HOOIJDONK 
   Doğum Tarihi 1969 
   Doğum Yeri Welferg, Hollanda 
   Pozisyonu Forvet 
   Geldiği Kulüp Feyenoord 
   Son Sezonu 28 Gol 
   
   Kaliteli bir isim    En isabetli transfer. En önemli özelliği çok genç olması. Genç olmasına rağmen usta oyuncu gibi oynaması. Hatayspor, İstanbulspor, Fenerbahçe, Real Madrid'te de oynasa kendine güveni çok. Fenerbahçe'nin en hassas noktada oynayan ismi olacak. Rakip takımlar için en tehlikeli oyuncu. Çünkü basketboldaki gibi oyunu kuran, hücumu başlatan role soyunacak. 4 - 1 - 3 - 2 diyoruz ya, o bir Selçuk işte. Defanstan topu o alacak, ofansif yöndeki hazırlık pasları ondan çıkacak. Bunu da iyi yapabilen oyuncu. İsabetli oynar. Zaman zaman sürpriz çıkışlar yaparak gole de gidebilir. Kafaya çıkar. Ayrıca yardımlaşmayı çok seviyor. Önündeki beş oyuncunun liberosu rolünde oynayacak. Dolayısıyla Fenerbahçe takımının hücumdaki ve defanstaki en büyük silahı. Yalnız devamlılığı iyi olmasına rağmen fiziki direncini biraz daha artırmalı. Kuvvetli olmadığı zaman öne doğru değil, yana doğru oynuyor. Kuvvetli olursa hem öne oynayacak, hem dripling yapacak. Tanıdığım için biliyorum, çok uyumlu ve kalite bir insan. Fenerbahçe'ye uzun yıllar hizmet verecektir. Bir gün Barcelona veya Real Madrid'te görürsek şaşırmayalım. Tugay'dan sonra Şenol Güneş'in de burada oyuncu aramasına gerek kalmadı. İlk milli maçında bile 50. milli maçına çıkar gibiydi. 
   Selçuk ŞAHİN 
   Doğum Tarihi 1981 
   Doğum Yeri Tunceli 
   Pozisyon Orta saha 
   Geldiği Kulüp İstanbulspor 
   Son Sezonu 5 Gol , 4 Sarı 
   
   Mahmut çok seri    Çok iyi tanımasam da Sakaryaspor ve Ümit Milli Takım maçlarında izleme şansım oldu. Fenerbahçe dörtlü savunma oynayacağı için kademe anlayışı iyi. Bir defans oyuncusu için çabuk. Zaman zaman hücumu çok seviyor. Genç olması ve Tuncay ile aynı menajere sahip olması bir avantaj. Çünkü büyük bir takıma giderken en azından sosyal yönden zorlanmayacak. Yanında birileri olacak. 
   Mahmut HANEFİ 
   Doğum Tarihi 1983 
   Doğum Yeri Karasu 
   Pozisyon Orta saha 
   Geldiği Kulüp Sakaryaspor 
   
   Bilinmeyen transferler    Aslında takımın çoğunluğu yeni transfer. Kemal, Erhan Albayrak, Yusuf, İsmail Güldüren... Ben onları böyle görüyorum. Büyük takımlarda lige erken havlu attığınız zaman, sezon sonu bir türlü gelmez. İşte bu oyuncuların bir çoğu da hemen hemen havlu atıldığı dönemlerde geldiler. Dolayısıyla ne fizik olarak, ne psikolojik olarak hedefe kilitlenme şansları olmadı. 
   İsmail Güldüren zaten geçen yıl yoktu. Ciddi sakatlıklar geçirdi. Daha önce Ümit Milli Takım ve Gençlerbirliği'nden bildiğimiz İsmail hem stoper, hem de sol dış oynayabilir. Benim gözümde o da yeni bir transfer. 
   Aynı şekilde Kemal. Kemal iyi bir orta saha oyuncusu. Geçen yılı yaşamamış kabul ediyorum. Hazırlık maçlarında gördüğüm kadarıyla kilo vermiş. Ve çok koşuyor. Bence onun mevki problemi var. Şu anda orta sahada Selçuk'un önünde. Geçen yıl birkaç maç sol iç oynuyordu. Kemal'e bu bölgeler ters geliyor. O ideal bir sağ iç oyuncusu. Sağ kanattan daha iyi dripling yapabilir, daha iyi rakip savunmaya sızabiliyor. O mevkide kullanılırsa daha başarılı olur. 
   Erhan Albayrak sol kulvarda her yerde kullanılabilen bir oyuncu. Dörtlü savunmanın solunda oynuyor şu anda. Defansif yönü ve kademe anlayışı iyi olmadığı için asıl önemli olan özelliği, ofansif yönünü kullanmakta zorlanıyor. Ya dönemezsem diye. Arkasında bir oyuncu olursa daha etkili oynayabilen ve sürpriz goller atabilen bir isim. Kemal gibi Erhan da kilolarına baksınlar ve sürekli kontrol altında tutsunlar. Zaten geçen yıla göre daha inceldiler. Bu tip oyuncular için bu çok önemli. 
   
   İlk yarı fikstürü    İstanbulspor 
   Trabzonspor D 
   Elazığspor 
   Diyarbakırspor D 
   Gaziantepspor 
   Galatasaray D 
   Gençlerbirliği 
   Konyaspor D 
   Bursaspor D 
   Adanaspor 
   A.Sebatspor D 
   Ç.Rizespor 
   Samsunspor D 
   Beşiktaş 
   Ankaragücü D 
   Denizlispor 
   Malatyaspor D 
   
   Başarıları    Birinci Lig 
   şampiyonluğu 14 
   1958 - 1959, 1960 - 1961, 
   1963 - 1964, 1964 - 1965, 
   1967 - 1968, 1969 - 1970, 
   1973 - 1974, 1974 - 1975, 
   1977 - 1978, 1982 - 1983, 
   1984 - 1985, 1988 - 1989, 
   1995 - 1996, 2000 - 2001 
   Türkiye Kupası 4 
   1967 - 1968, 1973 - 1974, 
   1978 - 1979, 1982 - 1983 
   Cumhurbaşkanlığı 
   Kupası 6 
   1968, 1973, 1975, 
   1984, 1985, 1990 
   Başbakanlık 
   Kupası 8 
   1945, 1946, 1950, 1973, 
   1980, 1989, 1993, 1998 
   TSYD Kupası 12 
   1969 - 1970, 1973 - 1974, 1975 - 1976, 1976 - 1977, 1978 - 1979, 1979 - 1980, 1980 - 1981, 1982 - 1983, 1985 - 1986, 1986 - 1987, 1994 - 1995, 1995 - 1996 
   Avrupa Kupaları 
   Şampiyonlar Ligi 
   1. Tur 
   1996 - 1997 
   Şampiyon 
   Kulüpler Kupası 
   2. Tur 
   1959 - 1960 
   1968 - 1969 
   1974 - 1975 
   1985 - 1986 
   UEFA Kupası 
   2. Tur 
   1973 - 1974 
   1990 - 1991 
   1992 - 1993 
   Kupa Galipleri 
   Kupası 
   3. Tur 
   1963 - 1964 
   Kaynak Alper Duruk 
   
   Yarın GALATASARAY 
   
   
</TEXT>
</DOC>
