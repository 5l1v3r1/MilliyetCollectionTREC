<DOC>
<DOCNO> 171682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sontur26.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşük bel modası estetik cerrahlara yaradı... 
</HEADLINE>
<TEXT>

     Düşük bel modası estetik cerrahide yeni bir alan yarattı. ABD'de göbek deliğini ameliyatla güzelleştiren kadınların sayısı gün geçtikçe artıyor. 
     Amerikalı estetik cerrahı Mark Foglietti, kadınların eskiden karınlarını düzleştirmek için geldiğini, şimdi buna ek olarak ''Göbek deliğimi de beğenmiyorum'' dediklerini söyledi. 
     Kadınların isteklerine kulak veren Foglietti, kendi adını taşıyan bir göbek deliği şekli bile geliştirdi. Ameliyattan sonra yeni göbek deliğinden memnun kalan bir hastası, Foglietti göbek deliğinin ''zarif ve armut şeklinde'' olduğunu belirtti. 
     ABD Plastik Cerrahi Birliği'nin verilerine göre, şimdiye kadar 2000 kişi göbek deliğini güzelleştirdi. Resmi olmayan verilere göre ise sadece geçen yılda 50 binden fazla kadın böyle bir ameliyat için bıçak altına yattı. 
     Lokal anesteziyle yapılan göbek deliği ameliyatının fiyatı, 1300 ile 1700 dolar arasında değişiyor. 
     Missouri Üniversitesi'nde görevli bilim adamları, ideal göbek deliği şekli için araştırma bile yaptılar. 18 ila 62 yaşlarında 147 kadının göbek deliğinin fotoğrafını çeken bilim adamları, bu fotoğrafları 21 erkek ve kadına gösterdi. Dikey bir çizgi haline getirilmiş ve üst tarafı biraz deriyle kapatılmış T şeklindeki göbek deliği en fazla oy aldı. 
     Uzmanlar, göbek deliği çılgınlığının Avrupa'ya da sıçrayacağını tahmin ediyorlar. 
     
</TEXT>
</DOC>
