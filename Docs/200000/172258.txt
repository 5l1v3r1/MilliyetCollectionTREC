<DOC>
<DOCNO> 172258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/spor/spo06.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yavuz sert çıktı 
</HEADLINE>
<TEXT>

   MHK Başkanı, "Hiç kimse hakeme ceza vermeye, hesap sormaya kalkmasın. Geçen sezon çok tolerans gösterdik. Ancak bu kez çok can yanacak" dedi 
   CEMAL ERSEN 

   
   Seminer başladı 
   KUŞADASI'NDA dün başlayan 43. Uluslararası Hakem Semineri'nde konuşan MHK Başkanı Bülent Yavuz, "Futbol camiasında hepimiz birbirimize güvenmek zorundayız. Boş sözlerden uzak kalmazsak aynı yatağa giremeyiz" dedi. İlk kez "Yıldız hakem" kavramını dile getiren Yavuz, "Tıpkı futbolcularda olduğu gibi biz de genç hakemlerimizi yıldız yapmak için onları korumaya almalıyız. Aksi takdirde yıldız değil, kayan yıldız olacaklar" diye konuştu. 
   
   Sert ifadeler 
   KONUŞMASINDA kullandığı sert ifadeler ile dikkat çeken Yavuz, "Türk hakeminin kişiliğine, namusuna, onuruna uzanacak dil ve eller ile yargıda hesaplaşırız" dedi. Bülent Yavuz sözlerini şöyle tamamladı "Biz elimizi değil, bedenimizi taşın altına koyduk. Hiç kimse hakeme ceza vermeye, hesap sormaya kalkmasın. Benim hakemimin elini kıracak, kafasını kopartacak babayiğit olamaz. Geçen sezon yeterli tolerans gösterdik. Bu sezon çok kişinin canı yanacak." 
   
      Hepimiz acı çektik    A MİLLİ Takım Teknik Direktörü Şenol Güneş, "Hepimizin ilaç gibi bir son kullanma tarihi var. Önemli olan zamanı gelince çekip gitmeyi bilmek. Ve bu süre içerisinde yararlı işler yapmaktır" dedi. Hakem seminerine konuşmacı olarak davet edilen Güneş, Türk insanına zaman ve imkan verildiği takdirde başarının kaçınılmaz olduğunu da belirtti. 
   GÜNEŞ, "Türkiye gibi haksızlığın kol gezdiği bir ülkede adaletli olmak kolay değil. Siz hakemlere destek olduğunu söyleyenler, yeri geldiği zaman acımasızca eleştirebiliyor. Bugüne dek siz de biz de çok acı çektik. Bize nasıl başarılı oldunuz diye soruyorlar. İşimizi yaptık. Ortada bir taş vardı. Etrafını temizledik. Yanlışları atınca başarı ortaya çıktı" dedi. 
   
   
</TEXT>
</DOC>
