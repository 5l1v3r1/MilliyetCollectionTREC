<DOC>
<DOCNO> 166906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur11.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski sevgilisini eşine öldürttüğü iddiasıyla 30 yıl hapsi isteniyor 
</HEADLINE>
<TEXT>

     Neşet KARADAĞ ADANA, DHA 
     Adana'da 19 yaşındaki eski sevgilisi Hakan Açın'ı, evlendiği 25 yaşındaki Arif Bozkurt'a öldürttüğü iddia edilen 18 yaşındaki Fulya Bozkurt eşiyle birlikte yargılandı. 30 yıl ağır hapsi istenen Fulya Bozkurt, "Okul yıllarında arkadaşlık ederken bana tecavüz etmişti. Evlendikten sonra da beni rahatsız etti'' diyerek kendini ve eşini savundu. 
     Yeşilyurt Mahallesi 20 Sokakta yaklaşık 2.5 ay önce meydana gelen cinayetin davası Adana 2 nci Ağır Ceza Mahkemesi'nde görülmeye başlandı. "Kasten adam öldürmek ve bu suça iştirak etmek" suçundan tutuklu olan eşi Arif Bozkurt'la birlikte yargılanan Fulya Bozkurt, Hakan Açın'ın ortaokula giderken zorla kendisine tecavüz ettiğini öne sürdü. Hakan'ın cezaevine girdiğini, kendisinin de 2 yıl önce evlenip bir çocuğu olduğunu ifade eden Fulya Bozkurt, cinayet olayını şöyle anlattı 
     "Hakan cezaevinden çıkıp beni tekrar rahatsız etmeye başladı. Devamlı telefon açıp 'Seni başkasına yar etmeyeceğim' diyerek, evimizin etrafında dolaşıyordu. Hatta evime bir kadın gönderip benimle birlikte olmak istediğini söyledi. Korkumdan bu olanları eşime söylemiyordum. Olay günü eşim sıkıntılı olduğumu görünce ne olduğunu sordu. O sırada Hakan evimizin önünden geçiyordu. Mutfağın penceresinden eşime 'işte beni rahatsız eden kişi bu' diye Hakan'ı gösterdim. Eşim bıçağı alıp peşinden gitti. Eşimin kötü bir şey yapmaması için ben de peşinden koştum. Eşim ile Hakan kavga ediyordu. Hakan'ı ben öldürtmedim.'' Tutuklu Arif Bozkurt ise Hakan Açın'ı kazayla öldürdüğünü iddia etti. Bozkurt, "Eşim kendini rahatsız eden kişiyi gösterince konuşmak için peşinden koştum. Ne olur ne olmaz diye yanıma bıçak almıştım. 'Niye karımı rahatsız ediyorsun. Ayıp değil mi ' dedim. Bana 'Sen kim oluyorsun. Onu önce ben kullandım, sana yar etmem' deyince kendimden geçtim. Elini beline atınca bıçağımı ayaklarına salladım. Karnına isabet etti'' diye kendini savundu. 
     Öldürülen Açın'ın annesi Sıdıka Açın ise, oğlunun planlanarak öldürüldüğünü iddia etti. Acılı anne Açın, "Fulya devamlı telefonla oğlumu arıyordu. Oğlumu çağırıp öldürdüler'' diye konuştu. Mahkeme Arif Bozkurt'un tutukluluk halinin devamına karar vererek tanıkların dinlenmesi için duruşmayı erteledi. 

     
</TEXT>
</DOC>
