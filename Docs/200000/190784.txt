<DOC>
<DOCNO> 190784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sonspo29.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kallon'a 2 yıl ceza yolda 
</HEADLINE>
<TEXT>

     İtalya Ligi'nde sezonun ilk yarısını bile tamamlayamadan teknik direktör değişikliği yapmak zorunda kalan FC Inter'de sıkıntılı günler sürüyor. 
     Avrupa Şampiyonlar Ligi'ndeki son maçında deplasmanda Lokomotiv Moskova'ya 3-0 yenilmenin şoku içindeki FC Inter'in oyuncularından Muhammed Kallon'un dün dopingli çıkması da kulüpte büyük bir sıkıntı yarattı. 
     İtalya Milli Olimpiyat Komitesi tarafından 27 Eylül'deki Udinese-FC Inter lig maçında Muhammed Kallon'un dopingli olduğunu açıklanmasının ardından, Sierra Leoneli forvet de uzun süre sahalardan uzak kalma riskiyle karşı karşıya kaldı. Kallon'a en az 6 aylık ceza verilmesi bekleniyor. Bunun en iyi olasılık olduğuna dikkati çeken otoriteler, Kallon'a 2 yıl ceza verilmesinin de mümkün olduğunu söylediler. 
     İtalya Milli Olimpiyat Komitesi, 27 Eylül'deki lig maçı sonrasında Kallon'dan alınan kan örneğinde ''nandrolone'' maddesine rastlandığını açıklamıştı. FC Inter Kulübü'nün tek umudu itiraz sonrası yapılacak yeni analizlerin pozitif değil, negatif çıkması. FC Inter Kulübü'nden yapılan açıklamada, ''Tahlillerin sonucunu bekleyeceğiz'' denildi. 
     Muhammed Kallon ise, ''Rahatım ama bu beklenmedik haber karşısında ne diyeceğimi bilemiyorum'' dedi. FC Inter Kulübü yetkilileri, Kallon'un da tüm oyuncular gibi maçlardan önce kontrolden geçirildiğini, ama hiç bir testte bir anormallik gözlenmediğini söylediler. Sierra Leoneli forvetin menajeri Vigorelli ise Kallon'un maç öncesinde kullandığı bir şampuan veya içilen bir meşrubat nedeniyle, kandaki ''nandrolone'' oranının yükselmiş olabileceğini ileri sürdü. 
     
</TEXT>
</DOC>
