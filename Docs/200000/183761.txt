<DOC>
<DOCNO> 183761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sonspo02.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Vural İflasımızı vermeyi düşünüyoruz... 
</HEADLINE>
<TEXT>

     Adanaspor Teknik Direktörü Yılmaz Vural, haksız uygulamalarla büyük bir kaynak sıkıntısı yaşadıklarını belirterek, vergi borçlarına yönelik ikili bir standartla karşılaştıklarını ve çözümü yönündeki girişimlerinden sonuç alamamaları durumunda kulübün iflasını vermeyi dahi düşündüklerini söyledi. 
     Yılmaz Vural, Gaziantepspor maçında iyi oynamalarına karşın yedikleri ofsayt golüyle haketmedikleri bir yenilgi aldıklarını ve hakemlerin maçı çok kötü yönettiklerini savundu. 
     Çok pozisyon bulduklarını ve bunlardan 3-4'ünün kesinlikle gol olması gerektiğini, ancak futbolcularının bunu yapamadığını belirten Vural, sıkıntılı bir biçimde maça çıkmalarının da sonuçta etkili olduğunu bildirdi. 
     Yakın gelecekte kendilerini maddi sorunların çözümünün ilgilendirdiğini belirten Vural, 2 milyon dolarlık vergi borcu nedeniyle çok zor durumda olduklarını, alınan haciz kararını kaldırmak için yoğun çaba gösterdiklerini ve yarın Defterdarlık yetkilileriyle uzlaşmak için görüşme yapacaklarını kaydetti. 
     Vural, yaklaşık 4 milyon doları faiz olmak üzere 7 yılda 14 milyon dolar vergi ödediklerini ve bunun bir örneğinin bulunmadığını ifade ederek, şöyle devam etti 
     ''Bağlı olduğumuz grubumuzun sorunları var. Ancak bu arada bizim de hayati damarlarımız kesiliyor. İlk kez bir takımın televizyondan kaynaklanan gelirlerine haciz konuluyor. Bunda, umarım bir siyasi yönden bir tavır yoktur. 
     Haksız uygulamalarla büyük kaynak sıkıntısı içindeyiz. Vergi borcuyla ilgili arayışlarımız sürüyor. Çözüm getirilmezse iflasımızı vermeyi düşünüyoruz. Bugüne kadar kendi ayaklarımızın üzerinde durmaya çalıştık. Ancak, artık çok güç durumdayız. 
     Bu arada camianın sessiz kalmasına bir anlam veremiyorum. Vergi borcu bulunmayan kulüp yok, yarın kendi başlarına da aynı durum gelebilir. Bu uygulama karşısında, Maçlara çıkmıyoruz demelerini, tepki göstermelerini beklerdik.'' Adanaspor'un Türk futbolunu temsil eden ve kamuya malolmuş bir takım olduğunu belirten Vural, ''Bu kapsamda camianın içinden gelen ve sorunları bilen Başbakan Recep Tayyip Erdoğan'dan girişimde bulunmasını istiyoruz. Vergi borcu konusundaki teklifimizde bizlere destek vermesini bekliyoruz'' dedi. 
     
</TEXT>
</DOC>
