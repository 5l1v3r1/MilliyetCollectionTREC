<DOC>
<DOCNO> 189309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/soneko22.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat Bankası'nın net karı 802 trilyon 
</HEADLINE>
<TEXT>

     Ziraat Bankası Genel Müdürü Can Akın Çağlar, bankanın enflasyondan arındırılmış net karının 802 trilyon lira olduğunu bildirdi. 
     1. Uluslararası Finans Zirvesi'nde konuşan Çağlar, kamu bankalarındaki yeniden yapılanma sürecini anlattı. 
     Yıllık mevduata, 2001 yılı Mart ayında kamu bankalarının yüzde 115, özel sektör bankalarının ise yüzde 97 faiz uyguladığını hatırlatan Çağlar, geçtiğimiz Eylül ayı sonu itibariyle özel sektör bankalarının mevduata yıllık yüzde 32 faiz verdiğini, kamu bankalarının ise bunun da altına inerek 4 puan geriden takip etmeye çalıştığını söyledi. 
     Çağlar, kamu bankalarının kısa vadeli borçlarının da azaldığını kaydetti. 
     Ziraat Bankası açısından hedeflerinin bireysel bankacılıkta ön plana çıkmak olduğunu belirten Çağlar, tarımın finansmanının yüzde 95'inin Ziraat Bankası aracılığıyla yapıldığını, sorunlu hale gelen kredilerin yüzde 72'sinin tahsil edilir noktaya geldiğini kaydetti. 
     Çağlar, ''139 yıldır Türkiye'de faaliyet gösteren köklü bankamızın geçmişini geleceğe taşımak istiyoruz. Bunun yanında özelleştirme yolunda hızlı adımlar atmaya gayret gösteriyoruz'' dedi. 
     Bugün bankanın aktif büyüklüğünün 39 katrilyon liraya geldiğine dikkati çeken Çağlar, ''Toplam aktiflerin yüzde 3.5'ini krediye ayırdık. Hedefimiz bu rakamı 2005 içinde yüzde 16'lara çıkarmak'' diye konuştu. 
     Mevduatların 13 katrilyon liradan 31 katrilyon liraya çıktığını bildiren Çağlar, sektörün mevduatının yüzde 22'sinin Ziraat Bankası tarafından toplandığına dikkati çekti. 
     Can Akın Çağlar, gelinen süreçte, Ziraat Bankası'nın 805 şubesinin kapatıldığını, 30 bin personelin de ya emekli edildiğini ya da başka kurumlara aktarıldığını belirterek, ''Bugün 1,850 şubemiz ve hizmet birimimiz, 30 bin 280 de çalışanımız var'' dedi. 
     
     NET KAR 802 TRİLYON LİRA 
     Enflasyondan arındırılmış şekilde düzenlenen mali tablolara göre Ziraat Bankası'nın bugün itibariyle 802 trilyon liralık net karı bulunduğunu açıklayan Çağlar, kamu bankalarının yeniden yapılandırılması sürecinin hemen hemen tamamlanmaya çalışıldığını kaydetti. 
     Çağlar, ''Dünya markası olmayı hedefleyen bir banka olmayı arzuluyoruz'' dedi. 
     Konuşmasının ardından katılımcıların sorularını yanıtlayan Çağlar, bankacılık sektöründe genel olarak mevduatların krediye dönüşme oranının yüzde 23'lere kadar gerilediğine dikkat çekti. 
     Çağlar, kamu bankalarının mahkeme kapısına çıkma endişesinin, mevduatın Türkiye'de krediye dönüşme oranını düşürdüğünü de sözlerine ekledi. 
     
</TEXT>
</DOC>
