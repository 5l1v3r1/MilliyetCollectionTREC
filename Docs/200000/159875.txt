<DOC>
<DOCNO> 159875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/yasam/ayas.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin kaderi petrol ile değişebilir 
</HEADLINE>
<TEXT>

Türkiye çapında bugüne kadar yapılan en yoğun sondaj çalışmaları, ülkedeki petrol rezervleri açısından umut verdi. Karadeniz'den Adana'ya, Mersin'den Trakya'ya kadar çok ciddi bulgulara ulaşıldı... 
     ŞÜKRAN PAKKAN İstanbul 

     Shell Türkiye eski Genel Müdürü Anthony Hages'in yıllar önceki 'Türkiye, petrol okyanusunun üzerinde oturuyor' sözünü doğrulayan bulgular umut verdi. 
     Enerji ve Tabii Kaynaklar Bakanı Hilmi Güler, geçen hafta sonu İstanbul'da katıldığı bir toplantıda, "Silivri'de 20 gündür yapılan çalışmada, bölgede ciddi doğalgaz kapasitesi bulunduğunu keşfettik. Adana'da da petrol bulundu. En önemlisi Karadeniz'in doğusunda ciddi miktarda petrol yatakları mevcut. BP ile arama çalışmalarımızı burada sürdürüyoruz" demişti. 
     Bakan Güler'in bu sözünün arkasında ciddi çalışmaların olduğu ortaya çıktı. Doğu Karadeniz açıklarındaki petrol sızıntısı üzerine ağırlıklı olarak Sinop ve Samsun bölgesindeki çalışmalara hız verildiği öğrenildi. 
     
     'DENİZDE SIZINTI VAR' 
     Karadeniz'deki arama çalışmalarını yürüten Türkiye Petrolleri A.O. yetkilisi ve Petrol Mühendisleri Odası Başkanı Mete Topgüder de, ülke çapında bugüne kadar yapılmış en yoğun rezerv arama çalışmalarının sürdüğünü belirtti. 
     Doğu Karadeniz'de umut verici sonuçlara ulaştıklarını açıklayan Topgüder, "BP ile ortak analizler sonucu, Doğu Karadeniz'deki sondaj çalışmalarına önümüzdeki yıl başlayacağız. Denizde sızıntılar tespit ettik" dedi. 
     Karadeniz'de 2 bin metreye varan deniz derinliği ve yapısı nedeniyle sondaj çalışmalarında zorluk yaşanabileceğini vurgulayan Topgüder, şöyle konuştu 
     "Diyarbakır, Urfa, Adıyaman ve Mardin'in altındaki petrol rezervini biliyoruz. Denizler bugüne kadar önemsenmemiş. İskenderun ve Mersin açıklarında da petrol rezervi olduğunu ciddi şekilde tahmin ediyoruz. Karada ise son 50 yılda sadece 1500 yüz kuyu açabilmişiz. Oysa, Amerika yılda 20 bin kuyu açıyor." 
     
Türkiye'nin kaderi değişecek      Karadeniz Teknik Üniversitesi'nden Jeoloji Profesörü Dr. Saadettin Korkmaz da, Doğu Karadeniz'den kıyılara doğru petrol sızıntısı saptadıklarını belirtti. Sinop ve Samsun ile Trabzon - Rize - Sarp açıklarında ciddi potansiyel gördüklerini vurgulayan Korkmaz, "Bölgesel tüm jeolojik veriler petrolü doğruluyor. Karadeniz çok ümit verici ve mutlaka sondajlanmalı" dedi. 
     İTÜ Petrol ve Doğalgaz Mühendisliği Bölüm Başkanı Abdurrahman Saptan ise, Tuz Gölü civarı, Trakya, Silivri, Adana, Toros etekleri ve Mersin'de petrol potansiyeli olduğunu belirtirken, Petrol Araştırma Merkezi Başkan Yardımcısı Prof. Dr. Fevzi Gümrah da şunları söyledi "Güneydoğu en çok petrol çıkan yer ama orası bile yeterince aranmadı. Tuz Gölü civarı, İskenderun Körfezi, Trakya'da doğalgaz sahaları var." 
     ODTÜ Petrol ve Doğalgaz Mühendisliği Bölüm Başkanı Birol Demiral, Karadeniz'deki çalışmaların Türkiye'nin kaderini değiştireceğini kaydederek, "Arama çalışmalarından haberdarız. Oradaki yapı umut verici" dedi. 
     

</TEXT>
</DOC>
