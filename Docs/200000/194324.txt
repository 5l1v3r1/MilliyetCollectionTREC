<DOC>
<DOCNO> 194324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/spor/spo02.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Zehir zemberek 
</HEADLINE>
<TEXT>

   Daum, ilk 11'de yer alan futbolcularını topa tuttu, "Beraberlik benim için yenilgiyle eşdeğer" ifadesini kullandı. Alman hoca, "Bana sahada çimleri yiyecek futbolculara ihtiyaç var" dedi 
      
   Üç kişiden memnun 
   ÇAYKUR Rizespor beraberliğini değerlendiren Fenerbahçe Teknik Direktörü Christoph Daum esti, köpürdü. Karşılaşmada sadece üç kişiden memnun kaldığını, onların da sonradan giren futbolcular olduğunu ifade eden Alman çalıştırıcı, "Beraberlik, bizim için yenilgiye eşdeğer" dedi. Hooijdonk'un yakaladığı en iyi pozisyonları değerlendiremediğine de dikkat çeken Daum, diğer futbolcularını da tek tek eleştirdi, bundan sonra değişik yaptırımlarının olacağını gösterdi. 
   
   Milliler'e gönderme 
   HAFTA içinde reklam sözleşmesi yaparak gündeme gelen Tuncay'a da gönderme yapan Daum, "Akıllıca demeçler, ya da reklam sözleşmeleriyle oyuncular, Ben bu işi başardım diyorlarsa, yanlış yoldadırlar. Saha performansı önemlidir" ifadesini kullandı. Fatih'i de eleştiren Alman hoca şöyle devam etti "Milli oyuncu olması demek, ona hatalarını söylemeyeceğimiz anlamına gelmez. Ama Fatih 'Nasıl olsa yerim garanti' diye hatalarına devam ediyor." 
   
   "Gerçekleri gördük" 
   SAHADA oynayanların, oynamayanlardan daha iyi olmadığını vurgulayan Fenerbahçe Teknik Direktörü, "Ligde kazandığımız ilk galibiyetler oyunun karşılığı değildi. Gerçekleri gördük. Artık ayaklarımız yere basıyor. Sahada çimleri yiyecek oyunculara ihtiyaç var" dedi. Daum, Ortega'nın dönmek istemesi konusunda ise şunları söyledi "Gerçek şu ki, Ortega oynadığı takımlardan hep sorunlu ve huzursuz ayrılmıştır. Sezon başı gelse, farklı olurdu." 
   
   Tuncay ıslıklandı    TEKNİK Direktör Christoph Daum'dan istediğini alan ve Çaykur Rizespor karşısında serbest adam olarak görev yapan Tuncay, dün de çok kötü günündeydi. İkinci yarının ortalarına kadar genç futbolcuya sabreden Sarı - Lacivertli tribünler daha sonra Tuncay'ı ıslıkladı ve tepkisini gösterdi. 
   
   Yıldırım'ın intikamı    Arjantin basını, Fenerbahçe'ye geri dönmek isteyen Ortega'nın Aziz Yıldırım engeline takıldığını yazdı, gelişmeleri "Başkanın kaprisi" başlığıyla duyurdu 
   MEHMET ÇİFTÇİ 

   ARİEL Ortega'nın futbolu bırakma kararı ülkesi Arjantin'de geniş yankı buldu. Ünlü futbolcudan kararını gözden geçirmesini isteyen gazeteler, "Fenerbahçe Başkanı Aziz Yıldırım'ın kaprisi Ortega'ya bitirdi" yorumunu yaptılar. Türkiye'ye geri dönmek isteyen Arjantinli yıldıza bir şans daha tanımayan Yıldırım için, basın "Yıldırım'ın intikamı" başlığını kullandı. 
   TELEVİZYONLAR, "Futboldan anlamayan para milyonerleri Ortega gibi futbol dahilerinin sonunu hazırlıyorlar" şeklinde yayın yaptılar. Ole ve Clarin gazeteleri, Ortega'nın geri çağrılmaması halinde Fenerbahçe'nin de kaybının büyük olacağını belirttiler. Bu arada Daum'un, Ortega'ya sıcak baktığı öğrenildi. Yönetim ise parasını kurtarmak için icra yoluna başvurmayı planlıyor. 
   
   
</TEXT>
</DOC>
