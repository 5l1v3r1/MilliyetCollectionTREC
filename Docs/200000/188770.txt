<DOC>
<DOCNO> 188770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sondun24.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şirin Ebadi Asla siyasete girmeyeceğim 
</HEADLINE>
<TEXT>

     Nobel Barış Ödülü sahibi İranlı insan hakları savunucusu Şirin Ebadi, asla siyasete girmeyeceğini belirtti. 
     Ebadi, bugün düzenlediği basın toplantısında, ''Asla siyasi güç peşinde koşmayacağım. Bir insan hakları savunucusu, daima halkın arasında olmalı ve sessiz halkın sesi olmalıdır'' dedi. 
     Önceliğinin kadın ve çocuk haklarıyla ilgili yasalarda değişiklik için çaba göstermek olduğunu belirten Ebadi, muhafazakar din adamlarından, İran'ın BM Kadınlara Karşı Ayrımcılığı Önleme Konvansiyonu'na katılmasını engellememelerini istedi. 
     Reformcuların hakim olduğu İran meclisi, Ağustos'ta konvansiyona katılmayı öngören bir yasayı kabul etmiş, ancak yasa ''şeriata aykırı olduğu'' gerekçesiyle Anayasayı Koruyucular Konseyi tarafından reddedilmişti. 
     İslam adına şiddet kullanılmasını da kınayan Ebadi, ''Ne zaman İslam adına bir kişiyi öldürseler, bilin ki İslam'ı kötüye kullanıyorlar demektir, çünkü İslam barış ve adalet dinidir'' dedi. 
     Ebadi, basın toplantısında tüm siyasi tutuklular ve tutuklu gazetecilerin derhal serbest bırakılmasını da istemişti. 
     Ebadi'nin Nobel ödülü alışını görmezden gelen İran Radyo ve Televizyonu, Ebadi'nin ülkeye dönüşü haberini de çok geç verdi. 
     
</TEXT>
</DOC>
