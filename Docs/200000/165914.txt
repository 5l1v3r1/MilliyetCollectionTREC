<DOC>
<DOCNO> 165914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sontur23.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaymakamı namaz kılarken dövdü... 
</HEADLINE>
<TEXT>

     Elazığ'ın Sivrice İlçesi Kaymakamı Eflatun Can Toptop, emekli ettiği bir kişi tarafından dövüldü. 
     Kaymakamlık yetkililerinden ve görgü tanıklarından alınan bilgiye göre, cuma namazını kılmak için Sivrice Merkez Camii'ne giden Kaymakam Eflatun Can Tortop, namaz kılarken, Ferhat Beşiktaş'ın saldırısına uğradı. 
     Camide bulunanlar tarafından engellenen Ferhat Beşiktaş'ın gözaltına alındığı, sorgusunun ardından savcılığa sevk edileceği ifade edildi. 
     Ferhat Beşiktaş'ın, Sosyal Yardımlaşma ve Dayanışma Fonu'nda çalışırken, süresi dolduğu için Kaymakam tarafından emekli edildiği, bu yüzden Toptop'a kızgın dolduğu ifade edildi Kaymakam Toptop, Beşiktaş'ın, namaz kılarken aniden kendisine saldırdığını belirterek ''Emekli ikramiyesini aldıktan sonra ilişiği kesildiği için rahatladı ki gelip saldırdı. Zaten dengesiz bir adam. Kendisinden şikayetçi oldum'' dedi. 
     Saldırgan Beşiktaş, bir süredir Elazığ'da medya kuruluşlarını dolaşarak Kaymakam Toptop aleyhine konuşuyor ve Kaymakam'ın yolsuzluk yaptığına dair elinde belgeler olduğunu iddia ediyordu. Beşiktaş, bu iddialarıyla ilgili olarak Savcılık'a şikayette bulunduğunu, ancak şikayetinin ciddiye alınmadığını söylüyordu. 
     
</TEXT>
</DOC>
