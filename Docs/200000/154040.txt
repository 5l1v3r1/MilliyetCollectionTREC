<DOC>
<DOCNO> 154040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/sonspo07.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Celtics, New Jersey Nets, Spurs ve Lakers tur atladı... 
</HEADLINE>
<TEXT>

     ABD Profesyonel Basketbol Ligi'nde NBA play-off ilk tur mücadelesine, bu sabaha karşı Doğu ve Batı bölümlerinde yapılan 2'şer maçla devam edildi. 
     Günün maçlarından sonra, Doğu'da Boston Celtics, Indiana Pacers'a, New Jersey Nets, Milwakuee Bucks'a, Batı'da ise San Antonio Spurs, Phoenix Suns'a ve son 3 sezonun şampiyonu Los Angeles Lakers da Minnesota Timberwolves'a seride 4-2 üstünlük sağlayarak, play-off çeyrek finaline yükseldi. 
     Batı Bölümü'nde Los Angeles'daki maçta Lakers, Minnesota Timberwolves önünde 101-85 galip gelirken, evsahibi ekibin ünlü pivotu Shaquille O'Neal, 24 sayı, 17 ribaunt, 9 asist ve 4 blokla oynayarak ''triple-double'' yapma şansını kılpayı kaçırdı. Lakers'da en skorer oyuncu olan Kobe Bryant, 31 sayı ve 8 ribaunt, diğer oyunculardan da Derek Fisher, 16 sayı ve 5 ribaunt, Devean George, 12 sayı, 8 ribaunt ve 5 asist, Robert Horry de 11 sayı, 10 ribaunt ve 6 asistlik performans gösterdi. 
     Konuk ekipte ise Kevin Garnett, 18 sayı, 12 ribaunt ve 5 asist, Troy Hudson, 18 sayı ve 4 asist, Wally Szczerbiak da 14 sayı, 6 ribaunt ve 5 asistle oynadı. 
     Ligde sezonun en iyi galibiyet yüzdesine sahip ekibi olan San Antonio Spurs'ın deplasmanda Phoenix Suns'ı 87-85 yendiği maçta Spurs'da, ''ikiz kuleler'' olarak adlandırılan oyunculardan Tim Duncan, 15 sayı, 20 ribaunt, 10 asist ve 5 blokla oynayarak kariyerinde 2. kez ''triple double'' gerçekleştirdi. Spurs'da Stephen Jackson, 21 sayı, 6 ribaunt ve 5 asist, oyun kuruculardan Fransız Tony Parker 17, Arjantinli Emanuel Ginobili de 12 sayıyla galibiyete büyük katkı yaptı. 
     Suns'da ise Shawn Marion'ın 24 sayı ve 15 ribaunt, Amare Stoudamire'nin 18 sayı ve 10 ribaunt, Stephon Marbury'nin de 18 sayı ve 7 ribauntluk performansları galibiyet için yeterli olmadı. 
     Doğu Bölümü'ndeki karşılaşmalarda ise deplasmanda New Jersey Nets, Milwakuee Bucks'ı 113-101, sahasında da Boston Celtics, Indiana Pacers'ı 110-90 yendi. Nets'de Jason Kidd, 22 sayı, 11 ribaunt ve 11 asistle yine ''triple-double'' yaptı. 
     Ligde play-off ilk tur mücadelesine, yarın sabaha karşı yapılacak 3 maçla devam edilecek. 
     




</TEXT>
</DOC>
