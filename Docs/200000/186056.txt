<DOC>
<DOCNO> 186056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sontur01.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tinerci genç denize düşüp boğuldu 
</HEADLINE>
<TEXT>

     Beyoğlu'nda tinerci bir genç, denize düşmesi sonucu boğularak öldü. 
     Karaköy İskelesi'nde bağlı bulunan bir balıkçı teknesini çalan 3 tinerci, Haliç'e doğru açıldı. 
     Daha sonra tiner çektikleri için yarı baygın hale gelen tinercileri gören bir balıkçı, bulundukları tekneyi çengel atarak kıyıya çekti. Burada tekneden kıyıya atlamaya çalışan ve isminin Gürkan olduğu öğrenilen 15 yaşlarındaki tinerci, denize düştü. 
     Çevredekilerin attığı ipi tutamayan genç, denize doğru sürüklenirken, olay yerine gelen DAK SAR'ın kurtarma botundakiler tarafından kıyıya çıkarıldı. 
     Ambulansla Taksim Eğitim ve Araştırma Hastanesi'ne kaldırılan genç, kurtarılamadı. 
     
     TRAVESTİLER YOL KESTİ 

     Bu arada, Şişli Nişantaşı Rumeli Caddesi'nde yol kesen travestiler, ''toplum içinde rahat yaşayamadıkları'' iddiasıyla ellerindeki şişeleri yoldan geçen otomobillere attılar. 
     Araçları zarar gören bazı sürücüler olay yerinde durmayıp kaçarken, duran 34 KD 3456 plakalı otomobilin sürücüsü ise travestiler tarafından dövüldü. 
     Aracı hasar gören sürücü, güçlükle travestilerin elinden kurtulduktan sonra otomobiline binerek kaçtı. 
     Travestiler, polis ekiplerinin olay yerine gelmesi üzerine araçlarına binerek olay yerinden uzaklaştılar. 
     
</TEXT>
</DOC>
