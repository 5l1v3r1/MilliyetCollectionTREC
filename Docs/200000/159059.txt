<DOC>
<DOCNO> 159059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sonspo07.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor Süper Lig'de, 'Fanatik tramvay' seferde... 
</HEADLINE>
<TEXT>

     Konya Büyükşehir Belediyesi, Konyaspor'un İkinci Lig A Kategorisi'nde şampiyon olarak Birinci Süper Lig'e yükselmesi nedeniyle şehiriçi ulaşımı sağlayan tramvaylardan birini kulübün renkleri olan yeşil-beyaza boyadı, adını da "Fanatik Tramvay" koydu. 
     Konya Büyükşehir Belediye Başkanı Mustafa Özkafa, sezon başında kayyumdan dönen Konyaspor'un elde ettiği büyük başarısının sevincini yaşadıklarını, bu sevinci Konyalılar ile paylaşmak için tramvayı yeşil-beyaz renklerle süslediklerini söyledi. 
     Yeşil-beyazlı taraftarlara verdikleri sözleri bir bir yerine getirdiklerini anlatan Özkafa, "Artık Konyaspor'u şampiyon yaptıktan sonra verdiğimiz sözlerden geriye, Süper Lig'deki Konyaspor'a yakışır bir tesis kurma vaadimiz kaldı. Şimdiki hedefimiz takımımızı kendi tesislerine kavuşturmaktır. Bunun için tüm Konya halkının elbirliği etmesi gerekiyor" dedi. 
     
</TEXT>
</DOC>
