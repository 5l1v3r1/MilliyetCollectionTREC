<DOC>
<DOCNO> 155127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sonspo06.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol... Çeyrek finalde Efes Pilsen ile Beşiktaş karşılaşacak 
</HEADLINE>
<TEXT>

     Türkiye Basketbol Ligi play-off çeyrek final ilk maçında, yarın Efes Pilsen ile Beşiktaş karşı karşıya gelecek. 
     2 takım arasındaki karşılaşma, saat 18.30'da Abdi İpekçi Spor Salonu'nda yapılacak. 
     Ligi 2. sırada bitiren Efes Pilsen, çeyrek finalden itibaren play-off mücadelesine başlarken, Beşiktaş play-off 1. turunda Darüşşafaka'ya 3-2 üstünlük sağlayarak çeyrek finale yükselme hakkı elde etti. 
     Bu arada sezon içinde rakibini 2 maçta da yenen Efes Pilsen, Beşiktaş karşısında seriye 1-0 önde başlayacak. 
     
     EFES PİLSEN AVANTAJINI KULLANMAK İSTİYOR 

     Seriye 1-0 önde başlayacak Efes Pilsen, elindeki avantajı kullanarak, yarı finale yükselmeyi hedefliyor. 
     Efes Pilsen Menajeri Engin Özerhun, Beşiktaş karşısında avantajın kendilerinde olduğunu, bunu da en iyi biçimde kullanarak hedeflerine ulaşmak istediklerini söyledi. 
     Özerhun, seriye 1-0 önde başlamalarının kendileri için avantaj olduğunu belirterek, ''Beşiktaş karşısında bizim şansımız daha yüksek. Alışık olduğumuz bir salonda mücadele edeceğiz. Beşiktaş'ı da 2 maçta da yenip yarı finale çıkacağımıza inanıyorum'' dedi. 
     
     BROWN SIKINTISI 

     Takımda sakat oyuncuların bulunmasının kendilerini zor durumda bıraktığını vurgulayan menajer Özerhun, şunları söyledi 
     ''Brown'ın sakatlığı sürüyor. Bu oyuncumuzun ayak tabanındaki yağ yastığında kanama var. Marcus Brown, 8-10 gün dinlenecek ve Beşiktaş serisinde oynayamayacak. Bu da Brown'ın form durumunu etkileyecek. Asım'ın da sakatlığı var. O'nun durumu da bugün belli olacak. Ömer ise burnu kırık bir şekilde oynayacak. Antrenmanlara yeni başladı. Kendisi maskeyle mücadele edecek.'' 
     
</TEXT>
</DOC>
