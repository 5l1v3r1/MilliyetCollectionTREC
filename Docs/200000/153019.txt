<DOC>
<DOCNO> 153019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo02.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Özhan Canaydın "Artık önümüzdeki 5 maç çok daha önemli" 
</HEADLINE>
<TEXT>

     - Galatasaray Kulübü Başkanı Özhan Canaydın, 2 puan kaybettikleri Adanaspor maçı sonrası ligde kalan 5 maçın kendileri için daha çok önem kazandığını söyledi. 
     Karşılaşma sonrası basın mensuplarına açıklama yapan Canaydın, daha önce önlerindeki 6 maçın önemli olduğunu söylediklerini belirterek, ''Artık önümüzdeki 5 maç bizim için çok daha önemli. Kalan maçlarımızı kazandığımız takdirde şampiyonluğun en iddialı takımı yine biziz'' dedi. 
     Maçtaki hakem kararlarıyla ilgili bir soruya karşılık Canaydın, bugüne kadar ne hakemler ne de federasyon hakkında açıklama yapmadığını söyledi. 
     İkinci Başkan ve Basın Sözcüsü Ali Dürüst ise Adanaspor karşısında gol yollarında sıkıntı yaşadıklarını kaydederek, şöyle konuştu 
     ''Goller attık ama birçoğunu kaçırdık. Gol yollarında beceriksizlikten öte şanssızlık yaşadık. Herkes Galatasaray'a karşı kazanmak için oynuyor ama biz bundan gocunmuyoruz. Bu sonuçla şampiyonluk yarışında avantaj da kaybettik. Ama kalan maçlarımızı kazanırsak şampiyon yine biziz.'' 
     
     ERGİN ''İYİ MÜCADELE ETTİK'' 
     Adanaspor Kulübü Başkanı Çağdaş Ergin ise Galatasaray karşısında iyi mücadele ettiklerini kaydederek, ''Kalan maçlarımızda bizim için alınan her puan, büyük önem taşıyor. Deplasmanda iyi mücadele sergiledik. Önümüzdeki haftalar için rahat bir nefes aldık'' diye konuştu. 
     Karşılaşmadaki en tartışmalı pozisyonun kaleci Kerim'in ilk yarıda Cafer'e ceza sahası içinde yaptığı müdahale olduğunu ifade eden Ergin, ''Bize göre yapılan hareket net bir penaltıydı ve kırmızı kart gösterilmeliydi'' dedi. Çağdaş Ergin, hakemin iptal ettiği golde topa elle müdahale ettiğini açıklayan Ümit Karan için ise ''Ümit'e helal olsun, böyle şeyler söylenmeli'' şeklinde konuştu. 
     
     ÜMİT KARAN ''ELLE OYNADIM'' 
     Galatasaray'ın golcü futbolcusu Ümit Karan, hakemin iptal ettiği golde topa elle müdahale ettiğini açıkladı. 
     Karan, maçtan sonra yaptığı açıklamada, hakemin doğru karar verdiğini belirterek, ''İptal edilen golde topa elle müdahale ettim. Hakemin kararı doğruydu. Ama Lukunku ve Bülent'in golleri bence nizamiydi'' dedi. 
     
     HAKEMLERE YOĞUN GÜVENLİK 
     Galatasaray-Adanaspor maçı sonrası sarı-kırmızılı taraftarların büyük tepki gösterdiği hakem üçlüsü, stattan yoğun güvenlik önlemleri altında çıkarıldı. 
     Ali Sami Yen Stadı çıkışında taraftarlar tarafından protesto edilen hakemler, polis araçlarıyla kaldıkları otele götürüldüler. 
     Bu arada, numaralı tribün çıkışında bir taraftar, görevini yapan ATV kameramanı Can Selçuk'a saldırdı. Olaya müdahale eden güvenlik güçleri, taraftarı stattan uzaklaştırdı. 
     





</TEXT>
</DOC>
