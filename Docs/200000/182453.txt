<DOC>
<DOCNO> 182453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/soneko24.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
''Kibirli ve yüksekten bakan zenginler, gereken cevabı aldı'' 
</HEADLINE>
<TEXT>

     İnsani yardım örgütleri ve çevreciler, Dünya Ticaret Örgütü'nün DTÖ Cancun toplantısının başarısızlıkla sonuçlanmasından, gelişmiş ülkelerin bencil tutumlarını sorumlu tutuyor. 
     Sanayileşmiş ülkeleri Cancun'a, yoksulların taleplerini dikkate almadan kendi gündemlerini dayatmak üzere gitmekle suçlayan yardım kuruluşları, toplantıda gelişmekte ülkelerin gösterdiği direnişi daha adil uluslararası ilişkiler yönünde ''iyi bir işaret'' olarak değerlendiriyor. 
     İngiltere merkezli insani yardım kuruluşu Oxfam'dan yapılan açıklamada, ''Cancun toplantısında zengin ülkelerin aşırı dayatmacı davrandıkları ve küresel ticaret ve zenginlikten adil bir pay almak isteyen yoksul ülkelerin duygularını ve dayanışmasını hafife aldıkları'' ifade edildi. 
     Britanya Katolik Denizaşırı Kalkınma Fonu'ndan Cafod yapılan açıklamada da Avrupa Birliği temsilcilerinin ''kibirli ve yukarıdan bakan'' tutumlarının başarısızlıkta önemli payı bulunduğu vurgulandı. 
     ''Cancun'da onaylatılmaya çalışılan anlaşmanın en yoksullar başta olmak üzere yoksul ülkelerin mahvına yol açacak bir plan olduğu'' belirtilen açıklamada, ''ahlaki bakımdan bozuk, ekonomik bakımdan delice olan ortak tarım politikasını değiştirmesi için''AB'ye çağrıda bulunuldu. 
     Çevreci Greenpeace örgütünün uluslararası ticaret danışmanı Charlie Kronick de, ''Cancun toplantısının, tüm uluslararası ticaret sisteminin yoksulların ve çevre sağlığının gereksinimleri dikkate alınarak gözden geçirilmesi gerektiğini gösterdiğini'' söyledi. 
     Zorbalıkla istediklerini yaptıracaklarını düşünen zengin ülkelerin, Cancun'da yoksullardan hak ettikleri cevabu aldıklarını kaydededen Kronick, ''kötü bir anlaşma olmasındansa hiç anlaşma olmaması iyidir'' dedi. 

     
</TEXT>
</DOC>
