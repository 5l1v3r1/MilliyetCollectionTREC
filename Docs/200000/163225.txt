<DOC>
<DOCNO> 163225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/ekonomi/eko01.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Onu söyleyene kanunun gereği yapılır' 
</HEADLINE>
<TEXT>

Başbakan Vekili ve Dışişleri Bakanı Gül, Cem Uzan'ın Başbakan Erdoğan'ı hedef alan sözleri için, 'Kanunlar ne gerektiriyorsa yapılır, kimse kanundan muaf değildir' dedi 
     SİNAN TOROS İstanbul 

     Başbakan Vekili ve Dışişleri Bakanı Abdullah Gül, Genç Parti Başkanı Cem Uzan'ın, Başbakan Erdoğan'a yönelik sözlerinin kanunlar çerçevesinde karşılıksız kalmayacağını söyledi. 
     Uzan, Bursa mitinginde "ÇEAŞ ve Kepez'i yedirirsem bana da adam demesinler. Bak kalleş adam. Sen Allah'sız olmuşsun" demişti. 
     Ailesiyle birlikte İstanbul'a gelen Gül, gazetecilerin soruları üzerine şöyle dedi "Türkiye'de kanunlar ve nizamlar herkes için aynıdır. Hiç kimse kanunlardan, nizamlardan muaf değildir. Kanunlar ve nizamlar herkese uygulanır. Hükümet bu konuda kararlıdır. Başbakan, bakanlar ve hükümet için kanunlara aykırı laflar olursa onu söyleyenlere de, kanunlar ne gerekirse muhakkak ki hepsi yapılır. Bu ülkede eğer suç işlenirse, bu suçların kimi tazminata girer, kimi cezaya girer. Hiçbiri karşılıksız kalmaz." 
     
     Erdoğan'dan Uzan'a yanıt yok 
     Bu arada, Başbakan Erdoğan Malezya gezisi sırasında Uzan'ın sözlerinin hatırlatılması üzerine "O konuya hiç girmeyi düşünmüyorum. Gündemimiz Malezya - Pakistan gezisi. Ülkemize bir şeyler kazandırmak gayretindeyiz. Polemiklerle halkımızın çıkarlarına, zayi ettirmeyiz" dedi. 
     
     'Cep to cep, to my cep' 
     Bu arada partisinin Antalya İl kongresinde konuşan AKP Genel Başkan Yardımcısı Dengir Mir Mehmet Fırat, Uzan Grubu'nun, halkın cebindekini alıp kendi cebine koymak istediğini belirterek, "Bunların istediği şu Cep to cep, to my cep cepten cebe, benim cebime " dedi. 
     Bursa Cumhuriyet Başsavcılığı'nın talebi üzerine, Bursa Emniyet Müdürlüğü Güvenlik Şube Müdürlüğü, Uzan'ın konuşmalarının ses ve görüntü kayıtlarını incelemeye aldı. 
     
Bayrak değişti      Bünyamin YIL, Fatih KARAÇALI ADANA, DHA 

     Yönetimi devralan Elektrik Üretim Anonim Şirketi EÜAŞ ÇEAŞ'ın bayrağı yerine kendi bayrağını astı. Bakanlıktan gelen müfettişlerin yanı sıra EÜAŞ yetkilileri ve teknik personeli de ÇEAŞ'ta çalışmaya başladı. 
     

</TEXT>
</DOC>
