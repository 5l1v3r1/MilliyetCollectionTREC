<DOC>
<DOCNO> 166253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sontur24.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
SEKA işçileri özelleştirmeyi protesto için oturma eylemi yaptı... 
</HEADLINE>
<TEXT>

     Özelleştirme kapsamındaki Giresun Seka Aksu Kağıt Fabrikası çalışanları, AK Parti İl kongresinin yapıldığı İl Özel İdare Kültür Sitesi önünde oturma eylemi yaptılar. 
     AK Parti Giresun Merkez İlçe Kongresi öncesinde, özelleşme kapsamında olan Giresun Seka Aksu Kağıt Fabrikası'nda çalışan yaklaşık 100 işçi, kongrenin yapılacağı İl Özel İdare Kültür Sitesi önünde oturma eylemi yaptı. 
     AK Parti Genel Başkan Yardımcısı Nurettin Canikli, burada işçilere hitaben yaptığı konuşmada, Giresun Seka Aksu Kağıt Fabrikası çalışanlarının özelleştirme sonucunda mağdur olmamaları için çalıştıklarını söyledi. 
     İşini kaybedecek olanlara memur olma hakkı tanıyacak yasa tasarısının alt komisyonda olduğunu, tasarının yasalaşması için gayret gösterdiklerini belirten Canikli şunları söyledi 
     ''Son 15 gündür bu tasarının bir an önce komisyonun gündemine gelmesi ve yasalaşması için çalışmalar yapıyoruz. Yurt çapında özelleştirmeler nedeniyle işini kaybedeceklerin mağdur olmaması için yaklaşık 70 bin memur kadrosu tahsis etmeyi amaçlanmaktayız. Bu işin tek çıkar yolu bu tasarının yasallaşmasıdır. Ancak bunun kolay olmadığını biliyoruz. Giresun milletvekilleri olarak, Giresun Seka Aksu Kağıt Fabrikası'nın özelleştirilmesiyle işini kaybedecek çalışanları memur yapmak amacıyla hazırlanan tasarının yasalaşması için mücadele ediyoruz.'' Özelleştirme kararını kendilerinin almadığını ifade eden Canikli, şöyle devam etti 
     ''Bu kararlar çok uzun yıllar önce verildi ve bizden önce bir çoğu ihaleye çıkarıldı. Tabiki gönlümüz çalışan bir fabrikanın kapanmasını istemiyor. Özelleştirmeyi kimsenin geriye çevirmesi mümkün değil. Burada önemli olan çalışanların mağdur olmasının engellenmesi ve fabrikanın satıldıktan sonra kapanmamasıdır. Bunun dışındaki yaklaşımlar çözüm değildir.'' İşçiler, Canikli'nin konuşmasının ardından oturma eylemine son vererek, olaysız dağıldı. 
     
</TEXT>
</DOC>
