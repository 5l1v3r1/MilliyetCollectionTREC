<DOC>
<DOCNO> 185035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/guncel/gun02.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Velilerden Y.O.'ya destek ziyareti 
</HEADLINE>
<TEXT>

   HIV taşıyıcısı olduğu için okulunda istenmeyen Y.O.'yu arkadaşları ve aileleri ziyaret etti. Aileler, "Mücadelelerine destek veriyoruz" dediler 
      EDA BERKBAYRAK İzmir DHA 

   
   HIV taşıyıcısı olduğu için okulunda istenmeyen Y.O.'ya sınıf arkadaşları ve velilerinden destek geldi. Milli Eğitim Müdürü Kamil Aydoğan'ın Y.O.'nun yarından itibaren 1 - B sınıfında yeniden derslere gireceğini açıklamasının ardından velilerin de tepkisi yumuşamaya başladı. 
   Veteriner Hekim Uğur Dayıoğlu, eşi Buket Dayıoğlu, çocukları Doğa, Hülya Vural da oğlu Tayga'yla, Y.O. ailesini evinde ziyaret etti. Uğur Dayıoğlu, "Toplantıda bilgiler son derece açıktı. Hiç tereddüt etmeden kızım Doğa'yı okula göndereceğim" dedi. 
   Dayıoğlu ve Vural ailelerinin ardından bir başka sınıftaki oğlunun Y.O.'nun yanında oturması için başvuruda bulunan Kibar Işıldak da aileyi ziyaret etti. Yanlış teşhis nedeniyle dört yaşında kaybettiği kızı Zeynep'in fotoğrafını gösteren Işıldak, "Desteğimi sonuna kadar sürdüreceğim." diye konuştu. Nazif O., Kızılay Başkanı Ertan Gönen'in "Bizde hata yok. 62 milyar ödedik, daha ne ödeyelim" sözlerine ise şöyle tepki gösterdi "Kızılay'ın suçu yoktu neden hukuk suçlu buldu Tazminatla ev almadık. Parayı oğlumuzun sağlığı için kullandık." 
   
   Bakan Çelik 'Y.O.'yu ailesi kanal kanal gezdiriyor' 
   Milli Eğitim Bakanı Hüseyin Çelik, HIV taşıyıcısı olduğu için okulunda sorun çıkan İzmirli öğrenci Y.O.'nun ailesinin kanal kanal dolaştırıldığını öne sürdü. Çelik, TRT'de katıldığı programda, Y.O. olayının medyada ele alınış biçimini eleştirdi ve "Medya Y.O.'nun yakasından elini çeksin" dedi. Çelik'in bu sözleri, "nihayet orta gelirli" dediği Y.O'nun ailesinin televizyonlara çıkmak için para aldığı iması olarak değerlendirildi. 
   
   AIDS'li anne babadan sağlıklı çocuk doğdu    Türkiye HIV mikrobu taşıyan Y.O.'nun eğitim durumunu tartışırken, Hacettepe Üniversitesi'nde AIDS'li bir anne - babadan AIDS olmayan sağlıklı bir bebek dünyaya geldi. Bebeğin genel sağlık durumunun iyi olduğu bildirildi. Hacettepe Üniversitesi AIDS Araştırma ve Tedavi Merkezi Müdürü Prof. Dr. Serhat Ünal, önceki hafta içerisinde Hacettepe Üniversitesi'nde hem anne, hem babası AIDS mikrobu taşıyan bir bebeğin dünyaya geldiğini ve bebeğe yapılan AIDS testi sonucunun negatif çıktığını söyledi. Kimlikleri açıklanmayan ailenin Türkiye'de bir ilki gerçekleştirdiğini belirten Ünal, daha önce bu türden vakalarda bebeğin alındığını ifade etti. 
   
   
</TEXT>
</DOC>
