<DOC>
<DOCNO> 163499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sonspo04.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Konfederasyon Kupası 6. sahibini arıyor... 
</HEADLINE>
<TEXT>

     6. kez düzenlenecek olan FIFA Konfederasyon Kupası, 18-29 Haziran tarihleri arasında Fransa'da yapılacak. 
     İlk iki kupa Kıtalararası Şampiyona ismiyle düzenlenirken, 1997 yılındaki 3. kupadan itibaren organizasyon FIFA tarafından tanındı ve ismi FIFA Konfederasyon Kupası olarak değiştirildi. 
     1992, 1995 ve 1997 yıllarındaki ilk 3 kupa Suudi Arabistan'ın başkenti Riyad'da gerçekleştirilirken, 1999'da Meksika, 2001'de de Japonya ile Güney Kore organizasyona ev sahipliği yaptı. 
     FIFA Konfederasyon Kupası'nda şu ana kadar Arjantin, Danimarka, Brezilya, Meksika ve Fransa mutlu sona ulaşan ülkeler oldu. 
     
     ORGANİZASYONLAR 
     Suudi Arabistan'da, 1992 yılındaki ilk kupaya ev sahibi ekibin yanı sıra Arjantin, ABD ve Fildişi Sahilleri katıldı. 
     Başkent Riyad'da, 16-19 Ekim tarihleri arasındaki kupada yapılan maçlarda Arjantin, Fildişi Sahilleri'ni 4-0, Suudi Arabistan da ABD'yi 3-0'lık sonuçlarla yenerek finale yükseldi. 
     Kupanın final maçında Arjantin, ev sahibi Suudi Arabistan'a 3-1 üstünlük sağlayarak, kupayı kazandı. Üçüncülük karşılaşmasında da ABD, Fildişi Sahilleri'ni 5-2 mağlup etti. 
     
     1995 YILI 
     Arjantin, Danimarka, Japonya, Meksika, Nijerya ve ev sahibi Suudi Arabistan'ın katıldığı 1995 yılındaki turnuvada, başkent Riyad'da, 6-13 Ocak tarihleri arasında gerçekleştirildi. 
     A Grubu'nda Suudi Arabistan, Meksika, Danimarka, B Grubu'nda da Japonya, Nijerya ve Arjantin mücadele etti. 
     Gruplarında ilk sırayı alan Arjantin ve Danimarka finalde karşı karşıya geldi. Final karşılaşmasında rakibini 2-0 yenen Danimarka, kupaya uzandı. 
     Organizasyonun üçüncülük maçında ise gruplarında ikinci sırayı elde eden Meksika, Nijerya ile normal süresi 1-1 sona eren maçta, rakibini penaltılarla 5-4 mağlup etmeyi başardı. 
     
     1997 YILI 
     Bu yılda da organizasyonu üstlenen Suudi Arabistan ile birlikte kupada, Brezilya, Uruguay, Çek Cumhuriyeti, Birleşik Arap Emirlikleri, Meksika, Güney Afrika ve Avustralya yer aldı. 
     Ev sahibi ülkenin yanı sıra Avustralya, Meksika A Grubu'nda, B Grubu'nda da Uruguay, Çek Cumhuriyeti, Birleşik Arap Emirlikleri ve Güney Afrika mücadele etti. 
     Kupanın final maçında ise Brezilya ile Avustralya karşılaştı. Brezilya 6-0'lık skorla rakibine üstünlük sağlarken, ''Sambacılar'' kupa tarihinde final maçlarındaki en farklı sonuca da imza atmış oldu. 
     Çek Cumhuriyeti, Uruguay'ı 1-0 yenerek, kupada üçüncülüğü kazanma başarısını gösterdi. 
     
     1999 YILI 
     Meksika'da ilk kez düzenlenen 4. FIFA Konfederasyon Kupası'na ev sahibi ülkeyle birlikte Almanya, ABD, Brezilya, Bolivya, Mısır, Suudi Arabistan ve Yeni Zelanda katıldı. 
     Temmuz ve Ağustos aylarında yapılan kupada A Grubu'nda Meksika, Suudi Arabistan, Bolivya ve Mısır yer alırken, B Grubu'nda ise Brezilya, ABD, Almanya ve Yeni Zelanda mücadele etti. 
     Bu yılki kupanın finalinde karşı karşıya gelen Amerika Kıtası ülkelerinden Meksika, Brezilya'yı 4-3 yenerek, mutlu sona ulaşan ülke oldu. 
     Kupada, ABD, Suudi Arabistan'ı 2-0 yenerek, üçüncülüğü elde etti. 
     
     2001 YILI 
     Japonya ile Güney Kore'nin birlikte düzenlediği 2001 yılındaki organizasyon, 30 Mayıs-10 Haziran tarihleri arasında gerçekleştirildi. 
     Bu kupada, ev sahibi ülkelerle birlikte Meksika, Fransa, Kanada, Brezilya, Kamerun ve Avustralya mücadele etti. 
     Güney Kore'deki A Grubu maçlarında ev sahibi ekibin yanı sıra Fransa, Avustralya, ve Meksika yer aldı. Japonya'da yapılan B Grubu karşılaşmalarında da ev sahibi ülkeyle Brezilya, Kamerun ve Kanada karşılaştı. 
     Yokohama kentindeki final maçında Japonya ile Fransa kupaya uzanmak için mücadele etti. Ev sahibi Japonya'yı 1-0'lık skorla geçen Fransa, şampiyonluğu elde etti. 
     Ulsan'daki üçüncülük maçında da Avustralya, Brezilya'yı 1-0'lık sonuçla yenmeyi başardı. 
     
</TEXT>
</DOC>
