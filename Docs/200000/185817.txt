<DOC>
<DOCNO> 185817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sonspo17.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom'da moraller bozuk... Terim futbolcularla toplantı yaptı 
</HEADLINE>
<TEXT>

     Avrupa Şampiyonlar Ligi'nde Juventus'un ardından ikinci maçta da Real Sociedad'a yenilerek henüz puan alamayan Galatasaray'da moraller oldukça bozuk. 
     Sarı-kırmızılılar, ligde hafta sonunda oynayacakları Akçaabat Sebatspor maçının hazırlıklarına ara vermeden başlarken, futbolcuların üzgün oldukları gözlendi. 
     Teknik Direktör Fatih Terim, Florya Metin Oktay Tesisleri'nde gerçekleştirilen antrenman öncesinde, futbolcularıyla kısa süren bir toplantı yaptı. Terim'in, toplantıda oyuncularının dikkatini çektiği ifade edilirken, futbolcuların hocalarını başlarını önlerine eğerek dinledikleri görüldü. 
     Terim, daha sonra oyuncularına toplu halde koşu yaptırırken, kendisi ise kaleci antrenörü Eser Özaltındere ile son haftalarda kötü performans gösteren kaleci Mondragon hakkında görüş alış verişinde bulundu. 
     Antrenmana, dünkü maçta sakatlanan Prates ile kalçasında ağrısı bulunan Hakan Şükür'ün yanı sıra sakatlıkları süren Lukunku ve Volkan katılmadı. 
     Galatasaray, Akçaabat Sebatspor maçının hazırlıklarını yarın sabah yapacağı antrenmanla sürdürecek. 

     
</TEXT>
</DOC>
