<DOC>
<DOCNO> 154928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sontur20.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Deprem sonrasında çadır kıskançlığı sergilenmiştir" 
</HEADLINE>
<TEXT>

     CHP Genel Başkanı Deniz Baykal, Bingöl'de depremin ardından bir de ''sosyal deprem'' yaşandığını belirterek, ''Deprem sonrasında idari acz yaşanmış, çadır kıskançlığı sergilenmiştir'' dedi. 
     Depremin ardından yaşanan olaylar nedeniyle acılı insanların suçlandığını kaydeden Baykal, ''Acılı insanları suçlayarak idari ve siyasi yanlış yapılmıştır. İdari yanlış Bingöl'de, siyasi yanlış da Ankara'da Başbakan tarafından yapılmıştır. Suçlamaları Bingöllüler adına reddediyorum'' diye konuştu. 
     Baykal, partisinin Grup toplantısında yaptığı konuşmada, Bingöl depremine ve ardından meydana gelen olaylara değindi. Türkiye'nin deprem kuşağında olduğunu, bugüne kadar yaşanan depremlerden hala gerekli derslerin çıkarılamadığını belirten Baykal, ''Sürekli olarak bu konudaki ihmalimizin bedelini çok acı bir biçimde ödüyoruz. En son olarak da Bingöl'de 187 yurttaşımızı kaybederek ödedik'' dedi. 
     Bingöl depreminin bir ''uyarı'' olarak değerlendirilmesi gerektiğini belirten Baykal, Türkiye'nin karşı karşıya bulunduğu deprem tehdidi bilinmesine karşın vurdumduymazlığın sürdürüldüğünü kaydetti. CHP lideri, ''Deprem konusunu konuşmayı artık geçmiş olmamız lazım. Bir an önce hareket geçmeliyiz. Bir büyük depremin Türkiye'ye verebileceği zarar her türlü tahmin ve tasavvurun üzerindedir. Bunu artık görmemiz, hazırlıklı olmamız lazımdır'' diye konuştu. 
     
     DEPREMDEN SONRAKİ OLAYLAR 
     Başta iktidar olmak üzere, herkesi bu konuda bir ulusal seferberliğe çağıran Baykal, Bingöl depreminin ardından yaşanan olaylarla ilgili olarak da şunları söyledi 
     ''Depremin yol açtığı tahribatın ötesinde bir de sosyal deprem yaşadık. Yaşananlar Türkiye'nin sadece deprem bakımından değil deprem sonrasını yönetmek açısından da ne kadar hazırlıklıksız ve yetersiz olduğunu da ortaya koydu. Doğu ve Güneydoğu Anadolu'da Türkiye'nin iddialı, başarılı yöneticilerinin görevlendirilmesi gerekirken maalesef tam tersi bir uygulama gerçekleştiriliyor. Doğu ve Güneydoğu bir sürgün yeri olarak değerlendiriliyor. Bingöl'de deprem sonrasında sahipsizliği ve dağınıklığı yaşadık. Kamu yönetiminin halkla kucaklaşması gereken bir ortamda nasıl ayırıcı, dağıtıcı bir rol üstlendiğini hep beraber gördük.'' Çadır dağıtımı konusunda haksızlıklar, adaletsizlikler yaşandığını ve ortaya çıkan tepkilerin bir miktar provokasyonun da etkisiyle olaylara dönüştüğünü anlatan Baykal, bu olayların bölgenin suçlanması için bir vesile haline getirildiğini savundu. 
     
     SOĞUKKANLI TAVIR 
     Acılı insanları suçlayarak idari ve siyasi yanlış yapıldığını belirten Baykal, ''İdari yanlış Bingöl'de, siyasi yanlış da Ankara'da Başbakan tarafından yapılmıştır. Bu suçlamaları bütün Bingöllüler adına reddediyorum'' dedi. 
     Bingöl halkının soğukkanlı, olgun bir tavır sergilediğini, bozguncu bir tavır içine girmeyerek sabırla beklediğini kaydeden Baykal, ''Devlete emanet ettikleri yavrularının vicdansız iş sahiplerinin aracılığıyla öldürülmesi karşısında bile soğukkanlılıklarını korumuşlardır. Bingöl halkı, hepimizi etkileyen bir soğukkanlılık ve sağduyu sergilemiştir. Bu tablonun değerini, kıymetini çok iyi bilmek lazımdır'' diye konuştu. 
     Deprem sonrasında yaşananlardan ciddi sonuçlar çıkarılması gerektiğini kaydeden Baykal, ''Hassas bir bölgeyle karşı karşıyayız. Oraya çadırı halktan kıskanmayacak, elindekini avucundakini adaletle dağıtacak ve halka öncülük yapacak bir yönetim anlayışına ve yönetim anlaşının sorumluluğunu üstlenecek bir iktidara ihtiyaç vardır'' dedi. 
     
</TEXT>
</DOC>
