<DOC>
<DOCNO> 193977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sondun21.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da islam okulları tartışılıyor... 
</HEADLINE>
<TEXT>

     Hollanda'da Müslüman öğrencilerin devam ettiği okulların daha sıkı denetlenmesi ve yeni okulların açılmasının zorlaştırılmasını isteyen Liberal Parti'nin önerisine, Eğitim Bakanı Maria van der Hoeven karşı çıktı. 
     Van der Hoeven, İslam okullarının anayasa çerçevesinde açıldığını ve hükümetin anayasaya karşı bir tasarrufa gitmesinin mümkün olmadığını bildirdi. 
     Eğitim Bakanlığı bütçesinin mecliste görüşülmesi sırasında koalisyon ortağı Liberal Parti'nin Sudan asıllı bayan milletvekili Ayaan Hirsi Ali, İslam okullarının entegrasyonu önlediğini ve burada verilen eğitimin içeriğinin temel özgürlük anlayışıyla çeliştiğini öne sürerek, Eğitim Bakanlığı'nın ek denetim önlemleri almasını istedi. 
     Liberal Parti'nin desteklediği öneride, yeni okulların açılmasına izin verilmemesi, bu okulların yönetiminde yer alacaklara Hollanda vatandaşı olma zorunluluğu getirilmesi, Bakanlığın, çocukların bu okullara gönderilmemesini tavsiye etmesi istendi. 
     Eğitim Bakanı Van der Hoeven ise bu taleplerin kabul edilmesinin mümkün olmadığını, her şeyden bu isteklerin anayasanın eğitim özgürlüğünü düzenleyen 23. maddesiyle çeliştiğini söyledi. 
     İslam okullarının ek denetime ihtiyacı olmadığını belirten bakan, müfettişlerin yaptıkları denetimlerde okulların, Eğitim Bakanlığının getirdiği koşullara uyduklarının ve başarı düzeylerinin de Hollanda ortalamasının fazla altında olmadığının görüldüğünü belirtti. 
     Diğer partiler tarafından da fazla desteklenmeyen önerinin önümüzdeki hafta oylamaya sunulması bekleniyor. 
     Bu arada, Liberal Parti'nin Türk asıllı milletvekili Fadime Örgü ile İşçi Partisi milletvekili Nebahat Albayrak da öneriye karşı olduklarını bildirdiler. 
     
</TEXT>
</DOC>
