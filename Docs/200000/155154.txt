<DOC>
<DOCNO> 155154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sonspo33.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor'da Fenerbahçe maçı hazırlıkları... 
</HEADLINE>
<TEXT>

     Kocaelispor, hafta sonunda oynayacağı Fenerbahçe maçının hazırlıklarını sürdürüyor. 
     Yardımcı Antrenör Fatih Kavlak, yaptığı açıklamada, geçen hafta Malatyaspor karşısında alınan yenilginin ardından ligde kalma şanslarının son derece azaldığını belirterek, ''Moralsizliğimizi yenmeye çalışıyoruz'' dedi. 
     Fenerbahçe'yi yenmeleri ve rakiplerinin puan kaybetmeleri halinde umutlarının artabileceğini ifade eden Kavlak, ''Başka şansımız da yok. Bu maçı kazanmak için elimizden geleni yapacağız ve sonuna kadar mücadelemizi sürdüreceğiz'' diye konuştu. 
     Kocaelispor'da, sakatlığı süren Altan'ın dışında eksik oyuncu bulunmuyor. 
     Bu arada, geçen hafta ülkelerine giden Gürcü futbolcular Kemoklidze ve Imedadze'nin döndüğü, ancak bu maçta forma giyemeyecekleri öğrenildi. 
     
</TEXT>
</DOC>
