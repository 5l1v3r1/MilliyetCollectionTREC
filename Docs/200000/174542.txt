<DOC>
<DOCNO> 174542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sontur11.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröristlerin ailelerine mektup gönderiliyor... 
</HEADLINE>
<TEXT>

     Emniyet Genel Müdür Yardımcısı ve Emniyet Genel Müdürlüğü Sözcüsü Feyzullah Arslan, Topluma Kazandırma Yasası'na karşı çıkan terör örgütlerinin eylemlerini artırdığını, emniyetin de buna karşı yeni önlemler aldığını bildirdi. Arslan, yasadan yararlananlar konusunda dün İçişleri Bakanı Abdulkadir Aksu'nun verdiği rakamların arttığını kaydetti. 
     Emniyet Genel Müdürlüğü Sözcüsü Arslan, haftalık bilgilendirme toplantısında Topluma Kazandırma Yasası'na ilişkin bilgi verdi. 
     Emniyet Genel Müdürlüğü'nün, yasanın tanıtımını yapmak için terör olaylarına karışanların ailelerine gönderilmek üzere mektup hazırladığını bildiren Arslan, ayrıca bildiri, afiş ve çağrı metinleri oluşturulduğunu belirtti. Arslan, yasanın tanıtımı için sivil toplum örgütleri, üniversiteler ve basın-yayın organlarıyla işbirliği yapılacağını anlattı. 
     
     ''TOPLUMA KAZANDIRMA YASASI'NDAN YARARLANANLAR ARTTI'' 
     Arslan, bir soru üzerine, Topluma Kazandırma Yasası'ndan yararlananlar konusunda Bakan Aksu'nun dün verdiği rakamların arttığını, gelecek hafta bu konuda detaylı bilgi vereceğini söyledi. 
     Ankara'da meydana gelen patlama olayıyla ilgili soruşturma açılmadığını da bir soru üzerine belirten Arslan, bundan sonraki olaylarda nasıl davranılacağının ortaya konulması için inceleme yapıldığını bildirdi. 
     Terör olaylarında son zamanlardaki artışın sorulması üzerine de Arslan, Topluma Kazandırma Yasası'yla devletin şefkatli elini uzatmasının terör örgütlerini rahatsız ettiğini bu yüzden eylemlerini artırdıklarını, kendilerinin de buna karşılık yeni önlemler geliştirdiğini kaydetti. 
     
     ''TEL ÖRGÜLERİN KALDIRILMASI İÇİN ERKEN'' 
     Futbol karşılaşmalarının bu hafta başlayacağını anımsatan Sözcü Arslan, statlarda kapalı devre güvenlik sistemi ve diğer güvenlik altyapısı oluşturmadan tel örgülerin kaldırılmasını erken bulduklarını söyledi. 
     Kendilerine, 2 yıl önce tel örgülerin kaldırılması doğrultusunda İstanbul'dan yapılan bir başvuruyu da aynı gerekçeyle reddettiklerini ifade eden Arslan, ''Kulüp yöneticileri şiddet ve taşkınlıkların önlenmesi için ısrarlı olur, gerekli altyapıyı hazırlar, bedava bilet uygulaması, araç tahsisi gibi konularda duyarlı davranırlarsa, bu konu çözüme kavuşur'' dedi. 
     
     TSE BELGELİ BOMBA UZMANLARI... 
     Ankara'da 17 emniyet mensubunun yaralanmasına neden olan bombalı eylemden sonra kendilerine bilgi almak için çok sayıda başvuru yapıldığını belirten Arslan, bomba uzmanlarının eğitimine büyük önem verdiklerini kaydetti. Arslan, geçen yıl ve bu yıl TSE tarafından belirlenen ''Bomba Uzmanı Meslek Standardı'' çerçevesinde uzmanların sınava tabi tutulduğunu ve başarılı olanlara TSE Meslek Standardı Yeterlilik Belgesi verildiğini söyledi. 
     Bu sınavda başarısız olan 18 bomba uzmanının branştan çıkarıldığını belirten Arslan, emniyet teşkilatında Cumhurbaşkanlığı, TBMM ve Başbakanlık dahil 247 bomba uzmanının görev yaptığını bildirdi. Arslan, bomba uzmanlarının tazminatlarının yeniden belirlenmesi için yasa önerisi hazırladıklarını ve 2001 yılından bu yana bu önerinin Maliye Bakanlığı'nda beklediğini vurguladı. Arslan, bomba uzmanlarının hangi olaylarda hangi teçhizatları kullanacakları ve nasıl davranacaklarının geçen yıl yayınlanan yönetmelikle belirlendiğini söyledi. 
     
     6 BOMBA UZMANI ÖLDÜ 
     Bomba İmha ve İnceleme Şube Müdürlüğü'nün kurulduğu 1978 yılından bu yana 8 binden fazla olayın meydana geldiğini bu olaylarda 6 bomba uzmanının öldüğünü, 29'unun da yaralandığını kaydeden Arslan, bir bomba uzmanının da silahlı saldırı sonucu şehit olduğunu bildirdi. Arslan, geçen yılın ilk 6 ayında 234, bu yılın ilk 6 ayında 223 bombalı saldırı meydana geldiğini belirtti. 
     Türkiye'deki sürücü belgesi ve taşıt sayısı konusunda da bilgi veren Arslan, halen 15 milyon 494 bin 444 kişinin ehliyet sahibi olduğunu bildirdi. Geçen yıla göre sürücü belge sayısında yüzde 1.37'lik artış olduğunu vurgulayan Arslan, 18 yaşını dolduran her 3 kişiden birinin ehliyeti bulunduğunu söyledi. 
     Halen trafikte kayıtlı 9 milyon 339 bin 117 araç bulunduğunu kaydeden Arslan, bu araçlardan yüzde 22'sinin 20 yaş üstü, yüzde 40'ının 10-20 yaş arası, yüzde 38'inin de 10 yaş altında olduğunu kaydetti. 
     
</TEXT>
</DOC>
