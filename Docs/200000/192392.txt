<DOC>
<DOCNO> 192392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/yasam/yas06.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzayda Çernobil 
</HEADLINE>
<TEXT>

   Uzayda saniyede 300 bin kilometre hızla ilerleyen manyetik fırtına, önce Uluslararası Uzay İstasyonu'nu radyasyonla 'vurdu'... 
      CENK BAŞLAMIŞ Moskova 
   
   Son 10 yılın en büyük manyetik fırtınası, Dünya'dan 400 kilometre yükseklikte bulunan Uluslararası Uzay İstasyonu'nu UUİ da etki alanı içine aldı. 
   Rusya Bilimler Akademisi üyesi Sergey Gaydaş, önceki gün UUİ çevresinde 'küçük çapta bir Çernobil yaşandığını' ve istasyonda görevli ABD'li Michael Foale ve Rus Aleksandır Kaleri'nin bir süre için de olsa, olağanın üzerinde miktarda radyasyona maruz kaldığını söyledi. Gaydaş, yine de istasyona veya mürettebata yönelik büyük bir tehlike bulunmadığını belirtti. Rus uzman, manyetik fırtınanın şiddetini 10 üzerinden 10 olarak değerlendirdi. 
   
   Japon uydusu 'kayıp' 
   Fırtına, yüzlerce uyduyu yörüngeden çıkma tehlikesiyle karşı karşıya bıraktı. Bağlantısı kesilen bir Japon haberleşme uydusunun düşüp düşmediği bilinmezken, İnterfaks Ajansı, Rus uydularının güvende olduğunu bildirdi. Ajans, diğer uyduların durumuyla ilgili bilgi vermedi. Uzmanlara göre, uzaydaki manyetik fırtınalar dünyadaki boru hatları ve demiryolları gibi bazı sistemlerin kontrolünü de etkiliyor. 
   
   
</TEXT>
</DOC>
