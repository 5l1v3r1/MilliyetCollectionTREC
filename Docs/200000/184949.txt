<DOC>
<DOCNO> 184949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/yazar/sazak.html </URL>
<DATE> 2003/09/27/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Uydusu var, başkanı yok 
</HEADLINE>
<TEXT>

   
   TÜBİTAK'tan söz ediyoruz 
   Türkiye'nin saygın bilim ve teknoloji kurumu TÜBİTAK'ın geliştirdiği gözlem uydusu Bilsat, bugün Rusya'dan fırlatılacak. 
   Hava koşulları uygun olsa, uydu dün uzaya gönderilecekti. 
   Uzay teknolojisinde Ruslarla işbirliği ve Türk mühendislerinin emeğiyle kendi uydusunu yapan TÜBİTAK, dört aydır başkanını seçemiyor. Daha doğrusu Bilim Kurulu'nca başkan seçilen Prof. Namık Kemal Pak'ın ataması Başbakanlık'ta bekletiliyor. 
   TÜBİTAK'taki başkanlık sorunu da, uydunun yörüngeye fırlatılmasına engel olan hava koşullarından kaynaklanıyor Ankara'daki siyasi atmosfer Prof. Pak'la ilgili dosyanın Çankaya'ya gönderilmesine engel. 
   Başbakan Erdoğan, kararnameyi imzalamıyor, çünkü hükümet TÜBİTAK'a 'siyasi atama' yapmaktan yana. 
   YÖK taslağında 'seçimle gelsinler' diye rektörleri tasfiyeye çalışan AKP hükümeti, yasaya göre Bilim Kurulu'nca seçilmesi gereken TÜBİTAK başkanını göreve atamakta direniyor. 
   Ortada gerçekten tuhaf bir durum var. 
   TÜBİTAK Başkanı, 1963 yılında çıkan yasadan bu yana kırk yıldır Bilim Kurulu'nca seçiliyor. Yasa, Özal döneminde bir kez değişikliğe uğramış, 1993 yılında eski uygulamaya dönülmüş. Prof. Namık Kemal Pak, 4 yıldır görevde. Mayıs sonunda yeniden seçiliyor. Yasaya göre Başbakan'ın seçilmiş başkan üzerinde tasarrufta bulunma yetkisi yok. 
   Erdoğan yasayı değiştirme yoluna da gitmiyor. Başbakanlık'taki danışmanları kanalıyla TÜBİTAK Bilim Kurulu'na 'başkan adayı' telkin edip, kendi istedikleri kişi seçilmediği sürece Prof. Pak'la ilgili işlem yapmayacağını duyuruyor. 
   Başbakan Erdoğan, üniversiteyi 'siyasallaşmakla' suçlarken, siyasetin tümüyle dışında görevi araştırma yapmak, bilim ve teknoloji üretmek olan TÜBİTAK Başkanlığı'nı 'siyasallaştırmaya' çalışıyor. 
   Prof. Pak, ODTÜ kökenli bir fizikçi. Avrupa Bilimler Akademisi'nin üç Türk üyesinden biri, akademik kariyeri tartışılmaz saygın bir bilim adamı. 
   Savunma sanayii projelerinden Marmara depremi araştırmasına, AB 6. Çerçeve Program'a kadar TÜBİTAK'ın yaygın bir çalışma alanı var. 
   TÜBİTAK'taki belirsizlik, dört ayın sonunda kurumun bilimsel etkinliklerini tıkamaya başlamış. Motivasyon düşüklüğünün ötesinde Bilim Kurulu'nun 6 üyesinin seçimiyle ilgili de tereddüt doğmuş. Yenilenen üyelerin ataması da başkanın durumu gibi askıya mı alınacak 
   AKP hükümeti YÖK'teki inatlaşmayı, TÜBİTAK'a yayıyor. 
   Bilime, bilim insanlarına düşman bir iktidar görüntüsü, AKP yönetimine dönük kuşkuları artırıyor. 1970'lerdeki MC hükümetleri bu tür kadrolarla uğraşmayı 'kompleks' sorunu haline getirmişti. AKP de aynı şeyi yapıyor. 
   Uzaya uydu gönderen TÜBİTAK başkanını seçemiyor 
   
      
   
</TEXT>
</DOC>
