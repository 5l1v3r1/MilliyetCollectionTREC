<DOC>
<DOCNO> 174115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/guncel/gun06.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mardin'de polise saldırı 2 şehit... 
</HEADLINE>
<TEXT>

   ADNAN AVUKA Mardin DHA 

   
   Mardin'de polis noktasına düzenlenen bombalı ve silahlı saldırıda 2 polis şehit oldu, 1 polis de yaralandı. Saldırıdan sonra güvenlik güçleriyle çatışmaya giren teröristler kaçtı. Dün saat 22.10 sıralarında Orduevi karşısında bulunan 1 nolu polis noktasına, bir grup terörist tarafından bombalı ve silahlı saldırı düzenlendi. Atılan el bombalarının ardından otomatik silahlarla çarpraz ateş açan teröristlere, polislerin de karşılık vermesiyle çatışma çıktı. Saldırı sırasında yaralanan polis memurları Mürsel Hacıoğlu ve Ramazan Yazıcı hastaneye götürülürken şehit olurken, ismi açıklanmayan bir polis ise yaralandı. Hangi terör grubuna bağlı oldukları ve sayıları hakkında henüz bilgi edilinemeyen teröristler, gecenin karanlığından yararlanarak kaçtı. Olay yerine sevkedilen takviye güvenlik güçleri, teröristlerin yakalanması için operasyon başlattı. 
   
   
</TEXT>
</DOC>
