<DOC>
<DOCNO> 177277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sontur18.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Born Almanya Türkiye'nin AB'ye girmesi için olumlu düşünüyor 
</HEADLINE>
<TEXT>

     Almanya'nın Ankara Büyükelçisi Wolf Ruthart Born, ''Türkiye'nin AB'ye girmesi konusunda, Almanya'nın duruşu ve pozisyonu olumlu'' dedi. 
     Born, Almanya'nın İzmir Konsolosu Ralph Breth ile Narlıdere İlçesi'ndeki Türk Alman Kültür ve Eğitim Vakfı TAKEV İlköğretim Okulu'nu ziyaret etti. 
     Okul Müdürü Gönül Ketenci, Büyükelçi Born'a okulu gezdirerek bilgi verdi. Born, ziyaret sonrasında gazetecilere yaptığı açıklamada, okulun çok güzel olduğunu ve çok etkilendiğini söyledi. Okulda eğitimin yanı sıra kültür, spor ve müzik faaliyetlerinin de yapıldığını kaydeden Born, ''Burada öğrenci olmak isterdim'' dedi. 
     Okulun, Türk-Alman yakın ilişkisinin çok önemli bir sembolü olduğuna işaret eden Born, iki ülke arasında geçmişten gelen iyi ilişkiler olduğunu belirtti. Born, 90 bin civarında Türk-Alman evliliği bulunduğunu, iki kültürün birbirleri için önemli olduğunu dile getirdi. 
     Bir gazetecinin, ''Almanya, Türkiye'nin AB'ye girmesine destek veriyor mu '' sorusunu yanıtlayan Büyükelçi Born, şöyle konuştu 
     ''Almanya'nın çok fazla destek vermediği bilinir. Ama öyle değil. Türkiye'nin AB'ye girmesi konusunda, Almanya'nın duruşu ve pozisyonu olumlu. Benim burada bulunmam, onun göstergesidir. Türkiye, kriterleri yerine getirirse, her şey yolunda gidecek'' diye konuştu. 
     
</TEXT>
</DOC>
