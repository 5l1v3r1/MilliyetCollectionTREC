<DOC>
<DOCNO> 161067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sontur03.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Davut Güloğlu'nun içinde bulunduğu araç büyük tehlike atlattı... 
</HEADLINE>
<TEXT>

     Gaziosmanpaşa'da dün akşam meydana gelen ve 1 kişinin ölümü, 1 kişinin de yaralanmasıyla sonuçlanan kazaya sanatçı Davut Güloğlu'nun içinde bulunduğu başka bir otomobilin de karıştığı öğrenildi. 
     Dün akşam saatlerinde Boğaziçi Köprüsü yönüne giden Refik Durbal yönetimindeki 55 KE 399 plakalı otomobil, aşırı hız nedeniyle Alibeyköy Sapağı'nda kontrolden çıkarak bariyerlere vurdu. Ardından yola savrulan otomobil, aynı yönde giden ve içinde sanatçı Davut Güloğlu ile menajeri Yavuz Yıldırım'ın da bulunduğu Oktay Çelik yönetimindeki 34 CEG 69 plakalı Mercedes marka otomobile yandan çarptı. 
     Kaza sırasında Durbal'ın kullandığı otomobilden yola fırlayan ve üzerinden kimliğini belirlemeye yarayacak herhangi bir belge çıkmayan kişi, arkadan gelen İbrahim Aras yönetimindeki 34 HFR 94 plakalı TIR'ın altında kalarak hayatını kaybetti. Aynı kazada yaralanan Durbal da, kaldırıldığı Şişli Etfal Eğitim ve Araştırma Hastanesi'nde tedavi altına alındı. 
     Kazayı yara almadan atlatan Davut Güloğlu, şoka girdiği için menajeri Yıldırım tarafından başka bir otomobile bindirilerek evine gönderildi. 
     Yıldırım ve Çelik de, ifadelerine başvurulmak üzere polis tarafından Küçükköy Polis Merkezi'ne götürüldü. 
     Hastanede ifadesine başvurulan Refik Durbal ise kazaya neden olan 55 KE 399 plakalı otomobili kendisinin kullanmadığını öne sürdü. 

     
</TEXT>
</DOC>
