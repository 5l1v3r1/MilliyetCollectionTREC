<DOC>
<DOCNO> 167677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sontur14.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Genelkurmayımızla, Çankaya ile el ele çalışıyoruz 
</HEADLINE>
<TEXT>

     Başbakan Recep Tayyip Erdoğan, Irak'ta Türk askerlerinin gözaltına alınmasını değerlendirerek, ''Genelkurmayımızla, Çankaya ile el ele dayanışma içerisinde çalışmalarımızı sürdürüyoruz'' dedi. 
     Erdoğan, Kayseri Büyükşehir Belediyesi tarafından yaptırılan Çok katlı Tacettin Otoparkı'nın açılış töreninde yaptığı konuşmada Irak'ta yaşanan gelişmeleri değerlendirdi. 
     Gözaltında tutulan askerlerimizin serbest kalması için yapılan girişimlerin sürdüğünü belirten Erdoğan, şunları söyledi 
     ''Irak meselesiyle ilgili bazı şeylerin konuşulduğu biliyoruz. Bunlara da asla prim vermeyiz. Biz Türk milletinin onuruyla kimseyi oynatmayız. Bundan hiç endişeniz olmasın. Ve işimizin arkasındayız. Takipçisiyiz. Biz Kayseri'ye geldiğimiz zaman bütün ruhumuzun derinliklerinde her hücremizde adım adım görevimizin mesuliyeti içerisinde bu konuları takip ederiz. Ama şunu da unutmayın. Devletin görevleri var. Bunu da yaparız. Teknolojik imkanlarla bir taraftan Abdullah kardeşim, bir taraftan da biz ve diğer bakanlarımız herkes nerede ne yapılması gerekiyorsa, bürokratlarımızla beraber el ele Genel kurmayımızla Çankaya'yla el ele dayanışma içerisinde bu çalışmalarımızı sürdürüyoruz. Sürdüreceğiz de. Yazılı ve görsel basında milletimizi olumsuzluğa milletimizi farklı düşüncelerin içerisine sokmaya kimsenin hakkı yok. Bu tür çabaların içerisine popülist düşüncelerle kimse girmesin. Milletin huzura ihtiyacı var. Mutluluğa ihtiyacı var. Bu mutluluğu ve huzuru da kimse gölgelemesin.'' 
     
</TEXT>
</DOC>
