<DOC>
<DOCNO> 170032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sonspo10.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği kaptanı Ümit "Yeni sezonda daha başarılı olacağız" 
</HEADLINE>
<TEXT>

     Yeni sezon hazırlıklarını Belçika'da sürdüren Gençlerbirliği'nde, kaptan Ümit Bozkurt, yeni sezonda daha başarılı olmak için var güçleriyle çalıştıklarını söyledi. 
     Geçen sezon Gençlerbirliği'nin büyük takım olma yolunda temellerin atıldığını ifade eden Bozkurt, ''Bu sezon bizim için önemli. Çünkü temelin üstünü iyi inşaa etmemiz gerekiyor. Bunun için çok çalışıyoruz'' dedi. 
     Teknik direktör Ersun Yanal'ın sistemine de çok iyi adapte olduklarını kaydeden Bozkurt, şöyle konuştu 
     ''Bizim sistemde çok önemli görevler yapan bazı arkadaşlar takımdan ayrıldı. Gelen arkadaşlar yeni sisteme hemen alışırsa sorun kalmaz. Geçen seneki başarıyı daha da ileri götürürüz. Bunun için de büyük çaba harcıyoruz. Bizim için UEFA Kupası çok önemli. Takım olarak bunun bilincindeyiz. Avrupa tecrübesizliğimizi kapatmak için Belçika'da güçlü rakiplerle maç yapacağız. Bu maçlarda eksiklerimizi görüp lige hazır hale geleceğiz. Gençlerbirliği gelecek sezondan daha başarılı olacak ve izleyenlere zevk verecek.'' Öte yandan Gençlerbirliği, yarın TSİ ile 20.30'da Gent ile karşılaşacak. 
     
</TEXT>
</DOC>
