<DOC>
<DOCNO> 162928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/soneko08.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
DTM Irak'ın yeniden imarı, global büyümeyi olumlu etkileyecek 
</HEADLINE>
<TEXT>

     Irak'ın imarına ilişkin harcamaların, ABD ekonomisindeki süregelen durgunluğu aşmada etkili olması, ABD ekonomisindeki canlanmanın global büyümeyi olumlu etkilemesi bekleniyor. 
     Dış Ticaret Müsteşarlığı DTM Ekonomik Araştırmalar ve Değerlendirmeler Genel Müdürlüğü tarafından hazırlanan ''Irak Savaşı'nın Gölgesinde Türkiye Ortadoğu Ülkeleri Ticari İlişkileri'' başlıklı raporda, ABD'nin Irak'a yönelik harekatının dünya ve Türkiye ekonomisi üzerindeki etkileri de değerlendirildi. 
     Dış Ticaret Uzmanı Mustafa Güleç ve Uzman Yardımcısı Gencay Oğuz tarafından hazırlanan raporda, Türkiye açısından Irak'a yönelik ambargonun kalkmasının olumlu bulunmasına karşın, müdahale sonrasında ABD ile bölge ülkeleri arasında ortaya çıkabilecek anlaşmazlıkların Türkiye'nin bölge ülkeleriyle ticari ilişkilerinin ve bölgeye yönelik yeniden canlanma trendine giren taşımacılık faaliyetlerinin zarar görmesine neden olabileceğine dikkat çekildi. 
     ABD'nin Irak'a müdahelesinin kısa sürmesi nedeniyle petrol fiyatında uzun süreli artış beklentisinin gerçekleşmediği, fiyatların savaş öncesi düzeye gerilediği ifade edilen raporda, savaş sonrası bölgenin yeniden yapılandırılmasının getireceği ekonomik canlanmanın, savaş maliyetlerinden daha ön sırada yer almaya başladığı kaydedildi. 
     Raporda, yönetim boşluğunun doldurulması, Irak'ın etnik yapısı, yönetim paylaşılması, ABD ve İngiliz güçlerine karşı gösterilmesi muhtemel direnişler gibi sorunların ülke ve bölge ekonomilerine olacak etkilerinin de ayrıca değerlendirilmesi gerektiği belirtildi. 
     Savaş sonrası Irak'ın yeniden yapılandırılmasının ilk üç yıl için 30 milyar dolara mal olması ve bu tutarın daha sonra toplamda 100 milyar dolara kadar tırmanmasının beklendiği kaydedilen raporda, şöyle devam edildi 
     ''Savaş maliyeti ile birleşince Irak'ın imarına ilişkin harcamaların, ABD ekonomisindeki süregelen durgunluğu aşmada etkili olması bekleniyor. Buna rağmen global ekonomide canlanma süreci hala sancılıdır. Savaşın yarattığı bölgesel ve ekonomik belirsizlik, dünya ekonomisi büyüme tahminlerini aşağı çekmektedir. 2003 sonu itibariyle büyüme tahminlerini Morgan Stanley yüzde 2.5'ten yüzde 2.4'e, IMF de yüzde 3.7'den 3.2'ye çekmiştir. Japonya toparlanamamış, Almanya ekonomisi ise durgunluktan kurtulamamıştır. ABD ekonomisindeki büyümenin Avrupa ve Japonya'da yaşanan durgunluğu ne ölçüde telafi edeceği bilinmemektedir. ABD ekonomisinde yaşanacak gelişmelerin global ekonomiyi ateşleyebilmesi, global büyüme ile ilgili tahminleri değiştirecektir.'' 
     
     TÜRKİYE EKONOMİSİNE ETKİLERİ 

     Raporda, Irak'a yönelik askeri harekat sırasında ve sonrasında, ekonomi aktörlerinin gösterdiği tepki nedeniyle Türkiye'de, Hazine ihalelerinde faizlerin 10 puan arttığı, döviz kurunda kısa vadeli bir artış olduğu, petrol fiyatlarındaki artışın etkisiyle TEFE'de Ocak-Mart döneminde yüzde 12.4 artış gerçekleştiği, turizm sektöründe de kısa süreli rezervasyon iptalleri yaşandığı hatırlatıldı. 
     Operasyonun kısa sürede sonuçlanması ve Güneydoğu Asya'da SARS virüsünün ortaya çıkmasıyla birlikte turizmde rezervasyonların tekrar arttığı belirtilen raporda, 8 milyar 575 milyon dolar olarak hedeflenen 2003 yılı turizm gelirlerinden bir miktar kayıp beklendiği de ifade edildi. 
     Rapora göre, BM'nin Petrol Karşılığı Gıda Programı çerçevesinde Irak'a sevkiyat yapan Türk firmaları, özellikle ABD ile Irak arasındaki ilişkilerin gerginleştiği dönemde mal bedelini tahsil etmekte büyük zorluklarla karşılaştı. Türk firmalarının daha önce imzaladığı kontratlar BM Yaptırımlar merkezi tarafından askıda bekletildi. 21 Mayıs 2003'te ambargo kaldırılırken, petrol karşılığı gıda programının 6 ay devamı kararlaştırıldı. Bu karar çerçevesinde, onaylanmış ve fonlanmış sözleşmeler işleme konacak. 
     
     POTANSİYEL VE RİSK 

     Irak'ın yeniden yapılandırılması sürecinde, Körfez Savaşı sonrası uygulanmaya başlanan ambargonun kalkmasıyla birlikte, coğrafi yakınlık avantajını da kullanacak Türkiye'nin Irak'a ihracatında çarpıcı bir artış olmasının beklendiği ifade edilen raporda, şöyle denildi 
     ''Enerji ve müteahhitlik hizmetleri, önümüzdeki dönem için gelişme potansiyeli en yüksek sektörler olarak öne çıkmaktadır. BÖlgede önümüzdeki yıllarda istikrarın bozulmaması ve normal koşulların devam etmesi halinde, Irak orta vadede müteahhit firmalarımızın önemli pazarlarından biri olabilecektir.'' Raporda, müdahale sonrasında ABD ile diğer bölge ülkeleri arasında ortaya çıkabilecek anlaşmazlıkların, Türkiye'nin bölge ülkeleriyle ticari ilişkilerinin ve bölgeye yönelik yeniden canlanma trendine giren taşımacılık faaliyetlerini önemli ölçüde zarara uğratabileceğine de dikkat çekildi. 
     Ambargo sonrasında Irak'ın hem ihracatının hem ithalatının artacağına, bunun da bölge ülkelerinin ekondomisinde canlanmayı sağlayacağına işaret edilen raporda, Eximbank'ın, bölge ülkelerinin Türkiye'den ithalatının canlandırılmasında etkin bir araç olarak kullanılması gerektiği vurgulandı. Eximbank'ın bu ülkelere yönelik yatırım ve ihracata uzun vadeli finansman desteği sağlamasının faydalı olacağı ifade edildi. 
     Ayrıca Türkiye'ye sınır Ortadoğu ülkeleri ile kurulması öngörülen sınır ticaret merkezlerinin, hem ticareti canlandıracağı hem de kaçakçılığı önleyebileceği belirtildi. 
     
     SİLAH HARCAMALARINDAKİ ARTIŞ, TİCARETİ OLUMSUZ ETKİLİYOR 

     Körfez Savaşı'nın ekonomik etkilerine de değinilen raporda, bu savaşın ardından bölgedeki ABD varlığının güçlendiği kaydedildi. 
     Bazı bölge ülkelerinin Körfez Savaşı'nın ardından güvenlik kaygılarıyla yeni bir silahlanma hamlesine girmesinin, bir taraftan ülkeler arasında gerginliklerin artmasına sebep olurken, diğer taraftan ekonomik ve ticari açıdan büyük kayıplara yol açtığı belirtildi. 
     Raporda yer verilen Uluslararası Barış Araştırma Enstitüsü'nün verilerine göre, Körfez Savaşı'ndan 2001 yılına kadar bölgedeki silah harcamalarının toplamı, yaklaşık 610 milyar doları buldu. Silah harcamalarını artıran bölge ülkeleri arasında, 201 milyar dolarla Suudi Arabistan, 89 milyar dolarla İsrail, 66 milyar dolarla İran ilk sıralarda yer alıyor. Aynı dönemde, Suriye 46 milyar, Kuveyt 36 milyar, Mısır 26 milyar, Umman 21 milyar, BAE 18 milyar, Ürdün 7 milyar, Yemen 5 milyar, Bahreyn 3 milyar dolar silahlanma harcaması gerçekleştirdi. 
     Körfez Savaşı sonrasında önemli bir değişime uğrayan askeri, politik ve ekonomik faktörlerin, özellikle küreselleşmenin dayatacağı süreç boyunca gelecek dönemde daha da hızlı ve köklü yapılanmaları zorunlu kılacağına işaret edilen raporda, şöyle denildi 
     ''Halen bölgenin zengin petrol kaynaklarına odaklanan çatışma noktalarının yakın bir gelecekte su sorunun da içine alacak şekilde genişlemesi, ihtimal dahilindedir. Bu nedenle Türkiye'nin bölgedeki gelişmeleri çok dikkatli izlemesi gerekiyor.'' 

     
</TEXT>
</DOC>
