<DOC>
<DOCNO> 189125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sontur23.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Emniyet Müdürü, "Burgazada'da sabotaj yok" diyor 
</HEADLINE>
<TEXT>

     Çevre ve Orman Bakanı Osman Pepe, Burgazada'daki yangının çıkış nedeniyle ilgili olarak İstanbul Emniyet Müdürü'nün açıklamasının, ''Bir sabotaj ihtimali görmüyoruz. Bir sabotaj yoktur'' şeklinde olduğunu hatırlatarak, ''Önümüzdeki hafta belli olacak'' dedi. 
     Bakan Pepe, İstanbul Çevre Konseyi Federasyonu'nca Grand Cevahir Otel'de düzenlenen, ''Türkiye'de çevre-orman-turizm strateji politikaları'' konulu panele katıldı. 
     Panel sonrasında gazetecilerin Burgazada'daki yangınla ilgili sorularını yanıtlayan Pepe, Türkiye'de orman yangınlarının yüzde 90'ının insan kusurundan çıktığına işaret etti. 
     Burgazada'daki yangının çıkış nedeniyle ilgili komisyon çalışmalarının sürdüğünü kaydeden Pepe, ''Şu anda elimizde bizim, yüzde 100 değil ama İstanbul Emniyet Müdürü'nün açıklaması, 'Bir sabotaj ihtimali görmüyoruz. Bir sabotaj yoktur' yolunda. Önümüzdeki hafta belli olacak'' diye konuştu. 
     Burgazada'da iki çöplüğün bulunmasını hiç kimsenin kendisine makul gösteremeyeceğini dile getiren Bakan Pepe, şunları söyledi 
     ''Burada ben belediye başkanı arkadaşları itham etmiyorum. Ama bu realiteyi görmek lazım. Burada Türkiye'ye bir mesaj vermek istiyorum Türkiye'nin akciğerleri olan ormanların içerisinde vahşi depolama alanları olamaz. Çevre ve Orman Bakanlığı olarak elimizde envanter var. Türkiye'nin tüm il, ilçe ve beldelerinin çöpleri, orman alanları içerisindeki vahşi depolama alanları içerisinde bulunuyor. Bunun daha çağdaş, kabul edilebilir bir standarda ulaştırılması lazım. Aynı gün Çanakkale Umurbey ve Bodrum'daki yangınlar da çöplüklerden çıktı. Biz bunlara sırtımızı dönersek, reddedersek doğru olmaz.'' 
     
</TEXT>
</DOC>
