<DOC>
<DOCNO> 160968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sondun21.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Stockholm'de özel aracıyla trafiğe çıkanlar para ödeyecek 
</HEADLINE>
<TEXT>

     İsveç'in başkenti Stockholm'de, özel araçlarıyla trafiğe çıkanlar para ödemek zorunda kalacak. 
     Kent Konseyi, kentte trafiğin rahatlatılması ve hava kirliliğinin önlenmesi amacıyla, 2005 yılından itibaren bu uygulamaya geçmeye karar verdi. 
     Sürücüler, araçlarıyla kent içinde kalacakları süre ve katedecekleri mesafeye göre, 2 ila 4 milyon lira kadar para ödeyecekler. Ödenecek ücret, araçlara yerleştirilecek cihazla saptanacak. 
     Başlangıçta 75 bin ila 90 bin dolara mal olacak uygulamayla, Stockholm'de araç trafiğinin yüzde 10 ile 15 arasında rahatlatması amaçlanıyor. Uygulamanın, yılda 155 milyon dolar getirisinin olması bekleniyor. 
     Toplu taşıma araçları, motosiklet ve taksilerin dahil olmadığı uygulama, 12 ila 18 aylık deneme süresinden sonra sürekli hale gelecek. 
     Stockholm'de her gün 640 bini aşkın araç trafiğe çıkıyor. Bu sayının, önümüzdeki 15 yılda iki katına çıkacağı hesaplanıyor. 
     
</TEXT>
</DOC>
