<DOC>
<DOCNO> 188896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/guncel/gun02.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylemi Ankara'da yapsalar özgürlerdi 
</HEADLINE>
<TEXT>

   Ankara'da zincirli eylem yapan gençler suçsuz bulunup serbest bırakılırken, yaklaşık 7 ay sonra İstanbul'da benzer bir eylem düzenleyen 4 genç tutuklandı 
      GÖKÇER TAHİNCİOĞLU 

   
   Adalet Bakanı Cemil Çiçek'in "AB yolunda en önemli görev onlara düşüyor" dediği yargı, eylemler konusunda çelişkiye düştü. Ankara'da kendilerini ABD Büyükelçiliği'ne zincirleyen gençler serbest bırakılırken, İstanbul'da benzer eylem yapan gençler tutuklandı. 
   Halkevi üyesi altı genç, 31 Mart'ta ABD'nin Irak'a düzenlediği operasyonu protesto etmek için kendilerini ABD'nin Ankara Büyükelçiliği'nin demirlerine zincirledi. Polis yarım saat slogan atan gençlerin eylemine, zincirleri keserek son verdi. Gözaltına alınırken slogan atan ve polise direnen gençler hakkında soruşturma açıldı. 
   
   'SUÇ TEŞKİL ETMEZ' 
   Savcı Metin Sezgin soruşturma sonunda gençler hakkında takipsizlik kararı verirken, "Eylem suç teşkil etmemektedir. Demokratik bir hakkın kullanılması çerçevesinde kalmıştır" dedi. Sezgin, eylemde kullanılan pankart ve zincirlerin gençlere iadesine de karar verdi. 
   Bu karardan yaklaşık yedi ay sonra, Türkiye'nin Irak'a asker gönderme kararını protesto etmek için İstanbul Üniversitesi'nin girişindeki demirlere kendilerini zincirleyen öğrenciler Sinan Güzel, Günay Dağ, Murat Kurt ve Hasibe Çoban, zincirleri demir makasıyla kesildikten sonra gözaltına alınarak savcılığa çıkarıldı. 
   
   3 AYRI SUÇLAMA 
   İstanbul Cumhuriyet Savcısı Abdurrahman Yılancı, gençleri tutuklanmaları istemiyle Nöbetçi 1. Asliye Ceza Mahkemesi'ne gönderdi. Burada yeniden sorgulanan dört öğrenci tutuklanarak cezaevine konuldu. Savcı Abdurrahman Yılancı, gençler hakkında "2911 sayılı Toplantı ve Gösteri Yürüyüşleri Kanunu'na muhalefet etmek", "izinsiz pankart asmak" ve "görevli memura mukavemet" suçlarından dava açtı. 
   
   
   
</TEXT>
</DOC>
