<DOC>
<DOCNO> 168779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sonspo16.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Coulibali ile şartlı anlaştı.. 
</HEADLINE>
<TEXT>

     Yeni sezon öncesi hazırlıklarını sürdüren Trabzonspor, Belçika'nın Lokeren takımının oyuncusu Mamadou Coulibali ile 3 yıllık ön protokol imzaladı. 
     Yönetim kurulu üyesi Hüseyin Tütüncü, Belçika'da futbolcuyla bir görüşme yaptıklarını ve her konuda anlaşarak 3 yıllık ön protokol imzaladıklarını söyledi. 
     Bordo-mavili takımdan ayrılan Güney Koreli oyuncu Lee Yong'un dönmemesi halinde Caulibali'yi kadrolarına dahil edeceklerini de ifade eden Tütüncü, ''Lee, Trabzon'a gelip anlaşamadan ülkesine dönmüştü. Menajeri, bu futbolcunun aklını çelmişti. Bu futbolcu kararını büyük ölçüde değiştirdi. Bize tekrar Trabzonspor'da forma giymeyi istediğini söyledi. Bu futbolcunun hafta sonuna kadar dönmesini bekliyoruz. Eğer dönmezse, anlaşmayı yürürlüğe koyacağız'' dedi. 
     Tütüncü, Coulibali'nin de iyi bir oyuncu olduğunu belirterek, ''Ancak Lee, daha önce takımımızın formasını giymiş bir oyuncu. Uyum sorunu yaşamayacak. Onun için öncelikle bu futbolcuyu tercih ediyoruz. Ancak Lee'nin de hafta sonuna kadar kararını tam olarak vermesini istiyoruz. Çünkü, en azından Lee dönmezse, Coulibali'nin birkaç gün de olsa kampta yer almasını istiyoruz'' diye konuştu. 
     
</TEXT>
</DOC>
