<DOC>
<DOCNO> 174758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/siyaset/siy04.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker kararını hükümet alabilir 
</HEADLINE>
<TEXT>

   "Irak'a asker göndermek için geniş bir çalışma yapmak gerekir" diyen Dışişleri Bakanı Abdullah Gül , "Türkiye'nin çıkarı ne yönde ise o yönde karar alacağız" diye konuştu 
   OKTAY ENSARİ Kayseri DHA 

   
   Dışişleri Bakanı Abdullah Gül, Irak'a gönderilecek asker sayısının belli olmadığını belirterek, "Değerlendirme safhasındayız. Bu safha bitince hükümet kararını alacaktır. Meclis'e gidecekse Meclis'e gitme kararı alacaktır. Meclis'e gitmeme kararı söz konusu olursa orada kalacaktır" dedi. 
   Kayseri Develi'de Seyrani Eğitim Fakültesi ve Develi Yüksekokulu binalarının temel atma törenlerine katılan Gül, asker gönderme konusunda Irak'a asker veya heyet gönderilmesinin de değerlendirme aşamasında olduğunu söyledi. Görüşmelerin sürdüğünü belirten Gül, şöyle konuştu 
   
   TBMM DE TOPLANABİLİR 
   "Karar almak için geniş bir çalışma yapmak gerekiyor. Dışişleri Bakanlığı ve Genelkurmay Başkanlığı ile hükümetimizin karar almasını kolaylaştıracak imk n verecek bilgiler toplanıyor, buna göre hareket edilecek. Türkiye'nin çıkarı ne yönde ise o yönde karar alacağız." 
   Gül, hükümetin bir kanaate varması halinde TBMM'nin toplanabileceğini belirterek, şunları söyledi 
   "Irak'ı geniş bir perspektifte ele alıyoruz. Sadece asker, polis, jandarma gücü göndermeyi düşünmüyoruz. Irak'ın yeniden yapılanması, toprak bütünlüğünü muhafaza etmesi, Irak'ta terörist örgütlerin yer almaması, Irak'ın yeni anayasası, geniş bir vizyon içinde düşünülmesi gerekir. Bütün bunlar değerlendirme safhasıdır. Değerlendirme sonucunda Meclis'e gitmesi gerekiyorsa gidecektir veya hükümette kalacaktır. Meclis'e gitmeme kararı olursa o zaman hükümette kalacaktır. Bu konuda hükümet görüşmeler bittikten sonra her an toplanabilir." 
   
   
</TEXT>
</DOC>
