<DOC>
<DOCNO> 161365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/siyaset/siy04.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz, Ecevit ve Özkan, yolsuzluk komisyonu davetlisi 
</HEADLINE>
<TEXT>
Bir dönem sorgulanıyor 
     SALİHA ÇOLAK Ankara 

     TBMM Yolsuzlukları Araştırma Komisyonu, bir dönemin hükümet ortakları olan eski başbakanlar Mesut Yılmaz ve Bülent Ecevit ile Hüsamettin Özkan’ı komisyona davet etti. 
     Yılmaz, Ecevit ve Özkan’a enerji ihaleleri, doğalgaz anlaşmaları, hayali ihracat ve ekonomik kriz döneminde özellikle Merkez Bankası ve bankacılık alanındaki uygulamalarla, devletin zarara uğratıldığı yolunda komisyona ulaşan belge ve bilgiler ışığında yanıt aranan sorular yöneltilecek. 
     
     Yolsuzluk trafiği hızlandı 
     Komisyon Başkanı Azmi Ateş, Hazine’den sorumlu eski bakanlar Güneş Taner ile Recep Önal’ı, eski Maliye Bakanı Zekeriya Temizel, batık banka patronlarından Demirbank’ın eski sahibi Halit Cıngıllıoğlu ile Sümerbank’ın eski sahibi Hayyam Gariboğlu’nu da dinleme kararı aldıklarını bildirdi. Komisyon, söz konusu bakan ve patronlardan olumlu yanıt alarak çalışma takvimini de belirledi. 
     Komisyona ifade veren bürokratların MGK toplantısından sonra, "Siyasi kriz vardır" açıklamasıyla ekonomik krize yol açmakla suçladığı Ecevit’in, kriz günlerinde Merkez Bankası’ndan bazı bankalara ucuz döviz satılması ve dalgalı kura geçmek için üç gün beklenmesiyle devletin zarara uğratıldığı yolundaki iddialara yanıt vermesi istenecek. 
     Komisyonun dünkü toplantısında, CHP’li üyeler Ecevit’in yolsuzluk olaylarına karışacak bir isim olamayacağını belirterek, "Zaten hasta. Daha nazik bir davet yapmalıyız" dedi. AKP’liler ise "Herkes gibi davet edelim. Gelemeyeceğini bildirirse bir komisyon kurup ayağına gideriz" önerisinde bulundu. 
     

</TEXT>
</DOC>
