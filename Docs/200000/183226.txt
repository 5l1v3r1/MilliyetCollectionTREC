<DOC>
<DOCNO> 183226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sontur22.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem tatbikatını gerçek zanneden kadın fenalık geçirdi 
</HEADLINE>
<TEXT>

     Kayseri'de, İl Sivil Savunma Müdürlüğü ve Ankara Arama Kurtarma Birliği işbirliği ile ''Örnek Sivil Savunma Tatbikatı'' yapıldı. 
     Kayseri ve civarında hissedilen 6.1 şiddetindeki depremin canlandırıldığı tatbikatta, depremin en ağır hissedildiği varsayılan Tacettin Veli Mahallesi'nde kurtarma çalışmaları tatbikatı yapıldı. 
     Sivil savunma ekiplerinin yanı sıra resmi kuruluşlar ve bazı fabrikaların bünyelerinde oluşturulan 21 arama-kurtarma ekibinin görev aldığı tatbikatta, itfaiye çıkan yangınları söndürürken, polis, panik içindeki halkın güvenliği için tedbirler aldı. 
     Gerçeğini aratmayan görüntülerin yaşandığı tatbikatta, arama- kurtarma ekipleri, enkaz altından ses ve görüntü sağlayan cihazlar ile özel eğitimli köpekler kullanarak tespit ettikleri yaralıları, yaralı toplama merkezlerine ulaştırdılar. 
     Kayseri Valisi Nihat Canpolat ve Sivil Savunma Genel Müdürlüğü Daire Başkanı Veysel Tiryaki'nin yanı sıra çok sayıda daire müdürü ile öğrencilerin izlediği tatbikatta 21 ekipten 286 personel görev aldı. Senaryo gereği 28 kişinin öldüğü ve 82 kişinin yaralı olarak kurtarıldığı tatbikat, öngörülen sürede başarıyla tamamlandı. 
     
     EKSİKLER TESPİT EDİLDİ 
     Kayseri Valisi Nihat Canpolat, tatbikat sonrası basın mensuplarına yaptığı açıklamada, hiçbir aksaklık olmadan başarıyla yerine getirilen tatbikatın, eksiklerin yerinde tespit edilmesini sağladığını söyledi. 
     İl Sivil Savunma Müdürü Nurettin Saim Toker de 17 Ağustos depreminden sonra sivil savunmanın öneminin daha iyi anlaşıldığını belirterek, ''Türkiye doğal afetlerin sıkça yaşandığı bir bölgede yer alıyor. Bugüne dek her karşılaşılan doğal afette yaraların sarılması çalışmalarına önem verildi. Halbuki bundan daha önemlisi afetlerin yol açtığı zararları en az seviyeye indirebilmek için yapılacak çalışmalardır. Bu nedenle bu tür tatbikatlar son derece önemlidir'' diye konuştu. 
     Daha sonra Vali Canpolat, Sivil Savunma Genel Müdürü Atilla Özdemir'i kriz masasından telefonla arayarak, tatbikatın başarı ile gerçekleştirilmesi nedeniyle teşekkür etti. 
     
     TATBİKATI GERÇEK ZANNETTİ 
     Gerçek deprem manzaralarını aratmayan tatbikatı, gerçek zanneden bir kadın da fenalık geçirdi. İstikbal İlköğretim Okulu'nda aşçı olarak çalışan Elife Koca, ambulans ve itfaiye araçlarının siren seslerini duyunca üniversite öğrencisi olan oğlu Abdussamet Koca'nın kaldığı Mehmet Ali Susal Öğrenci Yurdu'nda bir olay olduğunu zannetti. 
     Koşarak tatbikat bölgesine gelen Elife Koca, yurt binasındaki kurtarma çalışmalarını görünce oğluna bir şey olduğu şüphesiyle fenalık geçirdi. Koca, çevredeki görevlilerin bir olay olmadığını, yapılanların tatbikat olduğunu söylemeleri üzerine rahat bir nefes aldı. 
     
</TEXT>
</DOC>
