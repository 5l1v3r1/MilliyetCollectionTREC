<DOC>
<DOCNO> 168827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/sontur34.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Alaattin Çakıcı, İstanbul Adliyesi'nde... 
</HEADLINE>
<TEXT>

     Alaattin Çakıcı, Adalet Bakanlığı'nın, Fransa'dan iadesinin genişletilmesine ilişkin istemine muvafakatı olmadığını bildirdi. 
     İstanbul Adalet Sarayı'na kardeşi Gençağa Çakıcı ve avukatları Atalay Cebesoy ve Şeyda Yıldırım ile gelen Çakıcı, önce İstanbul Cumhuriyet Savcısı Erol Canözkan'ın makamına girdi. ''Türkbank ihalesine fesat karıştırılması'' soruşturması kapsamında, Adalet Bakanlığı'nca Fransa'dan iadesinin genişletilmesi yönünde istem olduğu bildirilen Çakıcı, bu talebe muvafakatı olmadığını kaydetti. 
     Daha sonra İstanbul Cumhuriyet Başsavcı Yardımcısı Hüseyin Yıldız'ın makamına çıkan Çakıcı, borsacı Adil Öngen'in yaralanması olayı nedeniyle Fransız adli makamlarınca verilen iadesinin genişletilmesi konusundaki karara itirazda bulundu. 
     Ardından İstanbul 2. Ağır Ceza Mahkemesi'nde hakim Ahmet Ulucan'ın karşısına çıkan Çakıcı, Tevfik Nurullah Ağansoy'un öldürülmesi davasına ilişkin, iadesinin genişletilmesi yönündeki talep konusunda görüş bildirdi. 
     Ağansoy'un öldürülmesi olayına ilişkin, ''azmettirmek'' suçundan hakkında dava açıldığını, olay olduğu sırada kendisinin yurtdışında bulunduğunu belirttiği öğrenilen Çakıcı'nın, bu suçtan yargılanması için Fransız adli makamlarından izin istendiğini, ancak izin verilmediğini hatırlattığı öğrenildi. 
     Başka suçlar nedeniyle Türkiye'ye iade edildiğini ve yargılandığını belirten Çakıcı'nın, bu konuyla ilgili olarak iadesinin genişletilmesi yönünde muvafakatı olmadığını bildirdiği ve bu görüşün Fransız Adli makamlarına iletilmesini istediği öğrenildi. 
     Duruşma salonundan çıkan Çakıcı, gazetecilerin sorularını yanıtsız bırakarak adliyeden ayrıldı. 
     Çakıcı'nın, 14 Temmuz Pazartesi günü de Bursa Cumhuriyet Savcılığı'nda, boşandığı eşi Nuriye Uğur Kılıç'ın Çakıcı öldürülmesi olayı nedeniyle görüş bildireceği belirtildi. 
     
</TEXT>
</DOC>
