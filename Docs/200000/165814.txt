<DOC>
<DOCNO> 165814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/sondun18.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
DSÖ "Dünya 2-3 hafta içinde SARS'tan kurtulacak" 
</HEADLINE>
<TEXT>

     Dünya Sağlık Örgütü DSÖ , dünyanın 2-3 hafta içinde akut solunum yetmezliği sendromundan SARS kurtulacağını bildirdi, ancak hastalığın gelecek kış Çin'de yeniden ortaya çıkabileceği uyarısında bulundu. 
     DSÖ'nün bulaşıcı hastalıklar birimi yönetici David Heymann, Reuters ajansına verdiği demeçte, ''Bütün ülkelerde salgının azaldığı görülüyor. Bütün ülkeler, 2-3 hafta içinde SARS'tan kurtulabilir'' dedi. 
     Heymann, Tayvan ve Kanada'nın hala hastalığa yayabilecek iki bölge olarak görüldüğünü söyledi. 
     Hastalığın en çok etkilendiği Hong Kong ve Çin, bu ay DSÖ tarafından tehlikenin geçtiği bölgeler olarak ilan edilirken, Tayvan ve Kanada'nın da bu bölgeleri takip etmesi bekleniyor. 
     Heymann, ''Eğer bu iki ülkede, Temmuz ayının ilk haftasında yeni bir vaka ve ölüm görülmezse bütün ülkelerin listeden çıktığını ve insan nüfusunda salgının durduğunu söyleyebiliriz'' dedi. 
     David Heymann, hastalığın bu yıl Kasım-Aralık aylarında Çin'de yeniden ortaya çıkabileceği belirtti. 
     Geçen yılın sonlarında Çin'de hayvanlardan insanlara bulaştığına inanılan hastalık, dünya çapında 800'den fazla kişinin ölümüne, 8 bin 500 kişinin virüsten etkilenmesine ve milyonlarca dolar iş kaybına neden oldu. 
     
</TEXT>
</DOC>
