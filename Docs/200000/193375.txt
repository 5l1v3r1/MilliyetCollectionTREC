<DOC>
<DOCNO> 193375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/guncel/gun05.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Orduevi garsonu eylemde yakalandı 
</HEADLINE>
<TEXT>

   İzne gelen er Oktay Bal'ın Topkapı'da düzenlenen 'F tipine hayır' eylemine katıldığı ortaya çıktı... 
      ERDAL KILINÇ İstanbul 
   
   F tipi cezaevlerini protesto etmek için E-5 Otoyolu Topkapı Cevizlibağ mevkiinde yapılan korsan gösteride, Harbiye Orduevi'nde görevli bir askerin de gözaltına alındığı bildirildi. Orduevinde "garson" olarak görev yaptığı bildirilen Oktay Bal isimli askerin, izinli gününde eyleme katıldığı anlaşıldı. 
   Cevizlibağ'da pazar günü Tutuklu Aileleri Yardımlaşma ve Dayanışma Derneği TAYAD üyelerinden oluşan yaklaşık 100 kişilik grup, trafiği durdurarak eylem yapmıştı. Eylemcilerden bazıları, yolda bulunan ve inşası süren üstgeçide ait malzemelerden yaptıkları temsili tabuta girmişti. Yolu trafiğe kapatan göstericilerden 55'i gözaltına alınmıştı. Eylemi yasadışı DHKPC örgütünün de destekliği iddia edilmişti. 
   Vatan Caddesi'ndeki İstanbul Emniyet Müdürlüğü Güvenlik Şubesi'ne getirilen eylemcilerin kimlik tespiti yapılırken, Oktay Bal'ın asker olduğu ortaya çıktı. 
   Üzerinde er kimliği bulunan Bal'ın Harbiye Orduevi'nde "garson" olarak görev yaptığı öne sürüldü. Bal'ın 10 günlük izinin dördüncü gününde eyleme katıldığı bildirildi. Çıkarıldığı mahkemede tutuksuz yargılanmak üzere serbest bırakılan Bal, Beşiktaş İnzibat Merkez Komutanlığı'ndan gelen görevlilere teslim edildi. 
   Bu arada aynı gösteride temsili tabut içine giren Mehmet Güver'in de, rahatsızlığı nedeniyle Cumhurbaşkanı Ahmet Necdet Sezer tarafından affedilen hükümlüler arasında yer aldığı bildirilmişti. 
   
   
   
   
   
</TEXT>
</DOC>
