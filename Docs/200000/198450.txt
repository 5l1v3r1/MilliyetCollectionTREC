<DOC>
<DOCNO> 198450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sonspo23.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Filede bayanlar igi dev maçla start alıyor 
</HEADLINE>
<TEXT>

     Bayanlar Voleybol Birinci Ligi'nde 2003-2004 sezonu, yarın yapılacak karşılaşmalarla başlayacak. 
     A Milli Bayan Voleybol Takımı'nın Japonya'daki 9. Dünya Kupası maçlarına katılması nedeniyle başlangıcı geciken ligin ilk haftası dev bir maça sahne olacak. 
     Şampiyonluğun 2 büyük adayı Vakıfbank Güneş Sigorta ile Eczacıbaşı, İstanbul Burhan Felek Spor Sitesi Salonu'nda karşı karşıya gelecek. Saat 19.00'da başlayacak maç, TRT 3'ten naklen yayınlanacak. 
     
     İLK HAFTANIN PROGRAMI 
     Ligde ilk hafta maçların programı şöyle 
     29 Kasım Cumartesi 
     19.00 Vakıfbank Güneş Sigorta-Eczacıbaşı Burhan Felek . 
     15.00 Yeşilyurt-Emlak Toplu Konut İdaresi Yeşilyurt . 
     12.00 Ankara Numunespor-Beşiktaş Selim Sırrı Tarcan . 
     14.00 TED Kolejliler-Kocaelispor Selim Sırrı Tarcan . 
     16.00 Türk Telekomspor Aycell-Ankara İlller Bankası Selim Sırrı Tarcan . 
     13.00 Dicle Üniversitesi-Şişli Dicle Üniversitesi . 
     13.00 Şanlıurfa Gençlik ve Spor-Karşıyaka Şanlıurfa Atatürk . 
     
     14 TAKIM YER ALACAK 
     Ligde 2003-2004 sezonu Galatasaray, Ankara SSK Spor, Samsun DSİ Spor, 75. Yıl ve İstanbul Işıkspor'un çekilmesiyle 14 takımla oynanacak. 
     Ligde ilk yarı 31 Ocak 2004'te tamamlanacak, ikinci yarı ise 7 Şubat'ta start alıp, 14 Nisan'da sona erecek. 
     Çift devreli lig usulüne göre yapılacak 1. etap maçları sonunda ilk 4 sırada yer alan takımlar, ligde aldıkları puanları taşımadan federasyonun belirleyeceği 2 tarafsız ilde 2 turnuva yapacak. Bu turnuvalar sonunda takımlar elde ettikleri puanlara göre lig sıralamasını belirleyecek. 
     Ayrıca ligde bu sezon uygulanacak yeni puan sistemine göre, maçları 3-0 ve 3-1 kazanan takımlar 3, 3-2 kazananlar 2 puan alırken, 3-2 yenilen takıma 1 puan verilecek. 3-1 ve 3-0 yenilen takımlar ise puan alamayacak. Hükmen yenilgilerde toplam puandan 1 puan düşürülürken, hükmen galibiyet alan takımın puanına ise 3 puan eklenecek. 
     
</TEXT>
</DOC>
