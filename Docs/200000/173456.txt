<DOC>
<DOCNO> 173456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sondun09.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız aktris Trintignant, yüzüne aldığı darbeler sonucu ölmüş... 
</HEADLINE>
<TEXT>

     Litvanya'da kaldığı otelde feci şekilde dövülerek komaya giren ve uçakla başkent Vilnius'dan Fransa'ya getirildikten sonra beyin ödeminden öldüğü açıklanan Fransız oyuncu Marie Trintignant'a yapılan otopsi sonucuna göre, genç sanatçı başına aldığı darbeler nedeniyle hayata veda etti. 
     Fransa'nın başkenti Paris'teki adli tıp kaynakları dün yaptıkları açıklamada, geçici otopsi raporunun, Trintignant'ın 26 Temmuz'u 27'sine bağlayan gece, yüzünün çeşitli noktalarına aldığı şiddetli darbelere bağlı olarak öldüğünü ortaya koyduğunu duyurdu. 
     Aynı kaynaklar, Trintignant'ın otopsi raporunda ''Koma ve bunu izleyen ölüm, yüze isabet eden bu darbelere bağlı kafatası travmasının sonucunda gelişmiştir'' ifadesinin yer aldığını belirtti. 
     Otopsinin yanı sıra toksikoloji tahlillerinin de yapılmasının planlandığı, bu işlemin ise 15-30 gün alacağı belirtiliyor. 
     Fransa-Litvanya ortak yapımı ''Colette'' adlı filmin çekimleri için bir süredir Vilnius'da bulunan Trintignant, rock grubu Noir Desir'in solisti olan sevgilisi Bertrand Cantat ile tartıştıktan sonra hastaneye kaldırılmıştı. Geçirdiği ameliyatlara rağmen komadan çıkamayan oyuncu, 1 Ağustos'ta beyin ödeminden ölmüştü. 
     Litvanya'da geçici olarak gözaltına alınan Cantat'ın ise yasal sürenin tamamlanmasının ardından Fransa'ya sınır dışı edilmesi bekleniyor. 
     
</TEXT>
</DOC>
