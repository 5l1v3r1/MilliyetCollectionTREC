<DOC>
<DOCNO> 161705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sonspo16.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım Kulübün borçlarını ödeyeceğiz... 
</HEADLINE>
<TEXT>

     Fenerbahçe Kulübü Başkanı Aziz Yıldırım ve kulüp ikinci başkanı Nihat Özdemir, Ankara Fenerbahçeliler Derneği'ni ziyaret etti. 
     Aziz Yıldırım, burada yaptığı açıklamada, bu yıl kötü bir sezon geçirdiklerini, taraftarlarını gelecek yıl da üzmemek için çalışmalara başladıklarını belirterek, ''Bu başarısızlıkta herkes suçlu. Fenerbahçe Kulübü kongre üyeleri ve taraftarlarına şampiyonluk borcumuzu ödeyeceğiz. Ama ülkede herkes borcunu ödemiyor'' dedi. 
     Önemli olanın şampiyonluktan çok kulübü sağlam temellere oturtmak olduğunu ifade eden Yıldırım, şöyle konuştu 
     ''Bizim için önemli olan kuvvetli bir kaynak yaratmak. Bu sayede transfer yapabilir, altyapıyı güçlendirir ve sosyal etkinlik yapabilirsiniz.'' 
     
     PFDK KARARLARI 
     Yıldırım, Profesyonel Futbol Disiplin Kurulu'nun PFDK , Fatih Akyel'e 4 maç ceza vereceğini duyduğunu belirterek, bu cezayla ilgili olarak Tahkim Kurulu'na gideceklerini söyledi. 
     
     SADETTİN SARAN'IN İSTİFASI 
     Öte yandan basın mensuplarının Sadettin Saran'ın istifasını sormaları üzerine Yıldırım, ''Bu konuda bir bilgim yok. Yönetim kurulunda değerlendiririz'' dedi. 
     
</TEXT>
</DOC>
