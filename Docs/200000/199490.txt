<DOC>
<DOCNO> 199490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sondun28.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC Başbakanı Eroğlu'ndan Verheugen'e sert tepki 
</HEADLINE>
<TEXT>

     KKTC Başbakanı Derviş Eroğlu, Avrupa Birliği yetkililerine seslenerek, ''Eğer Verheugen bu tutumunu sürdürürse 14 Aralık seçimleri sonrasında KKTC'de kendilerini muhatap kabul edecek bir makam bulamayacaklardır'' dedi. 
     Başbakan Eroğlu, yaptığı yazılı açıklamada, AB Komisyonu'nun genişlemeden sorumlu üyesi Günther Verheugen'in, Belçika Senatosu'nun Dışişleri Komisyonu'nda dün yaptığı konuşmanın, her türlü diplomatik teamüllere ve nezakete aykırı ve ciddi bir şekilde haddini bilmemek olduğunu belirtti. 
     ''Verheugen'in, KKTC seçimleri, Türkiye-KKTC ilişkiler ve Türk Silahlı Kuvvetleri ile Annan planı konusundaki saçma sapan söylemlerini kınadıklarını'' kaydeden Eroğlu, ''Bu bürokratı, saygı çerçevesinde, temsil ettiği kuruma uygun davranışlar içine girmesi konusunda uyarıyoruz'' ifadesini kullandı. 
     Verheugen'in, KKTC'de 14 Aralık'ta yapılacak seçimlerin sonuçlarını, ''ancak muhalefetin kazanması halinde tanıyacaklarını'' açıkça ifade ettiğini ve bunun bir dil sürçmesi değil, küstahlık olduğunu belirten Eroğlu, şöyle devam etti ''AB yetkili organları bu bürokratın ifade ettiklerinin kendilerini bağlayıp bağlamadığını açıkça ortaya koymalıdır. AB, bir demokrasi ve insan hakları ve hukuk değeri bütünü olduğu iddiasındaysa Verheugen'in söylemi bu misyonla ciddi bir çelişki içindedir. 
     KKTC'de 14 Aralık'ta gerçekleştirilecek olan seçimler, onlar tanısa da tanımasa da, kendi kaderini tayin hakkını kullanan bir halkın kurduğu bir hukuk devletinde, bağımsız yargı denetiminde yapılacak, son derece şeffaf bir seçim olacaktır. Seçimlerle ilgili olarak peşin, 'muhalefetin kazanması halinde tanınacağının' söylenmesi, aksi takdirde geçersiz olacağının belirtilmesi izaha muhtaç bir ifadedir.'' 
     
     ''SEÇİMLERİN SONUCUNUN KABUL EDİLMESİNİ BEKLİYORUZ'' 
     Verheugen'in söyleminin, AB'nin oluşum ruhuna ve İnsan Hakları Evrensel Beyannamesi'nin temel ilkelerine aykırı olduğunu kaydeden Eroğlu, KKTC'de egemen bir halk olduğunu ve bu halkın 14 Aralık seçimlerinde demokratik bir yolla seçme ve seçilme hakkını kullanacağını belirtti. ''Şeffaf bir biçimde yapılacak olan seçimlerin sonucunun tanınmasını ve kabullenilmesini, Avrupa Birliği dahil tüm uluslararası kuruluşlardan ve devletlerden beklemek hakkımızdır'' diyen Eroğlu, şunları kaydetti 
     ''Eğer yapılacak seçimlerle ilgili olarak kamuoyunda kasıtlı yaratılmaya çalışılan, seçimlerin şaibeli olacağına ilişkin spekülasyonların arkasında duran varsa şimdiden ortaya çıkmalı ve açıkça iddialarını ortaya koymalıdır. Demokratik teamüllere ve evrensel hukuk ilkelerine uygun olarak yapılacak bu seçimlerin gerçek dışı yaklaşımlarla gölgelenmeye çalışılması sadece ve sadece ülkemiz üzerinde oynanan oyunun bir parçası olabilir. 
     Bir kez daha vurguluyorum ki, isteyen tüm uluslararası saygın kuruluşlar bize başvurarak, seçimlerimizde resmi gözlemci olabilir. Bu konuda tüm yetkili makamlarımız kendilerine yardıma hazırdır. Gözlemci göndermeye birtakım yapay nedenlerle yanaşmayanların seçim sonuçlarını tartışma konusu yapma hakları yoktur. Son zamanlarda yaptıkları açıklamalar ve uygulamalarıyla AB'yi Rum-Yunan yanlısı siyasetin batağına düşürenlerin bu uyarımızı dikkate almaları gerekir.'' Verheugen'in açıklamalarında Türk Silahlı Kuvvetleri'ne de saldırmasının asla kabul edilemeyeceğini ifade eden Başbakan Eroğlu, Kıbrıs'ta bugün kan akmamasının tek nedeninin, Türk askerinin Kıbrıs'taki etkin varlığı olduğunu vurguladı. 
     Türk askerinin Makedonya, Kosova, Bosna, Somali ve Afganistan'a da barışı taşıma görevini başarıyla yerine getirdiğinin altını çizen Eroğlu, ''Türk askerine Kıbrıs'ta barışı engelleyen taraf olarak bakmak, sadece Verheugen ve onun gibilerde görülebilecek bir şaşılıktır'' dedi. 
     Eroğlu, Verheugen'in, Annan planı ve KKTC Cumhurbaşkanı Rauf Denktaş hakkındaki sözlerinin de sadece gülünç olduğunu belirterek, ''AB yetkilileri şunu bilmelidir ki eğer, komiser Verheugen bu tutumunu sürdürürse 14 Aralık seçimleri sonrasında KKTC'de kendilerini muhatap kabul edecek bir makam bulamayacaklardır'' ifadesini kullandı. 
     
</TEXT>
</DOC>
