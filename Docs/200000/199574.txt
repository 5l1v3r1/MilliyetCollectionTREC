<DOC>
<DOCNO> 199574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sonspo30.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Düren Gurbetçilerimizi Arena Stadı'na bayraklarla bekliyoruz... 
</HEADLINE>
<TEXT>

     UEFA'nın Avrupa Şampiyonlar Ligi'nde Beşiktaş'ın FC Chelsea takımıyla yapacağı maçı tarafsız sahaya alması sonrası Uluslararası Spor Tahkim Mahkemesi'ne CAS başvuran, ancak buradan da sonuca ulaşamayan Beşiktaş Kulübü, Futbol Federasyonu ile birlikte yeni strateji belirlemeye çalışıyor. 
     Beşiktaş Kulübü İletişim Komitesi Başkanı Mete Düren, Futbol Federasyonu yetkilileriyle birlikte hukuksal olarak yapılabileceklerin üzerinde çalıştıklarını söyledi. 
     Düren, CAS'ın FC Chelsea maçıyla ilgili yürütmeyi durdurma taleplerini reddettiğini belirterek, ''Olayların başladığı noktadan itibaren bugüne kadar olduğu gibi bundan sonra da kulübümüz federasyonla ortak hareket ederek ilave ne gibi hukuksal yollara başvurabileceğimize birlikte karar vereceğiz. Futbol Federasyonu ile birlikte hukuk kurulumuz UEFA'nın bu konulardaki prosüdürlerini inceleyerek başka ne gibi hukuksal yollara başvurabiliriz bunları tespit edeceğiz. Mümkün olan tüm hukuksal yöntemlere başvuracağız. Karar henüz yeni. Bu konudaki tavrımız da önümüzdeki günlerde belli olacak'' diye konuştu. 
     Maçın dış sahada yapılması durumunda hazırlıklı olduklarını kaydeden Düren, ''Chelsea maçının Arena Stadı'nda oynanması kesinleşti gibi. Bunun için teknik yetkililerimiz Schalke 04 Kulübü yetkilileriyle toplantılar yapıyorlar. Maç için ön protokol imzalanmak üzere. Arena Stadı'nı BJK İnönü Arena Stadı'na çevirmek için de Avrupa'da yaşayan vatandaşlarımıza ve buradaki taraftarlarımıza tarihi görev düşüyor. Gerek Türkiye'de, gerek Almanya'da, gerekse diğer ülkelerde yaşayan vatandaşlarımızdan Arena Stadı'nı siyah-beyaz flamalarla ve Türk bayraklarıyla donatmalarını bekliyoruz'' dedi. 
     
</TEXT>
</DOC>
