<DOC>
<DOCNO> 161827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/sondun04.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Balkan ülkelerinde "seks kölesi" genç kızlar.. 
</HEADLINE>
<TEXT>

     Bazı Balkan ülkeleri, özellikle de eski Yugoslavya toprakları, diğer ülkelerden getirilen genç kız ve kız çocuklarının ''seks kölesi'' olarak kullanıldıkları bir merkeze dönüştü. 
     Belirli yerlere kapatılan, pasaportları ellerinden alınarak fuhuşa zorlanan ve kendilerine ancak karınlarını doyuracak kadar bir para bırakılan, feci şekilde dövülen, ölümle tehdit edilen, uyuşturucuya alıştırılan bu seks köleleri, şarkıcı, dansçı, model yapılacakları vaadiyle ülkelerinden çıkarılıyorlar. 
     Makedonya'da kurtarılan ve özel koruma merkezine alınan, burada, ülkesine dönmesiyle ilgili işlemleri devam eden, elleri sigara yanıklarıyla dolu olan Moldovalı Anna, seks kölesi olarak geçirdiği hayatını Reuters'a anlatırken, ''Adeta ölmüş, cehenneme gitmiş gibiydim. Yalnızca evime dönmek ve hayatımın bu bölümünü unutmak istiyorum'' dedi. 
     Makedonya'da işbaşında olan koalisyon hükümetinin öncelikli vaatleri arasında, seks ticareti işini çökertmek de vardı. Ocak ayından beri, seks kölesi olarak kullanıldığı belirlenen 40 kız kurtarıldı. Polis baskınlarıyla kurtarılan kızlar, Makedonya İçişleri Bakanlığı ve Uluslararası Göç Örgütü IOM tarafından 2001'de kurulan özel koruma merkezine getiriliyor. Bu merkez, şimdiye değin 600 kadar kıza yardım etti. 
     Köle olarak kullanılan kızlar öncelikle Rusya, Ukrayna, Moldova, Romanya ve Bulgaristan'dan, çeşitli cazip vaatlerle ülkelerinden çıkarılıyor. 
     Ama bunlardan bir bölümü, seks kölesi ticareti yapanların ellerine düşüyor, 1000-2000 Euro arasında değişen fiyatlarla köle tacirlerine satılıyorlar. Genç kızların ellerinden pasaportları alınıyor, çok kötü koşullarda, adeta zindan gibi yerlerde barındırılıyorlar. 50-100 Euro arasında değişen fiyatlar karşılığında fuhuş yapmaya zorlanıyorlar. 
     Uluslararası insan ticareti ile ilgili çalışmalar yapmak amacıyla kurulmuş olan IOM'un Makedonya'daki sözcüsü Vlatko Danailov, ''bu kızların sürüklendiği koşullardan daha büyük insan hakları ihlali olamaz'' diyor. 
     Bu ticaret, organize suç şebekelerinin en gelir getirici işleri arasında. 
     Yıllar süren iç mücadeleler yaşayan eski Yugoslavya toprakları şimdi bu insan ticaretinin merkezine dönüşmüş durumda. Merkez haline gelmiş yerler özellikle Makedonya, Kosova ve Bosna. Reuters'a göre bunun en önemli nedeni, bölgeye gelen uluslararası barış gücü askerlerinin, savaş sonrası yeniden inşa alanında çalışan işçilerin ve diğer görevlilerin, kızlarla yatmak için ''iyi para ödemesi.'' IOM Sözcüsü Danailov, Makedonya'nın geçmişte, bu ticaretin geçiş merkezlerinden biri olduğunu, kızların buradan genellikle başka ülkelere gönderildiklerini, fakat son yıllarda bu ülkenin nihai varış noktası haline gelmeye başladığını söylüyor. 
     IOM'un rakamlarına göre Avrupa'da yılda 120 bin genç kız ve kız çocuğu, fuhuş ticaretinde kullanılıyor. Yalnızca Makedonya'da, yaşları 15 ile 30 arasında değişen 3000 kız, geçen yıl seks kölesi tacirlerinin eline düştü. Bunlardan bir bölümü yine köle olarak kullanılacakları başka ülkelere gönderildi, bazıları ise Makedonya'da kaldı. 
     Makedonya polisinin rakamlarına göre ülkedeki toplam 292 gece kulübünde 300 kadar kız, şu anda seks kölesi olarak çalıştırılıyor. Polis bu kulüplere yaptığı baskınlarla köle olarak çalıştırılanları belirlemeye çalışıyor. Ancak kızların çoğunluğu polise, korkudan, gönüllü çalıştığını söylüyor. Üst düzey bir polis görevlisine göre baskınların çoğu, köle tacirlerinin polis içinde ajanları olduğu için önceden haber alınıyor ve kızlar götürülerek gizleniyor. Bu polis görevlisi, yakalanan köle tacirlerinin de bir yolunu bulup bir gün içerisinde gözaltından kurtulmayı başardıklarını, fakat son dönemde durumun giderek iyileşmeye başladığını söylüyor. 
     
</TEXT>
</DOC>
