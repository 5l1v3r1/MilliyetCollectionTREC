<DOC>
<DOCNO> 193074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sonspo11.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkoviç Trabzon kalesini bir kaptı, pir kaptı 
</HEADLINE>
<TEXT>

     Trabzonspor'un Hırvat asıllı Avusturalyalı kalecisi Petkoviç, son dönemlerde başarılı performansıyla dikkat çekiyor. 
     Ligin ilk 2 haftasında yediği hatalı goller ile teknik direktör Samet Aybaba tarafından yedek kulübesine çekilen ve kaleyi Hasan Sönmez'e kaptıran Petkoviç, 8. haftada tekrar formasına sahip olduktan sonra geçen 3 maçta kalesinde gol görmedi. 
     Denizlispor, Malatyaspor ve son olarak İstanbulspor maçında performansıyla dikkat çeken Petkoviç, oynadığı 5 maçta 4 gol yiyerek düşük bir gol ortalamasıyla kalesini korumuş oldu. 
     Petkoviç, lige iyi bir başlangıç yapamadığını belirterek, ''Profseyonel bir oyuncuyum. Yedek kaldıktan sonra çalışmalarıma devam ettim. Hocamın verdiği şansı iyi kullandım'' dedi. 
     Az gol yemesinin kendisinin değil takımın bir başarısı olduğunu ifade eden Petkoviç, ''Beşiktaş maçından sonra iyi bir hava yakaladık. Bunu devam ettirip ligde iddiamızı sürdüreceğimize inanıyoruz'' diye konuştu. 
     
</TEXT>
</DOC>
