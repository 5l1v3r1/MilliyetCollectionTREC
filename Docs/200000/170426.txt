<DOC>
<DOCNO> 170426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/son/sonspo11.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Maddi sorunumuz yok 
</HEADLINE>
<TEXT>

     Almanya'daki hazırlık çalışmalarını sürdüren Fenerbahçe, bu sabah 2 saatlik bir antrenman yaptı. 
     Teknik direktör Christoph Daum, bugünkü antrenmanda, çift kale maçla birlikte futbolculara uzun pas, kaleye orta ve gol çalışmaları yaptırdı. 
     İdmandan sonra bir basın toplantısı yapan yönetim kurulu üyesi Hakan Bilal Kutlualp, maddi sorunları olmadığını söyledi. 
     Başarının yalnızca futbolcu, antrenör, yönetimle değil, taraftarlarla birlikte olacağına dikkati çeken Kutlualp, 25 milyon taraftarın da üzerine düşeni yapmasını istedi. 
     Hakemlere inandıklarını ve önyargılı olmadıklarını belirten Hakan Bilal Kutlualp, ''Hoşgörülü olup, geçmişi unutmak gerekir'' dedi. 
     Luciano'nun cezasının kaldırılması için çalışmaların devam ettiğini ifade eden Kutlualp, İranlı futbolcu Vahedi ile İstanbul'da görüştüklerini, transferi konusunda birkaç gün daha bekleneceğini ve kararı yönetim kurulunun vereceğini söyledi. 
     Kutlualp, Vahedi'nin, kendisine Fenerbahçe'de oynamak istediğini söylediğini, Türkiye'de İbrahim Tatlıses ile Mahsun Kırmızıgül'ü tanıdığını ifade etti. 
     Şampiyonluk ve büyük başarılardan sonra geçen sezon başarısız olduklarını kaydeden Kutlualp, ''Bunun nedenlerini araştırıyoruz. Bir an önce alnımızın akıyla taraftarımıza borcumuzu ödemek istiyoruz. Transfer konusunda Daum'un istekleri yerine getiriliyor. Yönetim kendisine telkinde bulunmuyor. Fenerbahçe'de para sorun olmaz. Ne zaman lazımsa bulunur. Ne yaptığımızı biliyoruz. Kimse endişelenmesin'' dedi. 
     Futbolculardan Erhan Albayrak da Daum'un kendisine dörtlü savunmanın solunda görev verdiğini belirterek, ''Burada başarılı olacağıma inanıyorum. Taraftarlar benden gol bekleyebilir ama bana savunmada görev verildi. Daum en iyi hocalardan biri. Fenerbahçe onun için bir basamak değil. O zaten kendisini kanıtlamış'' diye konuştu. 
     Semih de birlik ve beraberlik içinde çalıştıklarını, Hooijdonk ile birlikte oynamaktan mutluluk duyduğunu ve hücumda başarılı olacağına inandığını söyledi. 
     Fenerbahçe yarın Aachen kentindeki Tivoli Stadı'nda Allemania Aachen ile ikinci hazırlık maçını yapacak. 
     
</TEXT>
</DOC>
