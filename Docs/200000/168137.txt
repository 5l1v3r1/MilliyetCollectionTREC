<DOC>
<DOCNO> 168137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/dunya/adun.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadul intikam tugayı 
</HEADLINE>
<TEXT>

Çeçenistan'daki savaşta yakınlarını kaybeden kadınlar 'canlı bomba' timleri kurdu. Şimdiye kadar 19 kayıp veren grubun sloganı 'Ya zafer ya cennet' 
     CENK BAŞLAMIŞ Moskova 

     Moskova'da pazar günü düzenlenen intihar saldırısının ardında, Çeçenistan'daki savaşta eşlerini, oğullarını ve ağabeylerini kaybeden kadınların oluşturduğu bir grubun bulunduğu ortaya çıktı. 
     Rus istihbarat birimlerinin belirlemesine göre, Çeçen komutan Şamil Basayev'in talimatıyla 36 kadın tarafından kurulan grup şimdiye kadar düzenlenen intihar saldırılarında 19 üyesini kaybetti. Saldırılarda 200'den fazla kişi öldü, 700 civarında kişi yaralandı. "Kara dullar" olarak adlandırılan grubun son eylemi, Moskova'da rock festivalinin düzenlendiği bir alanın yakınlarındaki intihar saldırısı oldu. İki genç kızın üzerlerindeki patlayıcıları havaya uçurması sonucu toplam 15 kişi hayatını kaybetti. Bu genç kızlardan birinin 20 yaşındaki Çeçenistan vatandaşı Zalihan Elihacıyeva olduğu belirlendi. Görgü tanıkları, Elihacıyeva'nın güvenlik kuvvetlerinin dikkatini çekmemek için başörtüsü kullanmadığını söyledi. Çeçenistan İçişleri Bakanlığı yetkilileri, genç kızın geçen yıl bir ağabeyini çatışmalarda kaybettiğini bildirdi. 
     Bundan önceki intihar saldırısı, savaşta oğlunu kaybeden 46 yaşındaki Şahidat Baymuradova tarafından 14 Mayıs'ta düzenlenmiş ve 26 kişi ölmüş, 150 kişi de yaralanmıştı. Kadınların düzenlediği ilk intihar saldırısı ise, 2000 yılı ortalarında Çeçen komutanlardan Arbi Barayev'in kızkardeşi Havva tarafından gerçekleştirildi ve 17 Rus askeri öldü. Ancak, o dönemde "kara dullar" grubunun henüz kurulup kurulmadığı bilinmiyor. Geçen yıl Moskova'da bir tiyatroya düzenlenen baskına üzerlerinde patlayıcı bulunan 20 kadar Çeçen kadın da katılmıştı. Operasyon sonucu tümü ölen kadınların isimleri ve grup üyesi olup olmadıkları da açıklığa kavuşmadı. Rus yetkililer, "kara dullar"ı kuran Çeçen komutan Basayev'in operasyona "bumerang" adını verdiğini, slogan olarak da "ya zafer ya cennet"in kullandığını söyledi. 
     
Putin öfkeli      Moskova'daki saldırı nedeniyle dün Rusya'da yas ilan edilirken, Devlet Başkanı Vladimir Putin terörizme boyun eğmeyeceklerini söyledi. Putin, "Nerede olurlarsa olsunlar, bütün teröristler saklandıkları mağaralardan çıkarılarak yok edilmeli. Rusya'yı terör yönetemez" dedi. Rusya lideri, Çeçenistan'daki grupların uluslararası terör örgütleriyle yakın işbirliği içinde bulunduğunu söyledi. Yas nedeniyle ülkedeki bayraklar yarıya indirildi, televizyonlarda eğlence programları kaldırıldı. 
     

</TEXT>
</DOC>
