<DOC>
<DOCNO> 199750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/soneko16.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener Kıbrıs konusu Türkiye'nin milli bir davasıdır 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Ekonomik İşbirliği Teşkilatı'na EİT üye ülkelerin tamamında, teröre karşı mücadelede ortak işbirliği yapma iradesinin, görüşünün hakim olduğunu söyledi. 
     Şener, EİT Bölgesel Planlama Konseyi 14. toplantısı sırasında gazetecilerin sorularını yanıtladı. 
     Bir gazetecinin teröre karşı bölgesel ve küresel işbirliğinde EİT'e üye ülkelerden destek bekleyip beklemediklerini sorması üzerine Şener, ''Bu kuruluşa üye ülkelerin hepsi terör konusunda aynı düşünceyi paylaşmaktadırlar. Teröre karşı mücadelede ortak işbirliği yapma iradesi, görüşü üye ülkelerin tamamında hakimdir'' dedi. 
     Şener, uluslararası planda teröre karşı işbirliği konusunda önemli adımlar atıldığını belirterek, şunları söyledi 
     ''İstihbarat konusunda işbirliği yapılabilir. Terör odaklarına karşı ortak mücadele ve karşılıklı talepler konusundaki duyarlılıkla ülkeler birbirlerine destek olabilirler. Ve değişik yollarla bu konunun üzerine nasıl gidileceği konuşulabilir. Ortak bir strateji belirlenebilir. Ama son terör hadiselerinden sonra özellikle Türkiye'nin komşu ülkelerle sürdürmüş olduğu görüşmelerde gerçekten çok yakın ilgi, destek gördük.'' Terör olaylarına dünyadaki tüm ülkelerin maruz kalabileceğini ifade eden Şener, dünyanın en güçlü ekonomisine, askeri gücüne ve hatta en güçlü istihbarat birimlerine sahip olduğu ifade edilen ABD ile terör olaylarının etkisinden ve sonuçlarından kendisini kurtaramadığını kaydetti. 
     Şener, bütün ülkelerin terör konusunda işbirliği yapması gerektiğine işaret ederek, şöyle konuştu 
     ''15 ve 20 Kasım tarihlerinde İstanbul'da meydana gelen terör olayları sadece Türkiye'nin konuya hassasiyetinin artmasına yol açmamalı. Aynı zamanda bütün ülkelerin dost, müttefik tüm ülkelerin konuya duydukları hassasiyeti artırmalıdır diye düşündük. 
     Bazı, bu konuda da gerçekten çok değişik ülkelerden Türkiye'ye yönelik tek tek aramalarla iyi niyetlerini ifade eden bakanlar, başbakanlar olmuştur. Ancak bazı beyanları da ve UEFA'nın aldığı karar gibi bazı kararları da yadırgadığımızı ifade ettik. Çünkü bu tür davranışlar teröre karşı mücadeleyi olumsuz etkiler ve terörist grupların amaçlarına ulaşmalarına katkı sağlar. Bilinçli tutum, davranış teröre prim vermemektir.'' 
     
     KIBRIS 
     Bakan Şener, bir gazetecinin EİT Bölgesel Planlama Konseyi toplantısına KKTC'nin gözlemci olarak katıldığını anımsatarak, ''Kıbrıs konusunda kritik bir dönemece giriliyor. Bu tip uluslararası platformlar, Kıbrıs davası için bir destek arayışına çevrilebilir mi '' sorusu üzerine şunları kaydetti 
     ''EİT toplantıları, İslam Teşkilatı Konferansı toplantıları ve Türkiye'nin katıldığı diğer uluslararası toplantılarda yıllardır Kıbrıs konusu dile getirilmiştir, destek istenmiştir. Ve bu sağlanmaya çalışılmıştır, bazı mesafeler alınmıştır. 
     Kıbrıs konusu, Türkiye'nin milli bir davasıdır. Kıbrıs Türk halkının güvenliği, Kıbrıs sorunuyla birlikte anıldığında her şeyin önünde gelmektedir. Kıbrıs Türk halkının geleceği son derece de önemlidir. Türkiye'nin Kıbrıs ile ilgili garantörlük hakkı, uluslararası anlaşmalardan doğan hakları vardır. Dolayısıyla Türk toplumunun geleceği, güvenliği açısından uluslararası haklarını her zaman her platformda dile getirmektedir.'' 
     
</TEXT>
</DOC>
