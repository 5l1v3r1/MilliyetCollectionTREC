<DOC>
<DOCNO> 188282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sondun10.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
AIDS'le mücadele kitabı yazdı, mahkemelik oldu... 
</HEADLINE>
<TEXT>

     Kırgızistan'da, halkı AIDS konusunda bilinçlendirmek ve etkin mücadeleyi sağlamak amacıyla 5 yıl önce kitap yazan doktor hakkında, ''gençliği kötü yola teşvik ettiği'' gerekçesiyle dava açıldı. 
     ''Kırgız Halkının Namusunu Koruma Komitesi'' tarafından açılan davanın görülmesine Bişkek'te başlandı. Komite Başkanı Akin Toktaliyev, Kırgızistan AIDS Merkezi Müdürü Boris Şapiro'nun yazdığı ''Hayatın hassas karakteri'' adlı kitabın toplatılarak imha edilmesini, yazarın da 5 milyon som yaklaşık 168 milyar TL tazminat ödemesini talep etti. 
     Toktaliyev, ''kitapta mastürbasyon, lezbiyenlik, homoseksüellik, uyuşturucu kullanımının teşvik edildiğini ve uyuşturucu madde hazırlanması yöntemlerinin öğretildiğini'' iddia ediyor. 
     Komite Başkanı, kitapta, tıp fakülteleri düzeyinde verilen cinsellikle ilgili bilgilerin daha önceki okul dönemlerinde verilmesinin istendiğini, bunu dışında evlilik dışı ilişkilerin de teşvik edildiğini öne sürüyor. 
     Kırgızistan AIDS Merkezi Müdürü Şapiro ise kitabın 5 yıl önce, devletin her türlü incelemesinden geçtikten sonra yayımlandığını hatırlatarak, karşı dava açacağını açıkladı. 
     Resmi rakamlara göre, Kırgızistan'da AIDS'e yakalananların sayısı 425'e ulaştı. 
     
</TEXT>
</DOC>
