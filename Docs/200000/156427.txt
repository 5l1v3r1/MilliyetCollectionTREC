<DOC>
<DOCNO> 156427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sonspo13.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor'dan vefa örneği... 
</HEADLINE>
<TEXT>

     Gaziantepspor Kulübü Başkanlığı'na yeniden seçilerek güven tazeleyen Celal Doğan başkanlığındaki yönetim kurulu üyeleri, kulüpte görev almış kurucu başkan ve bazı futbolcuların mezarlarını ziyaret edip saygı duruşunda bulundu, dua ederek çiçek bıraktı. 
     Büyükşehir Belediyesi binasında yönetim kurulu üyeleriyle buluşan Celal Doğan, ilk önce Demokrasi Meydanı'nda bulunan Atatürk anıtına giderek çelenk bıraktı, bir dakikalık saygı duruşunda bulundu. 
     Daha sonra kulübe ait otobüsle Asri Mezarlığa hareket eden Doğan ve yönetim kurulu üyeleri, ilk önce Gaziantep'in ilk spordan sorumlu devlet bakanı olan ve kente stat kazandıran Kamil Ocak'ın mezarını ziyaret ederek saygı duruşunda bulundu, mezara çiçek bırakarak dua okudu. 
     Burada kısa bir açıklama yapan Doğan, merhum Devlet Bakanı Kamil Ocak'ın, Gaziantep için hizmet ettiğini, zorlu bir dönemde kente stat kazandırarak, sporun gelişmesine katkıda bulunduğunu belirtti. 
     Gaziantepspor'un şanlı tarihinde çok önemli kişilerin başkanlık yapma onuruna eriştiğini kaydeden Doğan, ''Bizler de bir faniyiz. Bir gün bu dünyadan göçüp gideceğiz. Ama Gaziantepspor yaşayacak. Geçmişte bu kulübe zorlu günlerde hizmet edenleri asla unutmadığımızı göstermek için mezar ziyaretleri yapmayı kararlaştırdık. Bu kent halkı, hizmet edeni asla unutmaz'' diye konuştu. 
     Doğan ve beraberindekiler daha sonra sırasıyla eski kulüp başkanlarından Beşir Bayram ve eski milletvekili dil bilimci Ömer Asım Aksoy ile 10 yıl önce evinde kömür sobasından zehirlenerek ölen ümit milli oyuncu Hüseyin Deveci'nin de mezarlarını ziyaret ederek çiçek bıraktı. 
     Doğan, mezar ziyaretlerinin ardından gazetecilerin, bu hafta oynanacak Trabzonspor maçı ve Trabzonlu oyuncu Fatih Tekke ile Profesyonel Futbol Şube Sorumlusu Asım Atmaz arasında süren gerginliğe ilişkin sorularına yanıt vermekten kaçındı. Doğan, karşılaşmayla ilgili olarak açıklamada bulunmayacağını belirtmekle yetindi. 
     
</TEXT>
</DOC>
