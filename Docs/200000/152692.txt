<DOC>
<DOCNO> 152692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/ekonomi/eko02.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon şüphesi faizleri yükseltir 
</HEADLINE>
<TEXT>

Faizlerin düşmüş haliyle bile yüksek olduğunu belirten Serdengeçti, 'Enflasyon öngörülerinde şüphemiz olursa faizler yukarı gider. Bunu herkes kabul etsin' dedi 
     Merkez Bankası MB Başkanı Süreyya Serdengeçti, kısa vadeli faizlerin düşmüş haliyle bile yüksek olduğunu belirterek, "Daha aşağı gelmesi gerekir. Ancak enflasyon öngörülerine göre artırılabilir. Bunu herkesin kabul etmesi gerekir" dedi. 
     Ekonomistler Platformu'nun toplantısında konuşan Serdengeçti, geçen yıl hedeflenen enflasyon oranının tutturulmasına karşın MB'nin çok fazla ortalara çıkıp 'hedefi tuturduk' diye açıklama yapmadığını anlattı. Serdengeçti, "Nedir bu enflasyonla mücadele, tek sorunumuz bu mu diyorlar. Bazı kişilerin nasıl üstümüze geldiğini biliyorsunuz. Bu insanlara sormak lazım, sizin bildiğinizi niye dünya keşfetmedi" diye konuştu. 
     
     'Şüphe varsa durmak lazım' 
     Son faiz indirimini değerlendiren Serdengeçti, şöyle dedi "Kısa vadeli faizler, düşmüş haliyle bile yüksektir. Daha aşağı gelmesi gerekir. Şimdiye kadar aşağıya gelmesini ve bundan sonra da aşağı gitmesini sağlayacak şey, MB'nın enflasyon öngörülerinden başka bir şey değildir. En ufak şüphesi varsa durmak zorundadır. Şüphesi artarsa tam tersine yüksek olmasına rağmen bu faizleri artırmak zorundadır." Serdengeçti, MB'nin Irak krizi sırasında birçok tedbir alarak krizin piyasaları daha hafif etkilemesini sağladığını belirtti. 
     
'Pul yalamaktan kurtulamadık'      Reel sektörün giderek daha fazla, daha ucuz ve istikrarlı kaynağı yurtdışından aldığını belirten İş Bankası Genel Müdürü Ersin Özince, "Kredi kartı sözleşmelerine damga vergisi son derece gereksiz bir konu. Dünyanın hiçbir yerinde yok. Bu vergi olursa neredeyse gidip Bulgaristan'dan bir tane Amerikan Ekspress kartı alırsınız. Abartarak söylüyorum. Ama biz daha bu basit damga pulunu yalama konusunu, bütçemizdeki kısıtlılık nedeniyle gidermeye muvaffak olamadık. Bankacılık sisteminde de kayıtdışılık türemiştir. Mevduatınızı ve kredinizi Türkiye'de lisansör olmayanlar da değerlendirebilmektedir" dedi. 
     Bankacılık Düzenleme ve Denetleme Kurumu Başkanı Engin Akçakoca da bankacılık - reel sektör ilişkisini değerlendirirken, "Bankacılık bu kadar türbülanstan geçtikten, bu kadar hasar gördükten sonra kendini geliştirmek için bu kadar çaba harcıyorsa aynısını reel sektörün de yapması gerekir. Bundan böyle kredi isteyen için bankanın, 'gelsin de benim açıktan satışlarımı da görsün' gibi bir mazereti olamayacaktır" dedi 
     
Döviz hesaplarının faizini de düşürdü      Merkez Bankası, kredi mektuplu döviz tevdiat ve süper döviz hesaplarına uygulanan faiz oranlarını da düşürdü. Kredi mektuplu döviz hesaplarına uyguladığı yıllık faiz oranlarını 1 yıl vadeli euroda 0.5, ABD Doları'nda 1.5 puan, 2 yıl vadeli euroda 1.25 puan, ABD Doları'nda ise 2 puan indirdi. Böylece faiz oranları 1 yıl vadelide euro cinsinden yüzde 4'den yüzde 3.5'e, dolarda yüzde 4'den yüzde 2.5'e düşürüldü. Süper döviz hesaplarında da euro karşılığı hesaplar için, 1 yıl vadelide yüzde 8'den yüzde 7'ye, 2 yıl vadelide yıllık yüzde 9'dan yüzde 7.25'e, 3 yıl vadelide yıllık yüzde 10'dan yüzde 8'e indirildi. 
     


EKONOMİ 



















</TEXT>
</DOC>
