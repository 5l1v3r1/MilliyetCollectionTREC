<DOC>
<DOCNO> 168945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sondun11.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatemi "İran halkı bizi istemezse çekiliriz" 
</HEADLINE>
<TEXT>

     İran Cumhurbaşkanı Muhammed Hatemi, ''halk kendilerini istemezse iktidardan çekileceklerini'' söyledi. 
     İran basınında çıkan haberlere göre, Hatemi, önceki gün başkent Tahran'ın 35 kilometre batısındaki Kerec kentinde halka hitabında, hiç kimsenin Anayasa'yı kendi hedeflerine varmak için kullanmaması ve kişisel çıkarlarını halka zorla kabul ettirmemesi gerektiğini söyledi. 
     Hatemi, ''Biz kim oluyoruz da kendi isteklerimizi halka zorla kabul ettirmeye çalışıyoruz. Biz insanların efendisi değiliz, aksine onların hizmetkarıyız. Eğer halk bize sizi istemiyoruz derse o zaman iktidardan çekiliriz. Bir toplum böyle olmalıdır'' diye konuştu. 
     Hatemi, Kerec'de binlerce kişiye yaptığı konuşmada, halkın umutlarının kırılmasını, özellikle genç neslin içeride ve dışarıda ümitlerinin yok edilmeye çalışılmasını kınayarak, herkesin umutlarını güçlü tutması, kötümserlik ve umutsuzluktan uzak durması gerektiğini vurguladı. 
     Halka gelecek yıl yapılacak 7. meclis seçimlerine yoğun ilgi göstermesi çağrısında bulunan Hatemi, seçimlere kitlesel katılımın 3 ön şartı bulunduğunu, bunların halka güven, halkın seçim özgürlüğü alanını daha da genişletmek ve halkın oylarına saygı göstermek olduğunu kaydetti. 
     Toplumun ve sistemin çirkin olarak nitelenmesi ve karalanmasına şiddetle karşı olduğunu söyleyen Hatemi, ''Daha ne kadar birbirimizden nefret edeceğiz Daha ne kadar partiler ve değişik görüşlere sahip gruplar birbirini suçlayacak ve birbirini karalayacak Ülkenin bugün her zamankinden daha çok barışa ve şefkate ihtiyacı var. Gelin yaşadığımız ortamı uzun ömürlü, kardeşçe ve birlikte yaşayabileceğimiz bir ortama çevirelim'' diye konuştu. 
     Hatemi, ayrıca hükümetin ekonomi alanında yapılan reformlar sayesinde ekonomide ilerlemeler kaydettiğini, fiyatların artmasına, enflasyona ve işsizliğe karşı mücadeleyi öncelikli görevleri arasına aldığını belirtti. 
     
</TEXT>
</DOC>
