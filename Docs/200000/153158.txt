<DOC>
<DOCNO> 153158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/yasam/ayas.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İyi uyku 'hayat kurtarır' 
</HEADLINE>
<TEXT>

Türkiye'de 1 milyon kişide, 'uyku apnesi' adı verilen 'uykuda nefes alamama' hastalığı olduğunu ve bu kişilerden yüzde 47'sinin trafik kazası yaptığını biliyor muydunuz 
     AYŞEGÜL AYDOĞAN İstanbul 

     Toplantıda, televizyon izlerken hatta cinsel ilişki sırasında dahi uyuklama, hızla uykuya dalma ve horlamayla kendini gösteren bir hastalık 'uyku apne sendromu.' Uykuda 10-60 saniye solunumun durması olarak biliniyor ve özellikle 40-60 yaş arası erkeklerde görülüyor. 
     Ama hastalık bununla kalmayıp trafik kazaları için de önemli bir risk oluşturuyor. Çünkü tedavi edilmemiş apneliler, araç kullanırken 'sarhoş sürücülere' eşit performans gösteriyorlar ve istatistiklere göre yüzde 47'si kazaya neden oluyor. 
     
     Kamyon şoförüne test 
     Toraks Derneği Uyku Bozuklukları Çalışma Grubu doktorları da bu nedenle Emniyet Genel Müdürlüğü'ne başvurarak, özellikle kamyon ve TIR şoförlerinin uyku testinden geçirilmesi için girişimde bulundu. 
     Antalya'da yaklaşık 2 bin doktorun katıldığı Toraks Derneği 6. Yıllık Kongresi'nde konuşan Gazi Üniversitesi Tıp Fakültesi'nden Prof. Dr. Oğuz Köktürk, 22 Mart'ta İçişleri Bakanlığı'nda uyku testi konusunda görüşmeler yaptıklarını anlattı. 
     
     İktidarsızlık yapıyor... 
     Hastaların yüzde 42'sinde cinsel isteksizlik veya iktidarsızlığa, işte başarısızlığa neden olan apnenin tedavisinin ardından şik yetlerin ve uyku halinin ortadan kalktığını belirten Köktürk, şunları söyledi 
     "Uykuda sık tekrarlayan apneler, uykunun bölünmesine yol açtığından kişinin ertesi gün aşırı uyku ihtiyacı hissetmesine neden oluyor. Hastanın tedavi olana kadar dikkat gerektiren işlerden kaçınması şart. Ülkemizde yaklaşık bir milyon kişi bu tür hasta ama yüzde 90'ı bundan habersiz. Doktorların yüzde 80'i hastalığı bilmiyor." 
     
     Ense ve beliniz kalınsa... 
     Köktürk şöyle devam etti "Emniyet Genel Müdürlüğü'yle yapacağımız çalışmada öncelikle, tipi 'uyku apne sendromu'na uygun kişiler klinik olarak değerlendirilecek. Kısa ve kalın boyunlu, erkek tipi yağlanma boyun, bel bölgesinde tipik uyku apneliyi gösterir. Ayrıca tuzak sorular ve yapılacak bazı testlerle şoförlerin uyku apneli olup olmadığı anlaşılacak. Gerekirse bir gece uyku laboratuvarında uyutulacak." 
     


YAŞAM 






















</TEXT>
</DOC>
