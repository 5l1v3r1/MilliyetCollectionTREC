<DOC>
<DOCNO> 188492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/yazar/sazak.html </URL>
<DATE> 2003/10/14/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İran ve Şii faktörü 
</HEADLINE>
<TEXT>

   
   Genelkurmay Başkanlığı, Irak'ta konuşlanacak Türk askeri birliği için bölgeye 'keşif gücü' göndermeye hazırlanırken, Harekat Başkanı Korgeneral Metin Yavuzyalçın yer seçiminde Selahaddin ve El Anbar seçenekleri üzerinde durulduğunu açıkladı. 
   Medyadaki 'sivil paşalar'ın Irak'ta görev yapacak asker sayısını 30 bine kadar çıkarma uğraşına karşın, askerler her türlü 'risk' faktörünü gözeterek hayli temkinli bir dil kullanmaya çalışıyorlar. Gerekli hazırlıklar yapıldıktan sonra karar yine hükümete bırakılacak. 
   Bağdat'tan gelen haberler kaygı verici. 
   ABD'ye karşı sürdürülen direniş yaygınlaşıyor. Bağdat Oteli'ndeki CIA Bürosu'na yönelik saldırıda 10 kişi öldü. 
   Amerikan askerlerini hedef alan son eylemlerde Sünni Araplardan sonra Şiilerin de harekete geçtiği gözleniyor. 
   Türkiye'nin Irak'a asker göndermeye hazırlanması ise İran'a yakın Şii grupları tedirgin ediyor. Necef'te suikasta kurban giden El Hakim'in oğlunun geçen hafta 'cuma hutbesi'nde İran'ı, 'Türk hükümeti, Sünni Araplara destek veriyor, siz de bize sahip çıkmalısınız' diye aktif olmaya çağırdığı bildiriliyor. 
   Sünni - Şii çatışması Irak'taki iç savaşı körükleyecek ciddi bir tehdit. Kuzey Irak'taki Kürtlerden sonra Türkiye'nin Şiilerin hassasiyetini de dikkate alması gerekecek. 
   Cengiz Çandar'ın Neşe Düzel ile söyleşisindeki saptamalar, Irak'ta kaybeden taraf Irak Sünni elitinin Şiiler karşısında düştüğü durumu özetliyordu 
   'Irak'ta bir Şii - Sünni iç savaşı var. Şiilerin silahlı gücü olarak Amerikalılar o savaşı yürütüyor. Paradoksal ama Şiilerin Irak'taki silahlı gücü ABD ordusu. Amerikan ordusuna karşı direnenler eski rejim artığı Sünni Araplar ve Irak'a sızan Cihadiler, El Kaideciler ve Vahabiler gibi köktendinci Sünni unsurlar. Şiiler Amerika'ya karşı bu yüzden kımıldamıyor. Onların yapmaları gereken iktidar savaşını Irak'ta Amerikalılar yapıyor. Vekalet yoluyla bir savaş var Irak'ta.' 
   Türk askerinin Orta Irak'taki görev alanı Sünni - Şii dengesinde beklenmedik olayları tetikleyebilir. 
   17 Ekim'de TBMM'den bir heyet Bağdat'a gitmeye hazırlanıyordu. 
   Balıkesir AKP milletvekili Turhan Çömez'in koordine ettiği hastane inşaatlarının temelleri atılacaktı. Sağlık Bakanlığı ve Kızılay'ın da destek sağladığı iki hastane Bağdat ve Kerkük'te inşa edilecek. 
   Ancak Bağdat merkezinde gerçekleşen saldırılardan sonra Ankara'ya 'gelmeyin' mesajları ulaştırılmış. ABD yetkililer de, Çömez ve AKP'li milletvekillerine ortamın 'güvenlikli olmadığı'nın duyurulmasını istemişler. 
   Heyetin Bağdat'a gidişi ertelendi. Irak'ta şartlar giderek ağırlaşıyor. Üçe bölünmüş Irak'ta Türk askerini zor günler bekliyor. 
   
      
   
</TEXT>
</DOC>
