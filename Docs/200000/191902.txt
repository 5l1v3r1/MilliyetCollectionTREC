<DOC>
<DOCNO> 191902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/sontur27.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Elkatmış ile Uzunkaya da resepsiyon davetiyesini iade etti... 
</HEADLINE>
<TEXT>

     TBMM İnsan Haklarını İnceleme Komisyonu Başkanı AK Parti Nevşehir Milletvekili Mehmet Elkatmış ile AK Parti Samsun Milletvekili Musa Uzunkaya, Çankaya Köşkü'nde yapılacak 29 Ekim Cumhuriyet Bayramı Resepsiyonu davetiyesini iade etti. 
     Elkatmış, resepsiyon davetiyesi ile birlikte gönderdiği yazıda, Sezer'in ayırımcı tutumunu şiddetle kınadığını belirterek, ''Dini, dili, ırkı, etnik kökeni ne olursa olsun Türkiye Cumhuriyeti vatandaşı herkesi kucaklayan bayram kutlamalarında buluşma isteğini'' ifade etti. 
     Uzunkaya da Cumhurbaşkanı Ahmet Necdet Sezer'e gönderdiği yazıda, 2000 yılı Mayıs ayında TBMM'de yapılan seçim sonucu ülkenin en yüksek temsil makamına getirildiğini anımsattı. Kendisinin oy vermediğini belirten Uzunkaya, şu görüşleri dile getirdi 
     ''Bu tavrım, Köşk'te Anayasa kitapçığı krizi, her fırsatta toplum içinde tarafgirlik ve tercih tartışmalarına neden olan affı şahanenize mazhar olan yüzlerce insanın belli ideolojik ve hatta terör kesiminden olmaları, onlarca tartışılır tavrınız ve en son milletvekillerini dahi ideolojik ve eşleri açısından ayrımcı kategorilere tabi tutacağınız önsezimden kaynaklanmıyordu. O gün için sizden daha çok tanıdığımı, ulusal ve uluslararası akademik bir ün ve güvene mazhar, geldiği en son makama halkın teveccühüyle seçilmiş bir gönül, devlet ve bilim adamına oy vermiştim. Ama inanıyorum ki, toplumun tüm değerlerini paylaşan, demokrasiye inanmış, seçildiğiniz makamın ulviyetini bilerek size oy veren, benim gibi eşleri başörtülü onlarca milletvekili vardı. 
     Soruyorum size, bu makama gelirsem başörtülü eşlerinizi makamı kabul etmeyeceğim deseydiniz, eşi başörtülü olan kaç milletvekili oy verir, bu ayırımcı ve kabulü mümkün olmayan tavrınızı Parlamento'dan eşinin başı kapalı-açık, dünya görüşleri, siyasi düşünceleri farklı kaç milletvekilinden oy alabilirdiniz '' Yazısında, ''size o gün duyulan güven ve itimatnameyi ciddi oranda kaybettiğiniz endişesindeyim'' diyen Uzunkaya, Sezer'den, tavırlarını toplum nezdinde tespit etmek için anket yaptırmasını istedi. Uzankaya, ''O zaman göreceksiniz, cumhurla buluşamadınız, halkla kucaklaşamadınız'' dedi. 
     
</TEXT>
</DOC>
