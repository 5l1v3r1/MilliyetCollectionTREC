<DOC>
<DOCNO> 192666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/sondun15.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük - Yumurtalık boru hattına sabotajlar sürüyor .. 
</HEADLINE>
<TEXT>

     Sabotajlar yüzünden faaliyeti duran Kerkük-Yumurtalık petrol boru hattında petrol akışının yeniden başlamasının gecikebileceği bildirildi. 
     Reuters Ajansı'na bilgi veren Irak Petrol Bakanlığı yetkilileri, hatta onarım çalışmalarının sürdüğünü ve petrol akışının planlandığı gibi gelecek hafta yerine daha ileri bir tarihe sarkabileceğini söylediler. 
     Kerkük-Yumurtalık hattına yeniden petrol pompalanmasına Ekim ortalarında başlayacağı belirtilmişken, yeni sabotajların ardından bu tarih Kasım ayının ilk haftasına alınmıştı. 
     
     SABOTAJLAR SÜRÜYOR 

     Bu arada Irak'ın petrol tesislerine ve nakil hatlarına yönelik sabotajlar devam ediyor. 
     Iraklı yetkililer, Kerkük petrollerini güneye taşıyan bir başka hatta da cuma günü bir patlama meydana geldiğini bildirdiler. 
     Iraklı yetkililer, daha önceki saldırılar yüzünden Türk tanker şoförlerinin Irak'a gelmeye çekindiklerini, bunun da petrol ihracatının daha da azalmasına yol açtığını belirtiyor. 
     
</TEXT>
</DOC>
