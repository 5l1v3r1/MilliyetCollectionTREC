<DOC>
<DOCNO> 177066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/dunya/dun03.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Saldırı ayrı kararımız ayrı 
</HEADLINE>
<TEXT>

   
   Dışişleri Bakanı Abdullah Gül, Bağdat'taki BM binasına düzenlenen saldırının, Türkiye'nin Irak'a asker göndermesini etkilemeyeceğini söyledi. Türkiye'nin saldırıdan ve BM Temsilcisi Sergio Vieira De Mello'nun ölümünden duyduğu üzüntüyü açıklayan Gül, gazetecilerin saldırının Türkiye'nin Irak'a asker göndermesi üzerinde etkisi olup olmayacağı yönündeki sorusuna "Hayır, bunlar ayrı şeyler" yanıtını verdi. Herkesin arzusunun Irak'ta durumun normalleşerek ülkenin istikrara kavuşması olduğunu kaydeden Gül, saldırının Irak'taki istikrarsızlığı devam ettireceğini belirtti. Irak'ı, Iraklıların yönetmeye başlaması, anayasanın ilanı ve seçimlerin yapılması konularının önemine dikkat çeken Gül, "Şüphesiz bunun için bir zamana ihtiyaç var. Ancak bu zaman ne kadar kısa olursa, hem Türkiye, hem de Irak ve bölge için o kadar iyi olur. Türkiye olarak bu zamanı kısaltmak ve Irak'ın bir an önce huzura kavuşması için gayret ediyoruz" dedi. Gül, ölenler arasında Türk vatandaşı olmadığını belirtti. 
   
</TEXT>
</DOC>
