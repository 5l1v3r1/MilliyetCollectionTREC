<DOC>
<DOCNO> 163872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sondun02.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Harry Potter'ın ana karakterlerinden biri öldü, yazarı ağladı 
</HEADLINE>
<TEXT>

     Harry Potter dizisinin yazarı J.K. Rowling, serinin cumartesi günü piyasaya çıkacak 5. kitabı ''Harry Potter ve Anka Kuşu Tarikatı''nda, kitabın ana karakterlerinden birinin öldüğü sahneyi yazdıktan sonra gözyaşlarına boğulduğunu söyledi. 
     Rowling, BBC'de yarın yayınlanacak bir röportajda, ''sahneyi yazdıktan sonra ağlayarak mutfağa gittiğimde eşim Neil bana 'yanlış giden ne ' diye sordu. Ben de 'şimdi karakterlerden birini öldürdüm' dedim. O da 'o zaman öldürme' dedi. Ben de 'eh işler öyle yürümüyor. Bir çocuk kitabı yazıyorsan, acımasız bir katil olmak zorundasın' dedim'' diye konuştu. 
     Hangi karakteri öldürdüğünü eşine bile söylemediğini kaydeden ünlü yazar, hikayenin baş kahramanı genç büyücü Harry Potter hakkında hayati bir sır olduğunu söyledi, ama sırrın ne olduğu konusunda hiçbir ipucu vermedi. 
     Harry ve arkadaşları hakkında toplam 7 kitap yazmayı planlayan Rowling, kitabın sonunda bitecek olması nedeniyle karışık duygular içinde olduğunu belirterek, ''Hayatımın Potter sonrası dönemini bekliyorum, çünkü bununla ilgili şeyler çok da neşeli değildi, ama aynı zamanda Harry'yi terk etmekten de korkuyorum. Onun üzerinde çok uzun süre, sıkı çalıştım ve bittiği zaman büyük bir boşluk bırakacak'' dedi. 
     
</TEXT>
</DOC>
