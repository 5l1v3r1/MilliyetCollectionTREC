<DOC>
<DOCNO> 152519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/yasam/yas05.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekmek bıçağıyla köpek katliamı 
</HEADLINE>
<TEXT>

Eski sabıkalı, 'hapçı' bir gece bekçisi, 7'si yavru 10 köpeği bıçakla boğazlayıp parçalarını yollara saçtı 
     SÜHEYLA GÖZDERELİLER Yalova DHA 

     Yalova'da 7'si yavru 10 köpek, inanılmaz bir vahşetin kurbanı oldu. Mimar Sinan Caddesi'nde Hasan Furkan'a ait oduncuda gece bekçisi olan, hırsızlıktan sabıkalı ve uyuşturucu bağımlısı Necati Aksoy 45 , önce güvenlik amacıyla oduncuda bulunan zincire bağlı Boxer cinsi iki köpeği etkisiz hale getirip boğazlarını ekmek bıçağıyla kesti. 
     Hap ve alkol aldığı belirlenen Aksoy, ardından geçen hafta doğum yapan çoban köpeğiyle 7 yavrusunu da aynı yöntemle öldürdü. Aksoy, birbirinden ayırdığı bedenleri ve kafaları servisin bahçesine, yazıhaneye ve caddeye saçtı. Olay, oduncuda çalışanların sabah işyerine gelmesiyle ortaya çıktı. 
     
     Emniyet Müdürü peşinde 
     Olay yerine gelen güvenlik güçleri, zanlının yakalanması için alarma geçerken, İl Emniyet Müdürü Ali Yön, "Bu vahşetle bizzat ilgileniyorum. Tüm ekipleri harekete geçirdik. Zanlının kentten çıkmadığını sanıyoruz" dedi. 
     Furkan ise böyle bir vahşeti yapanın insan olamayacağını söyledi. Köpeklerin eğitimli olduğunuve uzun süredir yanında bulunduğunu kaydeden Furkan, "Bu köpekler aynı zamanda güvenliği sağlayarak bekçiye yardımcı oluyordu. Bu vahşeti yapan cezasını çekmeli" diye konuştu. 
     


YAŞAM 




















</TEXT>
</DOC>
