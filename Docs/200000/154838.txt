<DOC>
<DOCNO> 154838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/soneko29.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi Bakanı Coşkun, ''sosyal güvenlik barışı''nın müjdesini verdi 
</HEADLINE>
<TEXT>

     Sanayi ve Ticaret Bakanı Ali Coşkun, Bağ-Kur ve SSK prim borçlarının gerek işveren gerekse vatandaşlar açısından önemli sorunlara neden olduğunu vurgularken, vergi barışı benzeri ''sosyal güvenlik barışı'' getirilerek, prim borçlarının taksitlendirileceğini bildirdi. 
     Türkiye Odalar ve Borsalar Birliği Başkanı Rifat Hisarcıklıoğlu ile birlikte Ticaret ve Sanayi Odası Kompleksinin temel atma törenine katılmak üzere Çorum'a gelen Bakan Ali Coşkun, sanayi odası ve borsa başkanları ile Çorumlu sanayici ve işadamlarının katılımıyla düzenlenen toplantıda, Türkiye'de mali disiplin sağlamaya çalıştıklarını, ancak bunu yaparken ekonomik yollara başvurduklarını belirtti. 
     Vergi barışı sayesinde vatandaşların borçlarını zamana yayarak, ödeme imkanına kavuştuğunu, şimdi de diğer bir önemli sorun olan Bağ-Kur ve SSK prim borçlarına dönük çözüm getirmeyi öngördüklerine işaret eden Bakan Coşkun, ''bu konuya da bir çözüm bulmalıydık. Ve sosyal güvenlik barışı getirmeye karar verdik. Bakanlar kurulu'nda kabul edilen ve Haziran ayında Meclis'ten geçmesini planladığımız bu uygulamayla vatandaşlar, prim borçlarını temerrüt faizi olmadan, ana parayı 18 ayda ödeme imkanına kavuşacak. Ancak bundan sonra ödemelerini aksatan, hata yapan olursa, hesap sorulacak'' dedi. 
     Vergi reformuna da değinen Coşkun, ''Vergi reformu ile vergi miktarlarında artış olunca, kamuoyundan büyük tepki aldık. Herkes Biz vergilerin düşmesini bekliyorduk, siz yükselttiniz dedi. Ancak şekli bilinen, ama sonucunun ne olacağı bilinmeyen bir Irak Savaşı'na karşı tedbir almak zorundaydık'' dedi. 
     İlk olarak Vergi Reformu 1'i getirdiklerini, arkasından Vergi Reformu 2-3-4'ün de geleceğini anlatan Bakan Coşkun, dengeyi oturttukça vergi oranlarının tek tek ineceğini belirtti. 
     ''Hedefimiz, 3 yıl içinde IMF ve Dünya bankası güdümünden kurtulmak'' diyen Coşkun, bu dönemin sonunda gerektiğinde danışmak için IMF ve Dünya Bankası'na gideceklerini, içişlerine karışılmasına izin vermeyeceklerini bildirdi. 
     
     ''BİRAZ DAHA SABIR GÖSTERİN, TÜRKİYE DÜZLÜĞE ÇIKACAK'' 
     Bakan Ali Coşkun, Türkiye'yi içinde bulunduğu borç batağından kurtarmak ve düzlüğe çıkarmak için hükümetin yoğun bir şekilde çalıştığını vurgularken, ''biraz daha metanet ve sabır gösterin, Türkiye düzlüğe çıkacak'' dedi. 
     Ülkenin düzlüğe çıkması için sistemin yargılanmasının zamanının geldiğini ifade eden Coşkun, ''Öncelikle kamu reformu ile devletin hantal yapısı değiştirilecek. Kamunun yeniden yapılanması, yerel ve yerinde yönetim anlayışının getirilmesi için reform projelerimiz hazır. Ama kavga yapmak istemiyoruz. Bazı güç odakları ile anlaşma sağlamak istiyoruz. Anlaşmalar sağlandığında bu konu meclise getirilecek'' diye konuştu. 
     Coşkun, devletin yapısı değiştirildikten sonra yatırımcı önündeki tüm engellerin kaldırılacağını, devletin üretimden elini çekeceğini, bununla birlikte haksız rekabetin önleneceğini anlattığı konuşmasına şöyle devam etti 
     ''Yatırımcıyı teşvik için bürokratik engelleri kaldırıyoruz. Örneğin şirket kurulurken, eskiden 19 yerden izin çıkarmanız gerekiyordu. Hazırladığımız yasa ile bunu 3'e indireceğiz. Artık şirket kurarken sözleşmenizi hazırlayacaksınız, notere onaylatacaksınız ve oda siciline kaydınızı yaptıracaksınız. Milletin ayağına hizmet götürmek için Sanayi Bakanlığının yetkilerinin bir bölümü oda ve borsalara devredilecek. İşleriniz için Ankara'ya gelmek zorunda kalmayacaksınız.'' En büyük sorunlardan birinin de istihdam konusu olduğuna işaret eden Sanayi ve Ticaret Bakanı Coşkun, şunları kaydetti 
     ''Bu sorunu çözmek için, istihdam teşviği getirdik. 1 yıl süre ile yeni alınan işçiye muhtasarında yüzde 90, sigorta piriminde yüzde 20 indirim getiriyoruz. Hedefimiz, son 3 yılda 2,5 milyon artan işsizler ordusunu, her yıl 700 bin kişiye istihdam sağlayarak, Türkiye'de işsiz vatandaş kalmamasını sağlamak.'' 
     
     ''İŞ YASASINDA ANLAŞMA SAĞLANMAZSA...'' 
     Bakan Coşkun, iş yasasının herkesin sorunu olduğunu, bu konuda işveren ve işçi ile görüşmelerin yeniden başlayacağını da söyledi. 
     Amaçlarının, 30 Haziran tarihinden önce iş yasasını çıkarmak olduğunu anlatan Coşkun, ''İş yasası ile ilgili görüşmeler yeniden başlayacak. Yine anlaşma sağlanamazsa, siyasi otorite gerekeni yapacak. Siyasi otoritenin bu yasayla ilgili görüşü şu İşyeri güvencesi olmadan iş güvencesi olmaz'' şeklinde konuştu. 
     
     ''GAZETELER TENCERE-TAVA VEREMEYECEK'' 
     Bu arada Bakan Coşkun, medya kuruluşlarının tepkisine rağmen, gazetelerin tencere, tava, elektrikli ev aletleri gibi ürünleri promosyon malzemesi olarak kullanmalarını yasakladıklarını belirtirken, ''13 Haziran'dan itibaren gazeteler tencere tava veremeyecek'' dedi. 
     Gazetelerin tencere-tava gibi sanayi ürünlerini promosyon malzemesi olarak kullanmasının haksız rekabete neden olduğuna dikkati çeken Coşkun, ''Haksız rekabeti ortadan kaldırmak amacıyla gazetelerin sanayi ürünleri ile promosyon yapmalarını yasaklayacağımızı duyunca basın karşımıza geçti. Ancak siyasi otorite olarak baskılara aldırmadan, promosyon yasağını getirdik'' diye konuştu. 
     
</TEXT>
</DOC>
