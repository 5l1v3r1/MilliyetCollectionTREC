<DOC>
<DOCNO> 168415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/spor/spo01.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ZAMANIMIZ VAR 
</HEADLINE>
<TEXT>

Beşiktaş'ın gerçek gücünü göstermesi için 15 günlük süreye ihtiyacı bulunduğunu vurgulayan Teknik Direktör Lucescu, "En büyük sıkıntımız forvette. Kore'deki maçların ardından kadro şekillenecek" dedi 
     ORHAN YILDIRIM 

     Skoru dert etmiyor 
     İSVİÇRE kampında yaptığı 4 maçın sadece birinden penaltılarla galip gelebilen Beşiktaş'ta Teknik Direktör Mircea Lucescu elde edilen skorları önemsemiyor. Zürih'te tam kadro çalışma olanağı bulamadıklarını ifade eden Rumen çalıştırıcı, "15 gün sonra gerçek gücümüz ortaya çıkacak. Daha vaktimiz var. O zamana kadar Beşiktaş hazır duruma gelecek. Kore maçlarından sonra kadromuz şekillenecek" diye konuştu. 
     
     Gençlere yöneldi 
     LUCESCU, en büyük sıkıntılarının forvette olduğunu belirterek, "İlhan'ın durumu belli değil, Ahmet sakat. Napoli ise aramıza yeni katıldı" ifadesini kullandı. Beşiktaş Teknik Direktörü bu sene genç bir takım olduklarını vurgulayarak, "Gençlere daha da ağırlık vereceğiz. Bu da Beşiktaş'a bir süreklilik getirecek" dedi. Kaptan Tayfur ise alınan sonuçların kimseyi aldatmaması gerektiğini söyledi. 
     
     KARTAL'IN KARE ASI 
     Tayfur 
     A.Hassan 
     Pancu 
     Emre 
     
     KAMPIN SÜRPRİZİ 
     K.SERDAR 
     16 yaşında olmasına rağmen takımda yer bulan K.Serdar, buna karşın ağabeyleri arasında sırıtmadı. Aynı tempoyla çalışıp, yeteneklerini tecrübe kazanarak sahaya yansıtabilirse, Beşiktaş'ın uzun yıllar faydalanabileceği bir futbolcu olur. Son derece rahat ve risk almayı seviyor. İki ayağını da iyi kullanıyor. İyi paslar atıyor. 
     
BEŞİKTAŞ'IN KARNESİ      GÖKSEL Sürekli yedekte kaldığı için maç tecrübesi eksiği var. Son maçta yediği goller ise kafalarda soru işareti bıraktı. 
     YASİN YILDIZ Altyapıdan gelen kaleci yeteneklerini gösterme imkanı bulamadı. Bir yıldır sadece idmanlarda kaleye geçiyor. 
     EMRE Savunmadaki yerine çabuk alıştı. Defansın en büyük handikapı olan yan ve yüksek toplarda bu oyuncu emniyet sübabı görevi yapacak. 
     GÖKHAN Çok iyi kademeye giriyor. Adam markajında da etkili. Hava hakimiyetinin yanısıra, duran toplarda rakip kaleye gitmesi en büyük artısı. 
     ZAGO Büyük tecrübe. Son üç gün kampa katılmasına rağmen, birikimini gösterdi. Yeni sezonda da Kartal'ın en büyük kozlarından biri olacak. 
     RONALDO Topla tek idman yapmadan maça çıktı. Profesyonelliğin en iyi örneğini sergileyen Sambacı, liberodaki klasını yine konuşturacak. 
     B.SERDAR İdmanlardaki çıkışını maçlara tam olarak yansıtamadı. İbrahim'in yokluğunda sol kanattaki görevine tam olarak adapte olamadı. 
     KAAN Kampa çok iyi başladı. Sağ kanatta ya da başka bir bölgede verilecek her görevi yapabilecek düzeyde. 
     OKAN Sakatlığı yüzünden takımdan ayrı kaldı. Bu belki de onun en büyük şanssızlığı. 
     ÜMİT Rakipten top çalıyor, aralara iyi giriyor ve en önemlisi, topu da iyi kullanıyor. Fiziki gücünü 90 dakikaya yayarsa 11'i zorlar. 
     TAYFUR Her geçen sezon futbol olarak daha da ileri gidiyor. Düzenli yaşantısından olacak gençler sakat sakat dolaşırken, o aynı tempoyla yoluna devam ediyor. 
     SERGEN Ayağında hafif ağrılar nedeniyle maçlarda görev yapmadı. Fazla kilolardan da yavaş yavaş kurtulmaya başladı. 
     AHMED HASSAN Orta alanda serbest adam olarak görev yaparken herkese parmak ısırttı. Tecrübeli oyuncu aynı zamanda çok sempatik ve uyumlu yapısıyla dikkat çekti. 
     GIUNTI Sergen'in yokluğunda orta alanda hem defansif, hem de ofansif olarak üstüne düşeni yaptı. Özellikle tansiyonu yüksek maçlarda tam bir ilaç olacak. 
     AHMET DURSUN Şanssız bir sakatlık geçirip takımdan ayrı kaldı. Teknik heyet planlarını yaparken bu oyuncunun müzmin sakatlığını da hesaba katıyor. 
     TÜMER Kampta kendisini hiç göremedik. O da sakatlık yüzünden takım arkadaşlarından geride kaldı. 
     YASİN Adale sorunu yaşadığı için Lucescu'nun hışmına uğradı. Bu sezon böyle devam ederse yedek kulubesine demir atar hatta 18'e bile girmekte zorlanır. 
     SİNAN Sezon biter bitmez burun ameliyatı geçirdi, ardından da sakatlandı. Takımla idman yapmadığı için tam olarak son durumunu görme imkanı bulamadık. 
     PANCU İdmanlarda çok iyi çalıştı ve ortaya yüksek performans çıktı. Pancu, yine Kartal'ın "jokeri" olacak. 
     ESER Gol pozisyonlarına girmesine rağmen, son vuruşlarda çok etkisiz kalıyor. Hava toplarında ise hiç yok. Bu formuyla takıma girmesi hayal olur.. 
     İLHAN MANSIZ Hiç idman yapmadan sakatlığı yüzünden kamptan ayrıldı. Teknik heyet ve kendisi geleceğinden endişeli. 
     ALTYAPIDAN GELENLER Orta alanda oynayan Serdar'ın yetenekleri var. Ancak bunları geliştirmesi lazım. Hakan ön libero olarak iyi işler yapacak düzeyde. Kaleci Mustafa, stoper Serkan ile sol açık Ümit henüz A takım düzeyinde değil. 
     GURBETÇİLER Vural, İsmail ile Burak, hazırlık maçlarında şans buldu. Burak fizik olarak çok güçlü ancak kafasıyla ayaklarını tam olarak birleştiremiyor. Vural ise heyecandan yeteneklerini sahaya tam yansıtamadı. Sol kanatta oynayan İsmail ise iyi bir idmandan geçerse geleceğe yönelik olarak kullanılabilir. 
     
ARTILAR      TEKNİK HEYET Ekibini çok iyi tanıyan Lucescu, futbolcularıyla da çok iyi diyalog kuruyor. Rumen çalıştırıcı, rakiplerini de yakın mercek altına aldı. 
     YÖNETİM Takıma destekleri mükemmel. Üstelik oyunculara yapılan ödemeler konusunda son derece hassas davranan yöneticiler, takımı da mümkün olduğunca yalnız bırakmıyor. 
     YABANCILAR Zago, Ronaldo, Pancu ve Cordoba ile, bunlara eklenen Ahmed Hassan Beşiktaş için şans. Sorunsuz ve verimliler.. Cordoba olayı sorundan öte, profesyonel bir hak arama olayıydı. 
     
EKSİLER      ŞAMPİYONLUK Futbolcuların hepsi şampiyonluk havasında. Nasıl olsa şampiyon olduk artık bundan sonrası "Allah kerim" der gibiler. İşin ilginç yanı yenilerde eskilere ayak uydurmaya eğilimli. 
     TRANSFERLER Alınan yerli ve yabancı oyuncuların seçimi lig için doğru ancak Şampiyonlar Ligi için yetersiz ve kısıtlı. 
     LUCE'NİN FOBİSİ Rumen teknik adam Avrupa konusunda tecrübeli. Ancak rakipten korkmayı üstünden atarsa, Şampiyonlar Ligi'ndeki çeyrek final hedefine ulaşılabilir. 
     
Beşiktaş'ın altın adamları      IŞIK Sigorta tarafından düzenlenen 11 Altın Adam Yarışması'nın son toplantısı önceki akşam yapıldı. Sezonun en iyilerinin belirlendiği jüri değerlendirmesinde Beşiktaş'tan 4 futbolcu karmaya girmeyi başardı. İşte ligin altın adamları Cordoba Beşiktaş - El Saka Gençlerbirliği , Ümit Gençlerbirliği , Ronaldo Beşiktaş , Zago Beşiktaş - Okan Koç Gençlerbirliği , Gökdeniz Trabzon , İbrahim Beşiktaş , Ergün Galatasaray , Okan Bursa , Fatih Trabzon 
     
100.yıl bereketi      KARTAL, geçen sezon futbolda altın çağını yaşadı. 8 senelik aranın ardından 100. yılında Süper Lig şampiyonluğuna ulaşan Siyah - Beyazlılar, altyapıda da devrim gerçekleştirdi. Başta PAF takımı olmak üzere, Süper Gençler ve son olarak da B Genç Takımı Türkiye Şampiyonluğu'nu elde ederek Beşiktaşlılar'ın göğsünü kabarttı. 
     

</TEXT>
</DOC>
