<DOC>
<DOCNO> 193186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/yasam/ayas.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Burak 'Butterfly' 
</HEADLINE>
<TEXT>

   Henüz dört yaşındaki Burak, AKM'nin kapısında oynarken keşfedildi ve Madam Butterfly'ın oğlu rolünü anında 'kaptı'... 
      Gülay Fırat 
   
   Ardahanlı Güler ailesinin İstanbul Sefaköy'deki küçük evlerinde 1.5 aydır farklı bir heyecan yaşanıyor. Çünkü ailenin küçük çocuğu Burak, binden fazla sanatseverin karşısına çıkıyor. İtalyan besteci Giacomo Puccini'nin 20 yıl sonra İstanbul seyircisiyle buluşan operası 'Madam Butterfly'da, Atatürk Kültür Merkezi'nin AKM güvenlik biriminde çalışan Temel Güler'in dört yaşındaki oğlu Burak da Madam Butterfly'ın oğlu rolünde sahne alıyor. 
   
   Tamamen tesadüf 
   Burak'ın bu rolü alması ise tamamen tesadüf... Baba Temel Güler, bronşit olan oğlunu doktora, ardından da ısrarı üzerine çalıştığı AKM'ye götürüyor. Burak, kimi zaman çocuk oyunları izlemeye gittiği AKM'yi çok seviyor. Bir de elekronik açılıp kapanan kapılarının önüne gidip "Açıl susam açıl" diye seslenmeyi. 
   AKM'de yine elekronik kapılara "Açıl susam" diye seslenip koştururken eseri sahneye koyan Altan Günbay'ın dikkatini çekiyor. 
   
   'Altan Dede' diyor 
   O günü Günbay şöyle anlatıyor "Madam Butterfly'ın oğlunu oynayacak bir çocuk arıyorduk, hem de 15 - 20 gündür. Bir gün kapının önünde koşturan bir çocuk gördüm, tam aradığım çocuktu. Meğer bizim güvenlik görevlisinin çocuğuymuş. 'Sahneye alışık mı, ürker mi ' dedik, izin verdiler denedik. Çocuk hakikaten çok başarılıydı. Ne korktu, ne ağladı, söylenenleri yaptı. Çok beğendik, şimdi bizimle oynuyor. Hisli ve sanatçı ruhlu bir çocuk o." 
   Kendisine 'Altan Dede' diyen Burak'ı bütün ekibin ve personelin çok sevdiğini söyleyen Günbay, "Gelecekte iyi bir sanatçı olur" diyor. 
   Burak'ın annesi Muazzez Güler de oğlunu bir kez sahnede izlemiş, gözyaşlarını tutamamış. "Çok heyecanlandım, evde söz dinlemeyip bütün gün beni peşinden koşturan yaramaz çocuk gitmiş, yerine operada sanatçılar arasında artist gibi rol yapan küçük bir adam gelmişti" diye konuşuyor. 
   Oyunun etkisinde kalan Burak, kimi zaman dönüşünde annesine, "Anne sen benim gerçek annem misin Biliyor musun, benim başka annelerim de var" diyor. 
   
   Figüran yevmiyesi alıyor 
   Madam Butterfly'ı sopranolar Ayşe Tek ve Evren Ekşi dönüşümlü oynuyor. 18 Ekim'de promiyeri yapılan operada Burak, ikinci perdede 20 dakika, üçüncü perdede ise 15 dakika sahneye çıkıyor. Karşılığında da figüran yövmiyesi olan oyun başına 20 milyon lira alıyor. 
   
   
   
</TEXT>
</DOC>
