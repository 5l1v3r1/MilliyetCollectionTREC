<DOC>
<DOCNO> 151624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/soneko29.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat Bankası Genel Müdürü Çağlar Özelleştirme için engel yok 
</HEADLINE>
<TEXT>

     Ziraat Bankası Genel Müdürü Can Akın Çağlar, şu anda Ziraat Bankası'nın özelleştirilmesi önünde herhangi bir engel olmadığını bildirdi. 
     Memur-Sen üyelerine özel kredi kartı verilmesine ilişin protokol töreninden sonra gazetecilerin sorularını yanıtlayan Çağlar, Ziraat Bankası'nın özelleştirilmesine ilişkin sürenin bu yılın sonunda dolduğunu hatırlatarak, alıcı olması durumunda bankanın özelleştirilmesi önünde herhangi bir engel bulunmadığını söyledi. 
     Şu anda eğer alıcı varsa buna hükümetin karar vermesi gerektiğini kaydeden Çağlar, bankanın yüzde 51'ini alabilecek güçte bir alıcı olması durumunda bankanın özelleştirilmesini engelleyecek herhangi bir durumun olmadığını yineledi. 
     Gazetecilerin, faizsiz bankacılık konusundaki sorusuna da Çağlar, ''Bunu biz söylemedik, basın söyledi. Bu, herhalde şundan olsa gerek Kamu Bankaları Ortak Yönetim Kurulu Başkanı Zeki Sayın ve benim, meslek hayatımın en azından son 3 yılının geçirildiği yere bakılarak böyle bir algılama olduğunu düşünüyorum'' diye konuştu. 
     Böyle bir şeye gerek olmadığını, uluslararası uygulamaya bakıldığında Citibank ve Commerzbank gibi bankaların faizsiz bankacılık bölümleri bulunduğunu kaydeden Çağlar, şöyle devam etti 
     ''Ama Türkiye'de buna gerek var mı Türkiye'de şu an itibariyle gerek yok diye düşüyorum. Bu ürün sunmaktır. Bu da Türk mali sektörüne sunulmuş vaziyette. Dolayısı ile kamu bankalarının faizsiz bankacılığa yönlenmesi gibi bir düşüncemiz yok'' 
     
     ÇALIŞAN SAYISI 22 BİN 109 KİŞİ 

     Sosyal transformasyon sürecinde çalışan sayısının, Emlak Bankası'ndan gelenler dahil, 46 bin kişiden 22 bin 109 kişiye çekildiğini açıklayan Çağlar, kurumun organizasyonel yapısını çağdaş bankacılık anlayışı çerçevesinde şekillendirecek organizasyonel transformasyon sürecinin ise devam ettiğini kaydetti. 
     Belki de en zor olanın teknik transformasyon kısmı olduğunu belirten Çağlar, çünkü bunun sahip oldukları 1236 şube ve özel işlem merkezinin altyapısının değiştirilmesini içerdiğini söyledi. 
     Çağlar, bu transformasyonlar tamamlandıktan sonra da alıcı olmak kaydıyla Ziraat Bankası'nın özelleştirilmesinin her an mümkün olduğunu bildirdi. 
     
     IMF İLE İLİŞKİLER 

     Bankanın Uluslararası Para Fonu IMF ilişkilerine ilişkin bir soru üzerine ise Çağlar, geçen hafta Türkiye Masası Şefi ile bir toplantı yaptıklarını ve neler yapıldığı konusunda IMF yetkililerini bilgilendirdiklerini anlattı. 
     Gerek ticari bankacılık anlamında, gerekse ölçek küçültmek anlamında kapatılması gereken bir kaç şube kaldığını kaydeden Çağlar, personel anlamında da norm kadrolara ulaşıldığını açıkladı. 
     Yeniden yapılanmanın altyapısının bir anlamda tamamlandığını vurgulayan Ziraat Bankası Genel Müdürü, bu anlamda IMF ile herhangi bir mutabakatsızlığın söz konusu olmadığını söyledi. 
     
     BANKANIN ÖZELLEŞTİRİLME YÖNTEMİ 

     Ziraat Bankası'nın özelleştirme yöntemine ilişkin bir soruya da Çağlar, bankanın Türkiye'nin 1'inci, Avrupa'nın ise 69'uncu büyük bankası konumunmda bulunduğunu hatırlatarak, birçok özelleştirme yöntemi olabileceği cevabını verdi. 
     Ancak finansal piyasalarda derinliğin olmaması nedeniyle bu büyüklükteki bir hacmin özelleştirilmesinin zorluğuna dikkat çeken Çağlar, şöyle konuştu 
     ''Blok olarak Türkiye'ye ilgi duyan yabancı bankalar aracılığıyla belki mümkün olabilir. Şu anda Türkiye'deki yeniden yapılandırma, ekonominin stabilizasyonu konusunda yabancılar ikna olduktan sonra bu özelleştirme daha rahat yapılabilir.'' Bankanın 2003 yılı hedeflerine ilişkin olarak da Çağlar, sektörün 1 numarası olduklarını, ancak özelleştirme amaçlandığında daha fazla büyümemeleri gerektiğini belirtirken, bankanın biraz daha küçük ölçekle daha kolay satılabileceğine dikkat çekti. 
     
     BANKA YÖNETİCİLERİ 

     Banka Yönetim Kurulu'na gelenlerin özgeçmişlerini hazırladıklarını, bunun IMF tarafından bile sorulduğunu söyleyen Çağlar, IMF'nin yapı tümüyle değişince, bunun teknik bir atama mı yoksa siyasi bir atama mı olduğunu öğrenmek amacını taşıdığını, bunun için özgeçmişlerini gönderdiklerini kaydetti. 
     
     MEMUR-SEN ÜYELERİNE KREDİ KARTI 

     Öte yandan, Ziraat Bankası ile Memur-Sen Konfederasyonu'na arasında yapılan protokolle, konfederasyona bağlı yaklaşık 120 bin üyeye kredi kartı verilmesine ilişkin protokol imzalandı. 
     Sendika üyelerine dağıtılacak kredi kartlarında konfederasyon logosu yer alacak, kart sahiplerine ferdi kaza sigortası sağlanacak. 
     İmza töreninde konuşan Çağlar, Ziraat Bankası'nın sosyal sorumluluğundan taviz vermeden, devlet yük olmadan, çağdaş bankacılık enstrümanlarıyla yeniden yapılandırılmaya çalışıldığını anlattı. 
     Memur-Sen Genel Başkan Yardımcısı Ahmet Aksu, bugün imzalanan protokolün hizmet sendikacılığı anlayışının daha da perçinlenmesi anlamına geldiğini söyledi. 
     





</TEXT>
</DOC>
