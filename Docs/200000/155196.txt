<DOC>
<DOCNO> 155196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sontur32.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hülya Avşar ve Nez'in telefon reklamlarına RTÜK'den uyarı 
</HEADLINE>
<TEXT>

     Radyo ve Televizyon Üst Kurulu, şarkıcı Nez ve Hülya Avşar'ın telefon hatları reklamları dolayısıyla Star, Kral, Star Max ve Kanal 6'ya uyarı cezası verdi. 
     Bugün toplanan Üst Kurul, İzleme ve Değerlendirme Dairesi tarafından hazırlanan raporları ele aldı. 
     Yapılan değerlendirme sonucu, Üst Kurul, şarkıcı Nez ve Hülya Avşar'ın telefon hatları reklamlarının, 3984 Sayılı RTÜK Kanunu'nun 4. maddesindeki ''Gençlerin ve çocukların fiziksel, zihinsel ve ahlaki gelişimini zedeleyecek türden programların, bunların seyredebileceği zaman ve saatlerde yayınlanmaması''na ilişkin z bendine aykırı olduğuna karar verdi. Üst kurul, söz konusu yayınları dolayısıyla Star, Kral, Star Max ve Kanal 6'nın uyarılmasını kararlaştırdı. 
     Show TV'de yayımlanan ''Haber Özel'' adlı programa söz konusu yasanın ''yayınların toplumun milli ve manevi değerlerine ve Türk aile yapısına aykırı olmaması''na ilişkin e bendine aykırı '' olduğu gerekçesiyle uyarı cezası veren Üst Kurul, yayından kaldırılmış olmasına rağmen aynı kanalda yayımlanan ''Karar Anı'' adlı programın da v ve s bentlerinden dolayı uyarılmasını kararlaştırdı. 
     Üst Kurul, Show TV'de yayımlanan Nükhet Duru ve Cenk Eren'in sunduğu ''Muhteşem İkili'' adlı programa da ''yayınların toplumun milli ve manevi değerlerine ve Türk aile yapısına aykırı olmaması''na ilişkin e bendine aykırı olduğu gerekçesiyle uyarı cezası verdi. 
     Kanal D'de yayımlanan ''Matilda'' adlı filmin ''Gençlerin ve çocukların fiziksel, zihinsel ve ahlaki gelişimini zedeleyecek türden programların, bunların seyredebileceği zaman ve saatlerde yayınlanmaması''na ilişkin z bendine aykırı olduğuna karar veren Üst Kurul, bu kanala da uyarı cezası verilmesini kararlaştırdı. RTÜK, Kanal D'nin ana haber bültenine de z bendini gerekçe göstererek uyarı cezası uygulanmasına karar verdi. 
     Üst Kurul, Star televizyonunun ''Deşifre'' ve ''Haber Ekstra'' programlarına da ''Suçlu olduğu yargı kararı ile kesinleşmedikçe hiç kimsenin suçlu ilan edilmemesi veya suçluymuş gibi gösterilmemesi, kişileri suç işlemeye yönlendirecek veya korku salacak yayın yapılmaması''na ilişkin k bendi gereği ayrı ayrı uyarı cezaları verilmesini kararlaştırdı. 
     
     UYARI KARARLARI EKRANDA OKUNACAK 
     Öte yandan yeni yürürlüğe giren ''Radyo ve Televizyonların Esas ve Usulleri Hakkında Yönetmeliğe'' göre, uyarı kararları, Üst Kurul kararının tebliğinden itibaren yedi gün içinde aynı yayın kuşağının başında, televizyonlarda ihlale konu programın yayınlandığı tarih, ihlalin konusu ve hangi yayın ilkesinin ihlal edildiği belirtilmek suretiyle okunacak ve okunur şekilde yazılı olarak verilecek. 
     Radyolarda ise anlaşılır şekilde okunması suretiyle uygulanıp kamuoyuna duyurulacak. Uyarı kararının duyurulduğu yayın kaydı yedi gün içinde Üst Kurul'a gönderilecek. 
     Yeni düzenlemeye göre, aynı programda aynı yayın ilkesinin ikinci kez ihlali halinde, ihlale konu olan programın yayını bir ila oniki kez arasında durdurulabilecek. 
     
</TEXT>
</DOC>
