<DOC>
<DOCNO> 164549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/yasam/yas02.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tango hafızaya iyi gelir 
</HEADLINE>
<TEXT>

Tango yapma, piyano çalma ve satranç oynama gibi faaliyetler beynin hafıza merkezlerini uyanık tutuyor. Bu da unutkanlık, bunama ve Alzheimer hastalığı gibi problemleri önlüyor 
     NEVSAL ELEVLİ Londra 

     469 kişi incelendi 
     NEW York'taki Albert Einstein Tıp Fakültesi nöroloji uzmanlarından Dr. Joe Verghese, 75 - 85 yaş arasındaki 469 kişiyi 21 yıl boyunca hafıza zayıflaması açısından gözlemledi. Zihinsel aktivitelere ağırlık verenlerin, bunama ve Alzheimer'e yakalanma riski ötekilere oranla yüzde 75 daha düşük çıktı. 
     
     Beyin emekliliği 
     ARAŞTIRMANIN sonuçları The Times gazetesinde yayımlandı. Haberde Dr. Verghese'in şu görüşlerine yer verildi "Genellikle emekli olan insanlar plajda uzanıp yatıyor, hayattan elini ayağını çekiyor. Bunlara zihinsel uyanıklıklarını artıracak faaliyetler öneriyorum. Tıpkı fiziki sporların bedeni hastalıklara karşı koruduğu gibi zihinsel aktiviteler de beyni koruyor." 
     
     Hafıza kaydediyor 
     DR. Verghese'nin verdiği bilgilere göre, tango sırasında beden ve beyin koordinasyon halinde bulunuyor. Başka bir deyişle beyin müziğin ritmine uymak için dikkat kesiliyor, melodileri hafızaya kaydediyor. Dans ederken eşin hareketlerine uyum gösterilmesi için beyin devreye giriyor. Aynı şekilde piyano çalmak ve satranç oynamak da beyni ateşliyor. 
     
     

</TEXT>
</DOC>
