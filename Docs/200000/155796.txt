<DOC>
<DOCNO> 155796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sondun05.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Madonna'nın evine 24 saat polis devriyesi.. 
</HEADLINE>
<TEXT>

     Efsanevi ''Beatles'' topluluğunun üyesi John Lennon gibi fanatik bir hayranının saldırısına kurban gitmekten korkan Madonna, evinin önündeki güvenlik önlemlerini iyice abarttı. Ünlü yıldız, son olarak malikanesinin önünde polisin 24 saat devriye görevi yapmasını istedi. 
     Internetteki ''peoplenews'' sitesinin haberine göre, Londra'daki ''Marble Arch'' adlı malikanesinin fanatik bir hayranının saldırısına uğramasından korkan Madonna, tam bir güvenlik ağı içinde yaşıyor. 
     Evinin çevreyi gözlemleyen kameralarının sayısını artıran Madonna, özel korumalardan oluşan bir tim kurarak evinin bir bölümüne yerleştirdi. Evinin bulunduğu caddede 24 saat polisin devriye görevi yapmasını isteyen Madonna, küçük spor otomobilinin yerine de kurşun geçirmez cam ve güvenlik önlemleriyle donatılan bir otomobil satın aldı. 
     Madonna'nın Londra'daki evinin bilinen bir adres olması ve hayranlarınca da çok iyi tanınması nedeniyle polisten ünlü şarkıcıya bir uyarı gelmiş olabileceği kaydedildi. 
     Madonna ile eşi yönetmen Guy Ritchie, daha önce de evlerine yaklaşabilecek hırsızlara karşı önlem olarak villanın çevresine elektrikli çit yaptırmıştı. 
     

     
</TEXT>
</DOC>
