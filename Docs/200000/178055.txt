<DOC>
<DOCNO> 178055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sontur10.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Telsim'in lisansı iptal edilse bile hatlar kullanılabilecek 
</HEADLINE>
<TEXT>

     Ulaştırma Bakanı Binali Yıldırım, ÇEAŞ ile başlayan ve takip eden olayların, tamamen hukuki olduğunu, olayların hiç bir siyasi boyutu bulunmadığını söyledi. 
     Erzincan'ın Refahiye İlçesi'nde gezi ve incelemelerini sürdüren Bakan Yıldırım, gazetecilerin sorularını yanıtladı. 
     Genç Parti Lideri Cem Uzan'ın ailesine ait şirketler hakkında başlatılan soruşturmanın sürdürüldüğünü hatırlatan Yıldırım, şunları söyledi 
     ''Söz konusu şirket hakkında yapılanların siyasi hiç bir boyutu yoktur. ÇEAŞ ile başlayan ve takip eden olaylar, tamamen hukukidir. Bankacılık ve diğer ticari faaliyetlerde kanunlara aykırı faaliyetlerden oluşmuş hadiselerdir. Bu işin hiç bir siyasi amaç uğruna kullanılması söz konusu olmamıştır. İş yargıya intikal etti.'' 
     
     TELSİM 

     Mobil telefon şirketlerine lisans tahsisinin Telekomünikasyon Kurumu tarafından yapıldığını anımsatan Yıldırım, Telsim'in lisansının iptal edilmesi halinde bile abonelerinin telefonlarını kullanabileceklerini söyledi. 
     Telsim'in lisansının iptal edilmesi için imtiyaz anlaşmasında öngörülen belli ihlallerin yerine gelmesi gerektiğini belirten Yıldırım, şöyle devam etti 
     ''Telekomünikasyon Kurumu tarafından konu inceleniyor. Kurum, eğer sözleşmeye aykırı bir takım girişimler olduğunu tespit ederse, Telsim'in lisansını askıya alabilir. Ama lisansın askıya alınması abonelerin hattı kullanamayacağı anlamına gelmez. Telsim lisansı iptal edilse de aboneler tarafından kullanılabilecek. Şirket incelemesine devam ediliyor. İhlal tespiti halinde, sorumluluk alanlar değişebilir, yönetim kurulu değişebilir. Ancak henüz herhangi bir ihlal tespit edilmiş değil. Konu çok boyutlu olarak araştırılıyor.'' 
     
     SEÇİMLERİN İPTALİ... 

     DEHAP'ın kapatılmasının ardından 3 Kasım Milletvekili Seçimleri'nin yenilebileceği yönündeki soruyu da yanıtlayan Bakan Yıldırım, böyle bir olasılığı akılcı bulmadığını söyledi. 
     Seçimlerin iptalini gerektirecek bir sonuç çıkacağını düşünmediğini belirten Bakan Yıldırım, ''DEHAP'ın seçimlere girmesine karar veren YSK'dır. Verilen kararlar, nihai ve değiştirilebilir kararlar değil. YSK'nın, daha önce verdiği kararın aksine bir karar vermesini akılcı bulmuyorum. O sebeple bu konunun Türkiye gündemini meşgul etmesini doğru bulmuyorum'' diye konuştu. 

     
</TEXT>
</DOC>
