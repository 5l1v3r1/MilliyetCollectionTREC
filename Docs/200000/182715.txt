<DOC>
<DOCNO> 182715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sontur01.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul kapısında can verdi... 
</HEADLINE>
<TEXT>

     Konya'nın Akşehir İlçesi'nde, lise birinci sınıf öğrencisi Dilek Özen, öğle arasında okul kapısı önünde geçirdiği kalp krizi sonucu hayatını kaybetti. 
     Edinilen bilgiye göre, Akşehir Kız Meslek Lisesi birinci sınıf öğrencisi Dilek Özen 14 , okulu ve arkadaşları ile biraraya gelmenin sevincini yaşadığı 2003-2004 Eğitim Öğretim Dönemi'nin ilk gününde, öğle arasında yemek için Altunkalem Mahallesi Armağan Sokaktaki evlerine gitti. 
     Öğle yemeğinden sonra arkadaşı ile birlikte okula dönmek için yola çıkan genç kız, okulun kapısı önünde aniden yere yığıldı. 
     Kalp krizi geçirdiği belirtilen Dilek, okulda görevli öğretmen İlhami Orhan'ın otomobiliyle hastaneye kaldırılırken yolda hayatını kaybetti. 
     Akşehir 75. Yıl İlköğretim Okulu'nda öğretmenlik yapan ve kalp rahatsızlığı olduğu öğrenilen baba Mehmet Özen 42 ise kızının kalp krizi geçirdiği haberini alınca fenalaştı. 
     İlk müdahalesi Akşehir Devlet Hastanesi Acil Servisi'nde yapılan baba Özen, kalp krizi geçirme riskine karşı Konya Selçuk Üniversitesi Meram Tıp Fakültesi Hastanesi'ne sevk edildi. 
     
</TEXT>
</DOC>
