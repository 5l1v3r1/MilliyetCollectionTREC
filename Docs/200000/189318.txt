<DOC>
<DOCNO> 189318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/soneko31.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Kaya Bankacılık maliyetlerindeki ufak bir düşüş bile yeterli 
</HEADLINE>
<TEXT>

     Bankacılar gelecek yıldan itibaren sektörün üzerindeki vergi ve fon yüklerinin azaltılması kararına olumlu bakıyor. 
     Koç Finansal Hizmetler CEO'su ve Koçbank Genel Müdürü Kemal Kaya, bankaların finansal aracılık rollerini üstlenebilmeleri için sistemin üzerindeki vergi gibi birtakım yüklerin kaldırılması gerektiğini vurguladı. 
     Aracılık maliyetinin çok yüksek olduğunu dile getiren Kaya, şöyle dedi 
     ''Son 2 senedir ekonomi hızla büyüyor. Bankacılık sektöründe kredi kullanım oranlarına baktığımız zaman bu büyümeyi yansıtmıyor. Bunun da temel nedeni, maliyetlerin yüksek olması. Maliyetlerde ufak bir düşüş bile sistemde kredi kullanım oranını olumlu etkileyecektir. Bankacılık sektörünün rekabetini, verimliliğini etkileyecek, ekonominin büyümesine faydalı olacaktır. Reel sektör için de yararlı olacak.'' Deutsche Bank Türkiye Genel Müdürü Dilek Yardım da aracılık maliyetlerinin azaltılmasının uzun zamandır üzerinde çalışılan bir konu olduğunu belirterek, ''Bankacılık piyasası üzerindeki vergi maliyetinin azaltılması, piyasanın büyümesine, derinleşmesine neden olacaktır. Çok faydalı olacağına inanıyorum'' dedi. 
     
</TEXT>
</DOC>
