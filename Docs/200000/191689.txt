<DOC>
<DOCNO> 191689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/dunya/dun02.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Beklemiyorduk' 
</HEADLINE>
<TEXT>

   ABD Dışişleri Bakanı, El Reşid Oteli'ne düzenlenen saldırının boyutunun kendilerini şaşırttığını söyledi 
      DIŞ HABERLER SERVİSİ 

   
   Bağdat'ta ABD Savunma Bakan Yardımcısı Paul Wolfowitz'in kaldığı El Reşid Oteli'ne düzenlenen saldırıyla ilgili konuşan ABD Dışişleri Bakanı Colin Powell, bu boyutta bir saldırı beklenmediğini söyledi. 
   Powell, önceki gün NBC televizyonuna yaptığı açıklamada, ABD Başkanı George W. Bush'un 1 Mayıs'ta esas çatışmaların sona erdiğini ilan etmesinden sonra Irak'ta bu boyutta bir saldırı beklemediklerini belirterek, "Çok zor bir dönemdeyiz, bununla birlikte ABD'nin bu zor dönemden çıkma kapasitesi mevcuttur" ifadesini kullandı. Saldırıya rağmen hem Powell, hem de ABD'nin Irak'taki sivil yöneticisi Paul Bremer, Irak'ın büyük bölümünde durumun sakin olduğunu söyledi. 
   Bremer'ı kabul eden Bush ise, "Irak'ta ne kadar başarı kazanırsak o kadar saldırıya uğrayacağız. Ancak bizi Irak'ta demokrasiyi kurma çabamızdan çeviremeyecekler" dedi. 
   
   
</TEXT>
</DOC>
