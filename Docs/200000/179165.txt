<DOC>
<DOCNO> 179165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/sondun18.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Slovakya Cumhurbaşkanı Rudolf Schuster'e "ölüm tehdidi" 
</HEADLINE>
<TEXT>

     Ali H.Yurtsever - Slovakya Cumhurbaşkanı Rudolf Schuster'in iki kez ölümle tehdit edildiği açıklandı. Cumhurbaşkanlığı sözcüsü Jan Fuele, basına yaptığı açıklamada, kimliği belirlenemeyen bir kişinin, Schuster'i geçen günlerde iki kez telefonla arayarak ''ölümle tehdit ettiğini'' söyledi. 
     Fuele, Schuster'i arayan kişinin ''Slovakça ve İngilizce dillerini karışık olarak kullandığını ve Afganistan'dan aradığını ileri sürdüğünü'' kaydetti. 
     Olayı araştıran polis yetkilileri, telefon görüşmesinin yurtdışından bir cep telefonundan yapıldığını belirtirken, Schuster'i ölümle tehdit eden kişinin kimliğini saptamaya çalıştıklarını bildirdiler. 
     Bu arada Cumhurbaşkanı Rudolf Schuster'in çevresindeki güvenlik önlemleri de artırıldı. 
     Slovakya basını, Schuster'in geçen Ocak ayında da internet üzerinden ölüm tehdidi aldığını, internette ''Cumhurbaşkanı Schuster'i vuracağını'' ilan eden 17 yaşındaki bir Bratislavyalının polis tarafından yakalandığını haber verdi. 
     
</TEXT>
</DOC>
