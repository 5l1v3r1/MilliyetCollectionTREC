<DOC>
<DOCNO> 151699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sontur04.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine yağmur geliyor... 
</HEADLINE>
<TEXT>

     Soğuk hava Türkiye'yi bir türlü terketmiyor. 
     Tam artık bahar geldi derken yeni bir yağışlı hava dalgasını karşılamaya hazırlanıyoruz. 
     23 Nisan Ulusal Egemenlik ve Çocuk Bayramı'nın kutlanacağı yarın, yurdun iç ve doğu kesimlerinde yer yer sağanak ve gökgürültülü sağanak yağış görülecek. 
     Devlet Meteoroloji İşleri Genel Müdürlüğü'nden alınan bilgiye göre, yarın, yurdun iç ve doğu kesimlerinde mevsime uygun ''kararsızlık'' yağışları görülecek. Yağışlar İç Ege, Göller Yöresi, İç Anadolu'nun kuzeyi, Batı ve Orta Karadeniz'in iç kesimleri, Doğu Karadeniz, Doğu Anadolu ve Güneydoğu Anadolu'nun doğusunda yer yer sağanak ve gökgürültülü sağanak şeklinde olacak. Başkent Ankara'da öğle saatlerine doğru Diyarbakır, Bolu ve Kayseri'de ise öğleden sonra sağanak yağışlı hava etkisini gösterecek. 
     24 Nisan Perşembe günü ise Türkiye, Orta Akdeniz üzerinden gelen yeni bir yağışlı sistemin etkisine girecek. Buna göre Marmara, Ege, Batı Akdeniz, İç Anadolu'nun kuzey ve batısı, Karadeniz ile Doğu Anadolu'nun kuzeyinde yağmur ve yer yer sağanak yağış bekleniyor. 
     25 Nisan Cuma günü ise yağışlı hava Marmara'nın batısı ve Kıyı Ege dışında kalan tüm bölgelerde devam edecek. 
     Hava sıcaklıkları bugünden itibaren biraz artacak, ancak cuma günü yurdun batı ve orta bölgelerinde azalacak. 
     





</TEXT>
</DOC>
