<DOC>
<DOCNO> 179337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/soneko07.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank, Irak'a giriyor... 
</HEADLINE>
<TEXT>

     ABD, Irak ticaret bankasının Batılı standartlarda işletilmesine önderlik etmesi için JP Morgan Chase'i seçti. Bu bankanın konuya ilişkin oluşturduğu konsorsiyumda Türkiye'den Akbank da bulunuyor. 
     Irak'taki geçici koalisyon yönetiminin ekonomik kalkınma bölümünün müdürü Peter McPherson, Bağdat'tan telekonferansla Amerikalı gazetecilere bilgi verirken, JP Morgan Chase'ın başında bulunduğu konsorsiyumda 13 ülkeden 13 bankanın bulunduğunu bildirdi. 
     Buna göre, konsorsiyumda Türkiye'den Akbank'ın yanı sıra İngiltere, Kuveyt, Avustralya, Yeni Zelanda, Fransa, Polonya, Japonya, İtalya, Kanada, İspanya, Güney Afrika ve Portekiz'den bankalar yer alıyor. 
     Irak ticaret bankasının, kısa sürede uluslararası bankalar konsorsiyumunun katkısıyla Batılı anlamda faaliyete geçebilmesi, Irak'ın ticaretinin kolaylaştırılması, Irak'a ağır inşaat makinelerinin ithali ve ihracatın harekete geçirilebilmesi planlanıyor. 
     Amerikalı yetkililer, Irak'ta bankacılık sisteminin gelişmesiyle, ileride Irak'taki ticari bankaların kredi mektupları yazabilecek duruma geleceğini, ancak o zamana kadar Irak ticaret bankasının rehabilite edilmesine karar verildiğini kaydettiler. 
     Yeni konsorsiyumun, eylül sonlarında Irak'ta faaliyete geçmesi bekleniyor. 
     
</TEXT>
</DOC>
