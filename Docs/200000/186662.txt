<DOC>
<DOCNO> 186662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sontur28.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Kemer sıkma döneminin gündemden düşmesine az kaldı 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, halkın ekonomideki iyileşmeyi hisseder dururuma gelmesi için biraz zamana ihtiyaçlarının olduğunu belirterek, ''Kemer sıkma döneminin bir daha geri dönmemek üzere ülke gündeminden düşmesine inşallah az bir zaman kalmıştır'' dedi. 
     AK Parti İl Başkanları, 12 Ekim Pazar günü yapılacak 1. Olağan Büyük Kongre öncesinde, Genel Başkan Erdoğan'ın başkanlığında parti genel merkezinde toplandı. 
     Toplantıya Devlet Bakanları Kürşad Tüzmen, Ali Babacan, Beşir Atalay, Milli Savunma Bakanı Vecdi Gönül, İçişleri Bakanı Abdülkadir Aksu, Kültür ve Turizm Bakanı Erkan Mumcu, Çalışma ve Sosyal Güvenlik Bakanı Murat Başesgioğlu, Tarım ve Köyişleri Bakanı Sami Güçlü de katıldı. 
     Başbakan Erdoğan, toplantının açılışında yaptığı konuşmada, Türkiye'nin yıllar boyu ihmale uğrayan sorunlarının olduğunu, bu sorunların sadece merkezi siyaset anlayışı ile çözülemeyeceğini söyledi. Tabandan tavana halkın arzularını sahiplenemeyen siyaset anlayışının başarı şansının çok az olduğunu ifade eden Erdoğan, parti olarak milletin hissiyatını siyaset anlayışına yansıttıklarını söyledi. AK Parti'nin temsil ettiği siyaset anlayışının ülkenin dört bir yanında sahiplenildiğini kaydeden Erdoğan, şöyle konuştu 
     ''Gerilim siyasetine asla yüz vermeyen, bu siyaset anlayışından asla ayrılmayan çizgimizi daha da geliştirmeye kararlıyız. Geleceğe umutla bakan Türkiye idealini gerçekleştirmek için sizlerden de büyük beklentimiz var. 
     Siyasetin kayıkçı kavgalarını, kısır çekişmelerini bölgenize taşımadınız, taşımayınız, çatlak seslere kulak vermediniz, vermeyiniz. Milletin sesine kulak vermeye devam edin, her şartta o sesin tercümanı olun. AK Parti siyaseti, milletin siyasetidir. Bu en temel vazgeçilmezimizdir.'' 
     
     ''TÜRKİYE'Yİ KRİZDEN ÇIKARDIK'' 
     3 Kasım'dan sonra kararlı bir hükümetin işbaşına geldiğini belirten Erdoğan, AK Parti iktidarı olarak eksiklikleri bulunduğunu, ancak, ülkenin sorunlarını çözmek ve halkın yüzünü güldürmek için büyük bir gayret gösterdiklerini ifade etti. Bu çalışma sonucunda ülke ekonomisinin nefes alır duruma geldiğini söyleyen Erdoğan, şöyle devam etti 
     ''Türkiye'yi çok derin krizden çıkardık. Türkiye'nin önünü açacak, sistemi işler hale getirecek düzenlemeleri hayata geçirmek için çalışıyoruz. Yaptıklarımızla yetinmiyoruz. Çok daha ileri ufuklara bakıyoruz. Şu andaki olumlu tabloyu milletimizin çok daha fazla hisseder hale gelmesi için biraz daha zamana ihtiyacımız var. Ekonomik programı kararlılıkla uygulamaya devam ediyoruz. Ancak bu ekonomik program, ücretler konusunda gönlümüze göre hareket etme imkanı vermiyor. Kemer sıkma döneminin bir daha geri dönmemek üzere ülke gündeminden düşmesine inşallah az bir zaman kalmıştır. 
     Türkiye bir daha geri dönmemek üzere büyüme ve gelişme yoluna girmiştir.'' Erdoğan, kişi başına milli geliri bin 500 doların altındaki illere teşvik programı uygulayacaklarını anımsatarak, bununla ilgili yasal düzenlemeyi yasama döneminde hayata geçireceklerini bildirdi. Bölgeler arası dengesizliği gidereceklerini vurgulayan Erdoğan, ''İnşallah yoksulluk bu bölgelerde konuşulur olmaktan çıkacak ve işsizlik azalacaktır. Türkiye'de tüm insanlar önündeki doğmakta olan ve doğacak olan Türkiye güneşinin aydınlığını görecektir. Halka şunu müjdeleyin. Devletimiz, vatandaşının nerede yaşadığına ve kim olduğuna bakmadan şefkatle elini uzatacaktır'' diye konuştu. 
     
     ''BAZILARI ÇILDIRIYOR'' 
     İktidarı eleştirenlere seslenen Erdoğan, bazılarının ''maalesef hava değiştirmek suretiyle hükümetin yarattığı olumlu havayı olumsuza çevirme gayreti içinde olduklarını'' ifade etti. 
     Erdoğan, şöyle konuştu 
     ''Bunlar ekonomik parametrelerin daha iyiye gittiğini görünce üzülerek söylüyorum maalesef çıldırıyorlar. Rakamları görünce rahatsız oluyorlar. Sevinmek ve takdir etmek gerekirken rahatsız oluyorlar. Onlar da görecekler ama söyleyemeyecekler. Çünkü dilleri var konuşamıyor, kulakları var duymuyor, gözleri var görmüyorlar. Onlar hiçbir zaman hakikatleri göremeyecekler. Ama biz onlara göstereceğiz.'' İl başkanlarına da seslenen Başbakan Erdoğan, yerel seçimler için daha fazla çalışmalarını istedi. Kongreyle birlikte ''AK Parti'nin yerel seçimlere daha fazla yükleneceğini'' söyleyen Erdoğan, ''Ülke genelinde belediyelerin büyük kısmını alarak Türkiye'de fiziki değişimin modern ve çağdaş anlamda nasıl olacağını ispatlayacağız'' dedi. 
     
</TEXT>
</DOC>
