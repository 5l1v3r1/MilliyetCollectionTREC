<DOC>
<DOCNO> 190408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun48.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatemi "İran zenginleştirilmiş uranyumdan vazgeçmeyecek" 
</HEADLINE>
<TEXT>

     İran Cumhurbaşkanı Muhammed Hatemi, İran'ın gelecekteki nükleer santralleri için gerekli yakıtı sağlamak için zenginleştirilmiş uranyumdan hiçbir zaman vazgeçmeyeceğini belirtti. 
     Hatemi, Bakanlar Kurulu toplantısından sonra yaptığı açıklamada, istediklerinin, sivil amaçlarla kullanılacak nükleer teknoloji yani, uranyum madenini çıkararak, bunu hexsaflorür veya UF6'ya dönüştürmek, bu maddeyi de daha sonra nükleer santrallerde yakıt olarak kullanılmak için yüzde 3.5 oranında zenginleştirilmiş uranyuma dönüştürmek olduğunu belirterek, İran'ın bu programdan hiçbir zaman vazgeçmeyeceğini kaydetti. 
     İran, Basra Körfezi kıyısındaki Buşehr kentinde Rusya'nın yardımıyla 1000 megavatlık bir nükleer santral inşasını sürdürüyor ve 2020 yılına kadar aynı kapasiteye sahip 6 santral daha yapmak istiyor. 
     Öte yandan, Uluslararası Atom Enerjisi Ajansı UAEA sözcüsü, İran hükümetinin nükleer faaliyetleri hakkındaki bir beyanatı, bu gece Tahran havaalanında Viyana'ya gelecek bir UAEA yetkilisine vereceğini açıkladı. 
     
</TEXT>
</DOC>
