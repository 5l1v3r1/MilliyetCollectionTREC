<DOC>
<DOCNO> 174616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/spor/spo04.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldız yağıyor 
</HEADLINE>
<TEXT>

   Transfer bombalarını sırayla patlatan Trabzonspor, Gaziantepsporlu Maxim Romaschenko'yu da renklerine kattı. Tecrübeli futbolcu 1 yıllık sözleşmeye imza attı 
      
   Gücüne güç kattı 
   YENİ sezonda zirve yarışına ortak olma hesapları yapan Trabzonspor, Bayram ve Augustine'den sonra son bombasını da Maxim ile patlattı. Bordo - Mavili yönetim, bir süredir temas halinde olduğu Gaziantepspor'un Beyaz Rus yıldızı ile Trabzon'da masaya oturdu. Bonservisi elinde olan tecrübeli oyuncu 575 bin dolar karşılığında 1 yıllık mukavele imzaladı. 
   
   Fener'i bekliyor 
   GENEL Sekreter Yusuf Ziya Yılmaz, yöneticiler Kenan Atalay, Kenan Sönmez, İsmail Yavuz ve Murat İskender'in hazır bulunduğu imza töreninden sonra Maxim "Bordo - Mavili formayı giyeceğim için mutluyum" dedi. Yıldız futbolcu şöyle konuştu "Başarılı olacağım. İyi şeyler üretmek durumunda olduğumu biliyorum. Fener maçında sahadayım". 
   
   Yarışa hazırız 
   Teknik Direktör Samet Aybaba, kadrolarının güçlendiğini söyledi, "Konyaspor'u yenip, iyi bir başlangıç yapmak istiyoruz" dedi 
   
   Yüzü gülüyor 
   YÖNETİME verdiği alınacak oyuncular listesinin firesiz yerine getirilmesi Trabzonspor Teknik Direktörü Samet Aybaba'nın yüzünü güldürdü. Kadrolarının çok güçlendiğini dile getiren Aybaba, "Artık üst sıraları düşünmeye başladık" yorumunu yaptı. Tecrübeli teknik adam yeni transferlerin uyum sorununu aştığını da dile getirdi. 
   
   İklim tedbiri 
   KONYA'NIN iklimine alışık olmadıklarını açıklayan Trabzonspor'un hocası, bu yüzden Ürgüp'te çalıştıklarını söyledi. Samet Aybaba, "Kısa kampta futbolcularımızı iklim ve rakım şartlarına alıştırmaya çalıştık. Kamp son derece verimli geçti. Bazı eksik noktalarımıza ağırlık verdik. Takımımın son durumundan memnunum" diye konuştu. 
   
   Hedefim 25 gol 
   BORDO-MAVİLİLER'İN bir diğer transferi Augustine yeni sezon öncesinde iddialı konuştu. Ganalı futbolcu, Trabzonspor formasıyla 25 golü hedeflediğini dile getirerek, "Trabzonspor taraftarlarının benden beklentilerini biliyorum. Atacağım gollerle bu beklentileri boşa çıkarmayacağım. Okan'ı geçeceğim. Gol krallığını kimseye kaptırmayacağım" diye konuştu. 
   
   Aybaba bile ürktü 
   Trabzonspor yeni sezonu tel örgüsüz karşılamaya hazırlanırken, Bordo - Mavililer'in Teknik Direktörü Samet Aybaba, "İzmir'de yaşanan olaylar beni ürküttü" açıklamasını yaptı. Emniyet de "Henüz erken" diyor 
   TOLGA ŞARDAN 

   
   'Taraftarımız izin vermez' 
   GÖZTEPE - Karşıyaka maçında yaşanan ölümlü olaylar, tel örgülerin kaldırılmasını tartışmalı hale getirdi. Bu sezon tellerin bulunmadığı bir statta oynayacak olan Trabzonspor'un Teknik Direktörü Samet Aybaba bile yaşanan olaylardan korktu. Aybaba, "İzmir'de yaşanan bu olaylar, tel örgülerin kaldırılmasına sayılı günler kala beni ürküttü. Ancak, Trabzonspor seyircisinin bu tür olayların yaşanmasına izin vermeyeceğine inanıyorum" dedi. 
   
   'Erken alınmış bir karar' 
   TEL örgülerin kaldırılması kararı için ilk ciddi uyarı, Emniyet Genel Müdür Yardımcısı Feyzullah Arslan'dan geldi. Arslan dün Ankara'da düzenlediği haftalık bilgilendirme toplantısında "erken alınmış" bir karar olarak gördüklerini ifade etti. Tribün terörüyle ilgili soruları yanıtlayan genel müdür yardımcısı, statlarda kapalı devre güvenlik sistemi ve diğer güvenlik önlemlerinin altyapısı oluşturulmadan tel örgülerin kaldırılmasını erken bulduklarını söyledi. 
   
   Arslan şartları sıraladı 
   ARSLAN, İçişleri Bakanlığı'na iki yıl önce tel örgülerin kaldırılması yolunda İstanbul'dan yapılan bir başvuruyu aynı gerekçeyle reddettiklerini belirtti. Emniyet Sözcüsü, "Kulüp yöneticileri şiddet ve taşkınlıkların önlenmesi konusunda ısrarcı olmaları gerek. Güvenlik altyapısının uygulamaya konması, bedava bilet dağıtımın son bulması, araç tahsisi gibi konularda duyarlı olunması gerek. Aksi takdirde şiddetin önlenmesi mümkün olmaz" diye konuştu. 
   
   
</TEXT>
</DOC>
