<DOC>
<DOCNO> 199772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/soneko38.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Aygün Kıbrıs'ta bizi yabancı görenler, seçimlerde cevaplarını alır 
</HEADLINE>
<TEXT>

     Ankara Ticaret Odası ATO Başkanı Sinan Aygün, ''Bizi yabancı gören zihniyet Verheugen'i, ABD elçisini, İngiliz komutanı yabancı görmüyor. Bunlar azınlıktır, 14 Aralık seçimlerinde gereken cevabı alacaktır'' dedi. 
     KKTC Başbakan Yardımcısı ve Demokrat Parti Genel Başkanı Serdar Denktaş, KKTC gezisini sürdüren ATO Başkanı Aygün ve beraberindeki heyet onuruna Gazimağusa Palm Beach Otel'de öğle yemeği verdi. 
     ATO Başkanı Aygün yemekte yaptığı konuşmada, Kıbrıs'a, Türk halkına moral vermek için geldiklerini, ancak bu ziyaretten bir kısım azınlığın memnun kalmadığını söyledi. 
     ''Biz buranın yabancısı değiliz, ferdiyiz'' diyen Aygün, şahsı ve oda olarak Kıbrıs halkının başlarının üzerinde yeri olduğunu, ayrılmaz parçası olduğunu vurguladı. 
     14 Aralık seçimlerinin KKTC'de değişimin unsuru olacağına inandıklarına işaret eden Aygün, konuşmasında KKTC'deki bir kısım muhalefeti de eleştirdi. 
     Kıbrıs Ticaret Odası Başkanı ve aynı zamanda Çözüm ve Avrupa Birliği AB Partisi Genel Başkanı Ali Erel'in açıklamalarına atıfta bulunan Aygün, ''Bizi yabancı gören zihniyet Verheugen'i, ABD elçisini, İngiliz komutanı yabancı görmüyor. Bunlar azınlıktır, 14 Aralık seçimlerinde gereken cevabı alacaktır'' dedi. 
     Kıbrıs Ticaret Odası'nın önünden geçerken AB bayrağını gördüğünü ve bundan büyük üzüntü duyduğunu belirten Aygün, Erel'i kastederek, ''Bu harcamaları nasıl yapıyorsun AB'den gelen paralarla mı yapıyorsun AB'den aldıkları çekler, fotokobileri elimizdedir. Seçimlerden sonra daha net görülecektir'' diye konuştu. 
     Eleştirilerini sürdüren Aygün, ''Bunlar AB'ye girmeye çalışan Kıbrıs'ı Girit gibi Rum adası yapmaya çalışan zihniyettir. Biz, Kıbrıs Türk halkıyla bir bütünüz. Milli kahraman Rauf Denktaş'a duyduğumuz saygı da sonsuzdur'' ifadesini kullandı. 
     
     SERDAR DENKTAŞ 
     KKTC Başbakan Yardımcısı Serdar Denktaş da, konuşmasına ATO heyetinin ziyaretinden büyük memnuniyet duyduklarını belirterek başladı. 
     Serdar Denktaş, Kıbrıs'ta çözümsüzlüğün sebebinin Verheugen ile 2 halka eşit davranmayanlar olduğunu söyledi. 
     ''Verheugen çizmeyi aştı, terbiyesizliğin dik alasını yapıyor. Kendisini istenmeyen adam ilan ettik'' diyen Serdar Denktaş, 10 gün sonra yapılacak seçimlerde ulusal davaya destek veren güçlerin yine iktidar olacaklarını kaydetti. 
     Verheugen'e eleştirilerini sürdüren Serdar Denktaş, şöyle devam etti 
     ''Karacübbeli karanlık yüzünü ortaya çıkaran Verheugen'in talimatlarıyla hareket edenlerin söylediklerine itibar etmeyin. Bir kez daha varolma mücadelesi vermekteyiz. En büyük güç kaynağı anavatandır. KKTC ve Türkiye halkı birbirini muhabbetle kucaklıyor. Seçimler bizim işimiz, kendi içimizde halledeceğiz, bize güvenin. 15 Aralık'ta yeniden iktitardayız.'' 
     
     TÜRKİYE'DEN DESTEK İSTEĞİ 
     Serdar Denktaş, bu arada Türkiye'den iki konuda destek istedi. Kıbrıs'ta ekonomik anlamda çıkış yolunun turizmden geçtiğini, KKTC'de kongre turizminin yoğun şekilde başlatılabileceğine işaret eden Denktaş, Türk şirketleri, sendikalar ve bayileri toplantılarını yapmak için yavru vatana gelmeleri çağrısında bulundu. 
     Türkiye ve KKTC'nin eninde sonunda AB'nin içinde olacağını vurgulayan Denktaş, KKTC ve Türk şirketlerin evliliklerinin şimdiden başlaması gerektiğini anlattı. 
     Denktaş, Türkiye'den KKTC'ye yatırımların artması için bürokratik engeller ve vergi çıkmazını ortadan kaldırmak durumunda olduklarını belirtti. 
     Konuşmaların ardından ATO Başkanı Aygün, Serdar Denktaş'a oda tarafından hazırlanan tabloit boyutlarda Atatürk kitabıyla çini vazo hediye etti. 
     
</TEXT>
</DOC>
