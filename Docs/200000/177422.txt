<DOC>
<DOCNO> 177422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sondun22.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük'te İKYB peşmergeleri 7 Türkmeni öldürdü 
</HEADLINE>
<TEXT>

     Irak'ın Kerkük kentinde Irak Kürdistan Yurtseverler Birliği IKYB peşmergeleri 7 Türkmeni öldürdü, 12'sini de yaraladı. 
     Irak Türkmen Cephesi Tuzhurmatu Belde Sorumlusu Ali Haşim Musaoğlu, olay bölgesine giren A.A muhabirlerine yaptığı açıklamada, Saddam Hüseyin döneminde belde yakınlarında yıktırılan İmam Musa Ali'ye ait türbeyi onararak dün açtıklarını söyledi. 
     Celal Talabani önderliğindeki Irak Kürdistan Yurtseverler Birliği IKYB mensubu peşmergelerin dün akşam türbeye roketatarlı saldırı düzenleyerek tahrip ettiğini bildiren Musaoğlu, olayı şöyle anlattı 
     ''Bunun üzerine sabah beldede yürüyüş yaparak olayı protesto etmeyi ve ABD'lilere mağduriyetimizi bildirmek istedik. Yürüyüş sırasında bir grup peşmerge tarafından üzerimize uzun namlulu silahlarla rasgele ateş açıldı. Olayda 7 Türkmen ölürken, ben ve yürüyüşe katılanlardan 11 kişi yaralandı. Ben ayağımdan yaralandım. Yarın sabah Kerkük'te olayı protesto etmek için Türkmenler olarak yürüyüş yapacağız. Olaydan sonra polis sadece bir peşmergeyi gözaltına aldı. Oysa, ateş açan peşmerge sayısı birden fazlaydı.'' Olayda ölen Eşref Muzher, Muhammed Haşim, Çetin Abidin Çayır, Ahmet Hüseyin Bayatlı, Hüseyin Abbas, Ahmet Remzi Nevruflu ile adı öğrenilemeyen bir kişinin cenazelerinin, toprağa verilmek üzere Necef kentine götürüldüğü bildirildi. 
     
</TEXT>
</DOC>
