<DOC>
<DOCNO> 155462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/ekonomi/eko05.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan Grubu'nun 2002'de vergi katkısı 
</HEADLINE>
<TEXT>

Doğan Şirketler Grubu Holding Genel Koordinatörü Darbaz, Doğan Grubu'nun ve Doğan Ailesi'nin geçen yıl 4 katrilyon 20 trilyon lira vergi ödediğini açıkladı 
     EKONOMİ SERVİSİ 

     Doğan Şirketler Grubu Holding Genel Koordinatörü Tufan Darbaz, finans, sanayi, medya, enerji, turizm, pazarlama ve dağıtım sektöründe yaklaşık 15 bin çalışanıyla faaliyet gösteren Doğan Grubu şirketlerinin 2002 yılında 617 trilyon 350 milyar liralık vergi ödediğini açıkladı. Darbaz, ayrıca Doğan Ailesi'nin 6 trilyon 540 milyar liralık beyanname ve stopaj yoluyla ödediği vergilerin eklenmesiyle toplam katkının 623 trilyon 890 milyar liraya ulaştığını kaydetti. 
     Darbaz, açıklamasında şunları söyledi 
     "Ayrıca, Doğan Grubu ile İş Bankası'nın yönetiminde bulunan POAŞ'ın dahili alımlar ve ithalat yoluyla Hazine'ye aktardığı Akaryakıt Tüketim Vergisi ATV , Akaryakıt Fiyat İstikrar Fonu AFİF ve Özel Tüketim Vergileri ÖTV tutarı 3 katrilyon 400 trilyon lira olarak gerçekleşti. Bu tutarın eklenmesiyle Doğan Grubu'nun toplam vergi katkısı 4 katrilyon 20 trilyon liraya ulaştı. Bu katkının döviz karşılığının ise 2.6 milyar dolar olarak gerçekleşti." 
     
     Son üç yıllık vergiler 
     Darbaz, Doğan Grubu şirketlerinin ve Doğan Ailesi'nin 2000, 2001 ve 2002 yıllarına ilişkin vegi katkısının da, POAŞ'ın ödediği ATV, AFİF ve ÖTV hariç tutulmak üzere 1 katrilyon 580 trilyon lira, döviz karşılığı ise 1 milyar 389 milyon dolar olarak gerçekleştiğini bildirdi. 
     

</TEXT>
</DOC>
