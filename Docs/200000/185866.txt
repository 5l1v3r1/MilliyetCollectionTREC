<DOC>
<DOCNO> 185866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/dunya/dun01.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı işsizlerin isyanı 
</HEADLINE>
<TEXT>

      DIŞ HABERLER SERVİSİ 

   
   Irak'ın başkenti Bağdat'ın merkezinde, gösteri yapan işsiz Iraklılardan biri polise taş atıyor. Yabancı gazetecilerin kaldığı Filistin Oteli yakınındaki polis karakolunu basan 100 kadar işsiz ile bunları dağıtmak için havaya ateş açan Iraklı polisler arasında çıkan silahlı çatışmada bir gösterici yaralandı. Daha önce polis olmak için iş başvurusu yapıp söz aldıklarını, ancak şimdi kendilerinden 100 dolar rüşvet istendiğini söyleyen göstericiler, iki otomobili ateşe verdi. Polis kaynakları, bazı göstericilerin polislere ateş açtığını, çatışmada yaralanan polisler olduğunu duyurdu. Amerikan askerleri, çatışma sona erdikten 45 dakika sonra olay yerine geldi. Bağdat'taki olayların ardından Musul'da da bir grup işsiz, iş bulma bürosuna taşlarla saldırdı. Güvenlik güçleri, havaya ateş açarak kalabalığı dağıttı. Irak'taki işsizlik oranının yüzde 50'yi bulduğu belirtiliyor. 
   
   'Musul Türkiye'nindir' diyen gazete kapatıldı    Irak'ta, Irak Türkmen Cephesi ITC tarafından Arapça olarak çıkarılan "Telafar'ın Sesi" gazetesinin koalisyon güçleri tarafından kapatıldığı bildirildi. Irak'ta yayımlanan El Ahari gazetesinin haberinde, Musul'daki 101. Amerikan Tümeni'nin, Telefar'ın Sesi'nde çıkan "Musul Türkiye'nindir" yazısı üzerine gazeteyi kapattığı belirtildi. 
   
   
</TEXT>
</DOC>
