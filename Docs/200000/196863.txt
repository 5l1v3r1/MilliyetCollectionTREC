<DOC>
<DOCNO> 196863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sonspo16.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Letonya milli takımı ülkesinde coşkuyla karşılandı... 
</HEADLINE>
<TEXT>

     12. Avrupa Futbol Şampiyonası'na katılmak için yapılan baraj maçlarında Türkiye'yi eleyerek Portekiz'e gitme hakkı kazanan Letonya Milli Takımı, ülkesinde büyük coşkuyla karşılandı. 
     Binden fazla fanatiğin karşıladığı milli takım futbolcuları, uçaktan iner inmez, ''Portekiz için hazırız'' mesajını verdiler. 
     Cumhurbaşkanı Vaira Vike-Freiberga'nın da havaalanındaki karşılamaya katılmamasına rağmen, oyunculara ''Letonya'nın altın çocukları'' nitelemesi yaptığı bildirildi. 
     Başbakan Yardımcısı Ainars Slesers'ın ise milli futbolculara ekstra prim verilmesi için teklif götürdüğü belirtildi. 
     Maçtan sonra, ''Bu bizim için tarihi bir başarı'' diyen Teknik Direktör Alexandrs Starkovs, ''Bunu nasıl başardık bilmiyorum. Bunun için henüz çok erken'' yorumunu yaptı. 
     FIFA dünya sıralamasında 56. sırada yer alan Letonya, bu beklemediği galibiyetle beraber, Polonya, Macaristan ve İsveç'in yanında 4. torbada, 30 Kasım Pazar günü Portekiz'in başkenti Lizbon'da yapılacak kura çekimine katılacak. 
     Bu arada Letonya basınında geniş yer alan galibiyetle ilgili Diena gazetesi, ''Letonya, Avrupa'nın seçkinleri arasına girdi'' başlığını attı. 
     Spor yazarı Arturs Vaiders ise yorumlarında, ''Riga'daki 1-0'lık galibiyet ve İstanbul'daki 2-2'lik beraberlik Letonya Milli Takımı'nı demir gibi yaptı'' ifadesini kullandı. 
     Bu başarının, Letonya'nın adını Avrupa futbol tarihine yazdığını belirten Vaiders, ''Türk saunası, o kadar da kötü değilmiş'' dedi. 
     Ülkede Rusça yayın yapan gazeteler ise manşetlerinde ''Türk Kalesi fethedildi'' ifadesini kullandı. 
     
</TEXT>
</DOC>
