<DOC>
<DOCNO> 159958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/soneko15.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu İhale Yasası'nı IMF ve Dünya Bankası inceleyecek 
</HEADLINE>
<TEXT>

     Uluslararası Para Fonu IMF ile Kamu İhale Kanununda değişiklik yapılmasını öngören yasa taslağının, Dünya Bankası'yla müzakere edildikten sonra uygulamaya girmesi konusunda anlaşmaya varıldığı bildirildi. 
     Dünya Bankası'nın görüşü alındıktan sonra Haziran ayı içinde Başbakanlığa gönderilmesi bekleniyor. 
     5. gözden geçirme görüşmeleri kapsamında hazırlanan Kamu İhale Kanunu taslağa ilişkin Ek Niyet Mektubu'nda, ''Dünya Bankası ile müzakere edilmesinden sonra'' ibaresinin yer alacağı ifade ediliyor. Yetkililer, taslağın hazırlanması sırasında Dünya Bankası ile görüş alışverişinde bulunulduğu için, müzakerelerde sorun beklenmediğini vurguluyorlar. 
     
     TASLAKTAKİ UNSURLAR 
     Bu arada Kamu ihale yasasındaki değişikliklere dönük, önce hafta başında Devlet Bakanı Ali Babacan'ın Danışmanı Muhsin Altun ile biraraya gelen IMF heyeti, daha sonra Hazine'de Kamu İhale Kurumu Başkanı Sener Akkaynak ve aynı kurum üyesi Adnan Zengin ile biraraya geldiler. 
     Görüşmelerde, taslağın 5 Bakanlıktan oluşan komisyon ve Kamu İhale Kurulu KİK temsilcisi Adnan Zengin tarafından ortaklaşa hazırlandığı kaydedildi ve IMF'ye bu yönde görüş bildirildi. 
     Taslaktaki unsurlara göre, emanet usulü ihale olmayacak, müteahhitlik karnesi olmayacak ilan sürelerine kısıtlama getirilmeyecek. Eşik değer değişmezken, vakıf üniversiteleri kanun kapsamı dışına alınacak. 
     Yetkililer, taslakta ''duble yola'' ilişkin özel bir düzenleme getirilmediğini ifade ettiler. Yerli isteklilere yüzde 15 koruma avantajı devam ederken, ayrıca uzmanlık gereken alanlarda konsorsiyum şeklinde ihaleye girme imkanı getiriliyor. 
     
     BU NOKTAYA NASIL GELİNDİ 
     Değişiklik çalışmalarına bakıldığında, taslak hazırlanırken önce 5 Bakanlıktan oluşan bir komisyon kuruldu. Başlangıçta KİK'den temsilci alınmadı. Yetkililer bunun nedeni olarak, Bayındırlık ve İskan Bakanlığı'nın alışagelmiş usullere uygun değişiklik yapma isteği ile kamu ihale kurumunun bazı konulara yaklaşımını gösterdiler. 
     Ancak Devlet Bakanı Babacan'ın, Dünya Bankası yetkilileriyle yaptığı görüşmeler sonrası devreye girmesiyle anlaşmaya varıldı ve Komisyona KİK temsilcisi de dahil edildi ve çalışmalar son noktaya getirildi. 
     
     KİMLER KANUNUN KAPSAMI DIŞINDA 
     Yetkililer Enerji, Su, Ulaştırma ve Telekomünikasyon gibi alanlardaki TEDAŞ, İSKİ, ASKİ, DDY, THY, TELEKOM VE BOTAŞ gibi alalardaki kurumların kanun kapsam dışında tutulmasının planlandığını söylerken, ancak bunlarla ilgili özel kanun çıkartılıncaya kadar bu kuruluşlar mevcut kanuna tabi olacaklar. 
     Ayrıca Toplu Konut İdaresi de kapsam içinde tutulacak. Ancak bunun için AB Yapım İşleri direktiflerinde yer alan hükümler gereğince özel ihale usulleri belirlenmesi için Bakanlar Kurulu'na yetki verilecek. Yetkililer, TOKİ'nin kapsam dışında tutulmasında, bugüne kadar yaptığı konutların depreme dayanıklı olmasının etkili olduğunu kaydettiler. 
     
     ŞİRKET KURAN YABANCILAR, YERLİ İSTEKLİ SAYILACAK 
     Taslağa göre, Türkiye'de kanunlara göre şirket kuran yabancılar da yerli istekli sayılacaklar. Pazarlık usulünde Dünya Bankası'nın normlarında yeri olan basit alım yöntemleri National Shopping, Competitive Bidding ve Force Account gibi getirilecek. 
     Doğrudan temin limiti, Büyükşehir beldiyesi sınırları içinde 15 milyar liraya çıkarılıyor. Keşif bedeline anahtar teslimde yüzde 10, birim fiyat işlerinde yüzde 20 artış öngörülüyor. 
     Bedeli 50 milyar liraya kadar olan sözleşmelerde noter tescili gerekmezken, KİK payı da alınmayacak. 
     
</TEXT>
</DOC>
