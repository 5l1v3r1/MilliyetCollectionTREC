<DOC>
<DOCNO> 184314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sondun34.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times'tan ''Türkiye kartı'' yorumu... 
</HEADLINE>
<TEXT>

     New York Times gazetesinin ünlü köşe yazarı William Safire, Irak'ta istikrarın sağlanmasına ilişkin kilit soruların yanıtlarının Türkiye'de olduğunu yazdı. 
     Safire, ''Türkiye Kartı'' başlıklı yazısında, ''Irak lideri Saddam Hüseyin'in devrilmesine yardımcı olmayı reddeden ülkeler, şimdi bu işi bitirmek için bize yardım edecek mi '', ''Peki Iraklılar, Saddam yanlılarının saldırı ve sabotajlarının sona ermesi için böyle bir yardımı hoş karşılayacak mı '' sorularının yanıtının, Irak'ın tek demokratik komşusu Türkiye'de olduğunu belirtti. 
     New York'ta bulunan Dışişleri Bakanı ve Başbakan Yardımcısı Abdullah Gül ile konuştuğunu kaydeden Safire, ''Türkiye'nin Irak'ta istikrarın sağlanmasına yardımcı olmak için ABD Başkanı George Bush'un önemli askeri katkı talebine olumlu yanıt verip vermeyeceği'' sorusunu, Gül'ün, ''Türkiye'de kamuoyu değişiyor. Barışçı, istikrarlı Irak Türkiye'nin de menfaatinedir. Eğer hükümetimiz bu talebi gelecek hafta toplanacak Meclis'e götürmeye karar verirse, Meclis'in bunu reddetmeyeceğini sanıyorum'' diye yanıtladığını yazdı. 
     Gül, Türkiye'nin asker göndermesi için yeni bir BM kararının gerekli olup olmadığına ilişkin soruya ise ''Irak Hükümet Konseyi'nin davetinin olacağı gibi, bunun da yardımcı olacağı'' yanıtını verdi. Abdullah Gül, soru üzerine, ''ordunun Irak'a asker göndermeyi desteklediğini'' de belirtti. 
     Safire, yazısında, ''gerçek bir devlet adamı olarak kendisini etkileyen'' Gül'ün, Irak'a yardım talebine Türkiye'nin yanıtının, terörle mücadelede deneyimli askerlerle sınırlı olmayacağını söylediğini kaydetti. Gül, elektrik ve su arıtma alanları ile doktor ve diğer tıbbi yardımın da önerdikleri pakette yer aldığını kaydetti. 
     
</TEXT>
</DOC>
