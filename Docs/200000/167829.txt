<DOC>
<DOCNO> 167829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/soneko21.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Cola Turka'nın Chevy Chase'li reklamı büyük ilgi uyandırdı... 
</HEADLINE>
<TEXT>

     Çamlıca gazozu, Sunny ve Link ailesiyle geçen yıl gazlı içecekler pazarına giren Ülker'in son yatırımı ColaTurka, piyasadaki diğer kolalarla aynı fiyattan raflardaki yerini aldı. New York'ta çekilen ColaTurka reklamlarında, Hollywood komedilerinin ünlü yıldızı Chevy Chase başrolde oynuyor. 
     Amerika'nın Kemal Sunal'ı olarak nitelendirilen Chase, ColaTurka reklamında tipik bir Amerikan babasını canlandırıyor. 
     ColaTurka'yı kahve içmek girdiği bir cafe'de arkadaşının elinde gören Chase, arkadaşının kullandığı ''Yenge nasıl '', ''Çoluk çocuk'', ''Bendensin'' gibi sözcükler ve yanaklarından öperek uğurlanma gibi Türkiye'de sıkça kullanılan davranış biçimleriyle karşılaşıyor. 
     Dizi reklam filminin ikincisinde ise evine giden Chevy Chase, burada eşinin, akşam yemeğine gelecek olan kayınvalide ve kayınpederi için biber dolması hazırlamasına tanık oluyor. 
     Neşeli şarkılar ve ColaTurka'yla renklenen sofrada, kolanın içimiyle aile üyeleri Amerikan şarkılarını bırakıp ''Dağ başını duman almış'' marşını söylemeye başlıyor. 
     Uğurlama kısmında anne ve babalarını el öperek ve arabanın arkasından su dökerek gönderen ailenin evinin önünden ''patates'' ve ''soğan'' satan bir satıcı geçiyor. Ve Chase elindeki ColaTurka'yı yudumlarken bıyıklarının çıktığı görülüyor. 
     
     NEW YORK'TA ÇEKİLEN REKLAM FİLMİ TÜRKİYE'DEN UCUZA ÇIKTI 

     ColaTurka reklam kampanyası, Serdar Erener'in başkanı olduğu Y R Reklamevi tarafından çekildi. 
     Chevy Chase dışında figüranlar dahil 63 Amerikalı oyuncunun rol aldığı reklam filmini Sinan Çetin yönetti. ColaTurka şarkısının söz ve müziğini Nil Karaibrahimgil yaptı ve şarkı Kubat tarafından seslendirildi. 
     Serdar Erener tanıtım toplantısında yaptığı konuşmada, Amerika'da çekilen reklam filminin Türkiye'den daha ucuza çıktığını belirterek, maliyeti konusunda bilgi vermedi. 
     Dünyaya yüzlerinin dönerek, pozitif bir milliyetçilik duygusuyla esprili bir reklam yaptıklarını kaydeden Erener, ''Önemli olan müşterinin sizin hayal ettiğiniz şeye evet demesidir'' diye konuştu. 
     
     HEDEF, PAZARIN YÜZDE 25'İ 

     Cola Turka'nın tanıtım toplantısında konuşma yapan Ülker Tüketici Grubu Başkanı Taner Karamollaoğlu ise, tüketici ve perakendeciden ''Neden kola çıkartmıyorsunuz '' şeklinde talepler aldıklarını belirterek, ürünün performansının çok iyi olduğunu söyledi. 
     Pazarda kuvvetli ve başarılı çalışmalar yapan rakipleri olduğunu kaydeden Karamollaoğlu, ''Yıl sonuna kadar yüzde 25'lik bir pazar payı hedefliyoruz'' dedi. 
     Karamollaoğlu, bir soru üzerine diet kolanın da kısa zamanda çıkacağını bildirdi. 
     ColaTurka'nın Türk pazarı için üretildiğini kaydeden Taner Karamollaoğlu, Türk damak tadı ve anlayışına göre geliştirdikleri tadın oluşturulması için bir yıla yakın bir süre çalışıldığını söyledi. 
     Karamollaoğlu, ürünlerin fiyatlarının rekabet şartlarına uyacak şekilde olduğunu belirterek, ''Piyasadaki diğer kola fiyatlarıyla pazara giriyoruz'' dedi. 
     Ülker Ürün Grup Müdürü Şebnem Nasi de, Türkiye'de gazlı içecek pazarının yüzde 65'ine uluslararası 2 markanın sahip olduğunu belirterek, ''Bu pastanın yüzde 65'inde biz niye yokuz diye sorguladık ve bir kola markası yaratmaya karar verdik'' dedi. 
     ColaTurka'yı çıkarırken odak noktalarının tüketici olduğunu, tüketici üzerinde yaptıkları araştırmalara göre, piyasada yeni çıkacak ürünün özgünlük ve kendine güven unsurlarını taşımasının ön plana çıktığını anlatan Nasi, ColaTurka'yı ''Bizim kolamız'' diye nitelendirdi. 
     Nasi, ColaTurka'nın piyasaya 250, 330 mililitre ve 1,2 ve 2,5 litrelik ambalajlarda çıktığını belirterek, tadın oluşturulması için uzun çalışmalar yapıldığını kaydetti. 
     Deneyenlerin yüzde 80'ninin bu ürünü çok beğendiğini, yüzde 84'ünün içimini kolay bulduğunu ifade eden Şebnem Nasi, bu oranlarla yeni ürünlerinin pazar lideriyle aynı değerleri paylaştığını dile getirdi. 
     
</TEXT>
</DOC>
