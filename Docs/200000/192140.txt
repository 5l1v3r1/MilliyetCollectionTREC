<DOC>
<DOCNO> 192140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/spor/yguven.html </URL>
<DATE> 2003/10/30/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Yeter söz milletindir 
</HEADLINE>
<TEXT>

      Bu satırları ben yazmadım, ama altına imzamı atarım. Elektronik posta ile yollayan 2 bini aşkın okuru da kutlarım. 
   Bu yazının muhatapları ne kadar üzerlerine alınır, onu da sütlerine bırakalım. Buyrun okuyun ve bu ülkede vatandaşlık bilincinin nostaljik bir fantazi olmadığını anlayın. "Üstad"ın dediği gibi "enseyi karartmayın". 
   Benim ekleyeceklerim, kayıtsız şartsız hakimiyet sahibi milletin sözlerinden sonra. 
   
   Göreve davet 
   Geçmiş dönemde spor kamuoyunu çokça meşgul eden ülkemizde yaşanan birçok yolsuzluğun sancısı toplum vicdanında derin yaralar açmışken, alınan kararla kulüplere tanınan VERGİ AFFI ciddi anlamda tepki almış, tüm tepkilere rağmen uygulamaya konmuştur. 
   Yeni uygulamaya göre gecikmiş cezalar affedilmiş, borçlu olan kulüplere yeni ödeme planları sunulmuş, kulüplerden alınan vergi oranı yüzde 40'tan yüzde 15'e indirilmiştir. Bu yaptırımlara her zaman karşı çıkmış ve "Ben sporcunun zeki, çevik ve aynı zamanda ahlaklısını severim" diyen Atatürk'ün yolunda ilerleyen bizler, bu yaptırımların takipçisi olacağımızı, kendi kulübümüz dahi olsa bundan sonra bir takım ayrıcalıkların uygulanmaması için gerekli girişimleri ve toplumsal tepkiyi vereceğimizi her fırsatta dile getirmiştik. 
   Gerek basında, gerek verilen demeçlerde, gerekse genel izlenimlerimizde gördüğümüz, halen yükümlülüklerini yerine getirmesi gereken kulüplerin dürüst, şeffaf ve ahlaklı davranmayıp, vergimi nasıl öderim yerine, yükümlülüğüm olan vergiden nasıl kaçarım ve kaçırırım zihniyetini sürdürme eğiliminde olmalarıdır. Vergi ödemekten kaçarak pahalı transferler yapılmasına kesinlikle karşıyız. 
   ... Gerekli açıklamaların yapılacağına olan inancımızı korurken, ilgili mercilerin kayıtsız kalması durumunda her geçen gün tepkimizi daha sert bir şekilde kamuoyu ile paylaşacağımızı bildiririz. 
   Vergisini ödemeyen kulübümüz dahi olsa, kamuoyuna açıklanmasını ve yaptırımların uygulanmasını beklemekteyiz. 
   
   Evet... Üç büyüklerimizin çok büyük sayın yöneticileri. 
   Bilin bakalım sizleri, sadece "devletten kıl kopartma operasyonu" için "teşekkül" oluştururken kolkola görenlerin yüzde kaçı yaptığınız işi tasvip etti 
   Ve başarılı olan Vergi Affı ketenperesi ardından, "sen daha çok yararlandın, ben daha çok ödedim" kavgası yaptığınız şu günlerde sizlerden en çok kim ümidi kesti .. 
   Ben söyleyeyim. Halk .. 
   Hani o "taraftar" dediğiniz kitleyi oluşturan kalabalıklar... 
   Onların arasında şehit çocukları da var, gaziler de, vatan için canı ve uzuvları yerine vergisini son kuruşuna kadar verenler de... 
   İşte onlar, artık kulübün bekası için devletin söğüşlenmesine göz yummuyorlar. "Bizim kulübümüz de olsa, dürüst olsun, şampiyon olamasın razıyız" diyorlar. 
   Rekabetin kirli çuhalarda değil, temiz, yeni kesilmiş çimenler üzerinde yapılmasını istiyorlar. 
   Yöneticilik ile fırıldak çevirmenin apayrı işler olduğuna inanıyorlar. 
   Aslında onlara siz örnek olmalıydınız .. Ama "ne yaparsan yap, yeter ki şampiyon ol" dediklerini sandınız. Şimdi ister anlarsınız, ister anlamazsınız. 
   İnanın anlatırlar. Baksanıza itiraza başladılar bile. 
   Arsen Lüpen'in zekasına hepimiz şapka çıkarırız ama, ona mücevher değerindeki kulübümüzü teslim edemeyiz değil mi 
   
   Severken öldürmek    Kayseri Hilton'da yapılan "güzellik yarışması" haberini okuduğumda, aklıma popüler futbolcularımız geldi. Bazen yere göğe koyamadığımız, ertesi hafta bozuk para gibi harcadığımız futbolcularımız... 
   Güzellik yarışmasından şu sonucu çıkardım ki, bizim davranış bozukluğumuz sadece futbolculara yönelik değil. Başka canlılar da aynı acımasızlığımıza muhatap oluyor. Özellikle de hızlı koşanlar. 
   Güzellik yarışmasındaki yarışmacılar, tavşanlar... Puanları tüylerinin güzelliği için alıyorlar. Derecelendirme yapılıyor. Tavşanlara kupaları veriliyor. Ve ardından Kayseri Hilton'daki davetliler yemek salonuna geçip 200 kilo tavşan eti kullanılarak yapılmış yahniye, sucuklara, salamlara yumuluyorlar. 
   Kara mizah gibi değil mi 
   Biz adamı yiyecek kadar severiz iyi mi 
   
   Kartal geriyor    Çok ilginç bir derbi arefesi yaşıyoruz. Galatasaray'ın kazanacağını iddia edeni tımarhaneye atacaklar neredeyse. Gerçekten de, mesela koyu Galatasaraylısınız ve "günün modası gereği" bahis oynayacaksınız paranızı kime yatırırsınız Beşiktaş'a mı, Galatasaray'a mı hangisine .. 
   Durum bu merkezde olunca Lucescu, "malum" motivasyonundan vazgeçmek zorunda kaldı. "Rakibimiz bizden iyi" falan dese, kargaları güldürme ihtimali var O da, daha az denenmiş bir yolu seçti ve durduk yerde alınganlık yapıp, Terim'e de göndermelerle gerilim yarattı. 
   Efendim, gereksiz yabancı transferi ile kulübü zarara sokamazmış. Medya haksız yere üstüne geliyormuş. Yabancı olduğu için mi bize yaranamıyormuş. 
   Biz kafatasçı mıyız be 
   Zaman Lucescu'nun lehine... Başarılı olan adam ne yaparsa "vardır bir bildiği" deniyor ve "dehasına" veriliyor. Şu sıralarda Terim de en iyisini yapıp susuyor. Tek kelime söylese mutlaka aleyhine delil olarak arşivlenecek çok iyi biliyor. 
   
   Bayram değil seyran değil 
   Beşiktaş'ın motivasyonu bununla da kalmıyor. Bayram değil, seyran değil Beşiktaş'ın ikinci "tek adamı" her akşam bir televizyonda. Sayın Hüsnü Güreli canlı yayında "vergi ödemenin faziletlerini" anlatarak Galatasaray'ı sıkıştırmayı sürdürüyor. 
   Sanki kulüp vergilerinin dörtte birini el ele indirtmemişler, birikmiş borçları kol kola sildirmemişler gibi. 
   Madem rakibini vergi yoluyla sıkıştırmak istiyordun, üstelik en az vergi borcu seninkiydi, niye üç büyüklerin "teşekkülü"ne bir tutam tuzla koştun zamanında. Tencere dibin kara... Sayın Güreli'nin niyeti fena 
   "Vergi verilecekse bilelim, verilmiyorsa biz de vermeyelim"... 
   Yok ya .. 
   Neyse, derbi cuma günü oynanacak da Beşiktaş'ın bu gerginlik politikası tribünü de mikroplamaya zaman bulamayacak belki. 
   İyice sıktı bu hikayeler. Kim zeki, kim dürüst, kim iyi niyetli, belli değil. Bir maçın skorunu "yüzde, sıfır bilmem kaç" etkileyebilir diye değer mi 
   
   Hamdı... Pişti... Yanıyor...    Mustafa Denizli hocam böyledir işte... Durur durur bir laf eder üzerine beş makale yazsan kanamazsın. 
   Tek cümlelik kitap özeti gibi valla 
   "Bir şehir sadece takımıyla şampiyon olmaz. Her şeyi ile şampiyon olur" 
   Evet... Manisa'da da "İrlandalı" bulunur hocam. 
   Bitmedi devam 
   ""Maçlarımıza 50 kişi de gelse, 50 bin kişi de gelse şampiyon olacağız. Ama Manisa bu fırsatı değerlendirmeli" 
   Bu cümlenin harf aralarında Türkiye'nin sosyal ve ekonomik gerçeklerinden tut da, futbolun üç büyük patentli olmasına kadar nice tespitler var. Anlayana. 
   Sayın Denizli, sürgündeki muhalefet lideri gibi şimdi. Rakipleri İstanbul'da gündelik sorunların karanlığı ile bol spotlu vitrinlerin çiğ aydınlığı arasında sarkaçlanırken o Anadolu'da "filozofluk" yolunda. 
   Şayet bir gün yolu Süper Lig'e düşerse - ki öyle görünüyor - meslektaşları açısından "yandı gülüm keten helva"... Çok canlar yanacak, çok kavuklar devrilecek gelecek sezonlarda çok. 
   
      
   
</TEXT>
</DOC>
