<DOC>
<DOCNO> 191424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sonspo25.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi Oyuncularıma çok kızgınım, yorumlarını merak ediyorum 
</HEADLINE>
<TEXT>

     İstanbulspor Teknik Direktörü Aykut Kocaman, Bursaspor karşısında iyi futbol oynadıklarını belirterek, ''Şansımızın da yardımıyla maçı kazandık'' dedi. 
     Maçtan sonra basın mensuplarının sorularını yanıtlayan Kocaman, Bursaspor karşısında ilk pozisyonda golü bulduklarını belirterek, ''Futbol şansı bizden yanaydı. Ardından 2. golü attık. İkinci yarının başında da 3. golü bulunca rahatladık ve İstanbulspor gibi oynamaya başladık. Aldığımız 3 puanla, içinde bulunduğumuz sorunlar açısından biraz daha rahatladık'' diye konuştu. 
     Aykut Kocaman, 5 hafta sonra galip geldiklerini hatırlatarak, ''Bunu dirençli oyunumuzla başardık. İki haftada bir dönüşüm yaşadık. Anlayışımızı iyi oynamaktan, iyi mücadele etmeye çevirdik'' dedi. 
     
     HAGI ''DEPLASMANDA BECEREMİYORUZ'' 
     Bursaspor Teknik Direktörü Gheorge Hagi, İstanbulspor karşısında kazanmak için çok istekli olmadıklarını söyledi. 
     İstanbulspor'un kendilerine göre daha deneyimli ve gerçekçi bir takım olduğunu dile getiren Hagi, şöyle konuştu 
     ''Rakibimiz karşısında çok hata yaptık. İlk pozisyonda golü buldular. Oyuncularıma çok kızgınım. Maç sonunda kendilerinden yenilginin yorumunu yapmalarını istedim. Hala anlamadığım birşey var. Kendi sahamızda çok iyi oynuyoruz. Ancak deplasmanda bunu beceremiyoruz. Bu durumun değişmesi lazım.'' Rumen teknik adam, taraftarların tepkisiyle ilgili bir soruyu ise ''Taraftarların tepkisine her zaman hak veriyorum. Yenilgi nedeniyle haklı olarak kızgınlar'' diye yanıtladı. 
     Hagi, bir gazetecinin, ''Kamuoyunda sizin görevi bırakacağınız yönünde görüşler var. Bu konuda ne düşünüyorsunuz '' biçimindeki sorusunu ''Siz gazeteciliği bırakmayı düşünüyor musun '' diye esprili bir biçimde yanıtlarken, görevini sürdüreceğini sözlerine ekledi. 
     
     NOTLAR 
     Maç sonrası Hagi, statta basın toplantısı için bir odanın bulunmaması nedeniyle ayakta gazetecilere açıklama yapmayacağını bildirdi. 
     Basın mensupları stadın bir bölümünde yer ayarlayarak, Hagi'nin basın toplantısı yapmasını sağladı. Basın toplantısı sonrası Hagi, ''Hava soğuk, ben de üşüyorum. O yüzden ayakta açıklama yapmak istemedim'' dedi. 
     - Bursaspor taraftarları maçın son bölümünde futbolculara tepki gösterirken, ''Futbolcular sahtekar, en büyük taraftar'' diye tezahürat yaptı. 
     - Maçın ilk yarısında sakatlanan Aytekin'in burnunun kırıldığı açıklandı. İstanbulspor Menajeri Sinan Dinler, bu futbolcunun hastaneye kaldırıldığını söyledi. 
     - İstanbulsporlu taraftarlar, maçı izleyen Milli Takımlar Teknik Direktörü Şenol Güneş ile Aston Villa'dan ayrılan Alpay Özalan lehine tezahürat yaptı. 
     
</TEXT>
</DOC>
