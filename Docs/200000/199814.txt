<DOC>
<DOCNO> 199814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sonspo29.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahmet Dursun, Giunti'ye krampon temizleme aleti fırlattı 
</HEADLINE>
<TEXT>

     Adanaspor maçı hazırlıklarını sürdüren Beşiktaş'ta, önceki günkü idman sonrası Ahmet Dursun ile Federico Giunti arasında yaşanan ve kavgaya dönüşen tartışmanın yankıları sürüyor. 
     Beşiktaş Futbol Takımı Menajeri Sinan Engin, olayı kendi aralarında çözümlediklerini, her 2 oyuncunun da savunmalarını alıp gerekirse para cezası vereceklerini, kadro dışı kalmalarının sözkonusu olmadığını söyledi. 
     Engin, FC Chelsea maçı öncesi bazı futbolcularla birlikte BJK Nevzat Demir Tesisleri'nde düzenlenen basın toplantısında, gazetecilerin bu konu hakkındaki ısrarlı sorularına şu yanıtı verdi 
     ''Futbol biraz sert bir oyundur ve bazı disiplinleri gerektiriyor. Bazı futbolcularımız oynayamıyor. Bu nedenle moral bozukluğu içinde, sinirli olabilirler. Bunlar olağan şeylerdir. Bizim içimizde yaşanan ufak tefek olaylardır. Bunları fazla büyütmemek lazım. Her camiada olabileceği gibi ufak tefek kavgalar olabilir ama öyle çok önemli şeyler yok. İki arkadaşımızın da savunmalarını alacağız. Gerekli cezalarını da vereceğiz.'' Ahmet Dursun'un, krampon temizleme aletini sinirli bir biçimde Giunti'ye fırlattığını anlatan Engin, ''Olay aramızda kapanmıştır. Her futbolcunun sinirli hareketleri vardır. Nasıl transfer ücreti alıyorlarsa, bunun da cezası vardır. Maddi olarak cezalar verilir'' dedi. 
     Engin, bir soru üzerine de, ortada futbolcuların kadro dışı kalmasını gerektirecek bir durum bulunmadığını sözlerine ekledi. 
     
</TEXT>
</DOC>
