<DOC>
<DOCNO> 199315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sonspo30.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Giunti Fener ve G.Saray şampiyonluk için biraz daha bekler .. 
</HEADLINE>
<TEXT>

     Beşiktaş'ın İtalyan futbolcusu Federico Giunti, futbol hayatında tatmadığı sevinçleri siyah-beyazlı forma altında yaşadığını söyledi. 
     Siyah-beyazlı kulübün aylık resmi yayın organı Beşiktaş Dergisi'nin Aralık sayısına konuşan İtalyan futbolcu, ''Beşiktaş'ta hayatımda yaşamadığım sevinçleri yaşadım. Buradaki coşkuya daha önce hiç şahit olmamıştım. İtalya'da böyle şeyler yok. Mesela 2 kilometrelik bayrak konvoyu inanılmazdı. Otobüsle o konvoyun arasından geçince, çok mutlu olmuştum. Tabii 100. yıldaki şampiyonluk da beni çok mutlu etmişti'' diye konuştu. 
     Beşiktaş'a geldiğinde, Brescia'daki sorunlarından dolayı 6 ay futbol oynayamadığını, bu nedenle tekrar oynamaya başlaması için biraz zaman gerektiğini anlatan Giunti, ''Yavaş yavaş birkaç maçta oynadım. Kondisyon olarak istenilen düzeye gelince, takımda sürekli yer bulmaya başladım. Bunun için mutluyum'' dedi. 
     
     ''ÇOK GÜÇLÜYÜZ'' 
     Siyah-beyazlı takımda çok iyi bir ortam bulunduğunu anlatan Giunti, şunları kaydetti 
     ''Sistem oturdu, takım olarak çok güçlüyüz. En önemlisi çok yakın bir arkadaşlık var. Bu nedenle şampiyonluğu kazandık ve yine bu nedenle tekrar bu sene kazanabiliriz. Eğer Şampiyonlar Ligi'nde gruptan çıkarsak, o zaman bir şampiyonluk kazanmış kadar sevineceğiz. 
     Beşiktaş'ı Şampiyonlar Ligi'nde temsil etmek çok güzel bir duygu. Hepimiz, bütün takım gruptan çıkmak için bütün gücümüzle mücadele ediyoruz. Onların bize göre tecrübeleri daha fazla. Ama bizim de hırsımız onlardan çok daha fazla. Ne yaparlarsa yapsınlar, hırsımız olduğu için ileriye gitmeye çalışacağız.'' 
     
     BİRAZ DAHA BEKLERLER 
     Lig yarışında Fenerbahçe ve Galatasaray'ın da şampiyonluğu hedeflediğini anlatan Giunti, ''Çok da para harcadılar. Ama bizim ortamımız çok iyi. Bu nedenle tekrar şampiyon olabiliriz. Çok iyi gençler aldık, yavaş yavaş yükselmeleri gerekiyor. Onun için Fenerbahçe ve Galatasaray şampiyonluğu biraz daha bekleyebilirler'' dedi. 
     İtalya'da da takımlarını iyi takip eden taraftarlar bulunduğunu, belirten Giunti, şöyle devam etti 
     ''Ama bizim taraftarımız kadar iyi değiller. Orada maç başlarken bağırıp, gole kadar susuyorlar. Beşiktaş taraftarı, 90 dakika boyunca hiç durmadan bizi destekliyor. Bizim taraftarımız özellikle Şampiyonlar Ligi maçlarında 12. adam görevini eksiksiz yapıyor. Adeta sahada, bizimle birlikte mücadele ediyorlar.'' 
     
     LUCESCU-TERİM KARŞILAŞTIRMASI 
     Beşiktaş'ın İtalyan futbolcusu Federico Giunti, İtalya'dan tanıdığı Fatih Terim ile kendi hocası Mircea Lucescu hakkında ise şunları kaydetti 
     ''Terim'i İtalya'dan tanıyorum ama benim hiçbir zaman hocam olmadı. Terim, Fiorentina'da başarılıydı. Türk futboluna da çok şeyler kazandırdı. Milan ise sonuçta her zaman ve hemen kazanmak isteyen bir takım. Hemen sonuçları almak zorundasınız. Belki bu nedenle Milan'da sorun yaşamış olabilir. 
     Lucescu çok düzgün, takımı çok iyi çalıştıran, kaliteli bir teknik direktör. Kalitesi zaten takımın durumundan belli. Lucescu gibi bir teknik direktörle çalıştığımız için şanslı olduğumuza inanıyorum.'' 2-3 yıl daha oynamak istediğini belirten 32 yaşındaki Giunti, ''Yaşım geçiyor ama kendimi genç hissediyorum. Gelecekte ne yapacağımı bilmiyorum ama büyük ihtimalle futbolun dışında olacağım. Şu anda Beşiktaş'ta olmaktan dolayı çok mutluyum. Futbolu burada bırakabilirim. Ama bu benim tek başıma vereceğim bir karar değil. Sezon sonunda Brescia ile de görüşmek zorundayız, burada kiralık olduğum için. Eğer burada benden herkes memnunsa, kalmak istiyorum'' diye konuştu. 
     
</TEXT>
</DOC>
