<DOC>
<DOCNO> 187109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sontur27.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Irak'ta karışık bir tablonun içine gönüllü sürükleniyoruz 
</HEADLINE>
<TEXT>

     CHP Genel Başkanı Deniz Baykal, Türkiye'nin Irak'a asker göndererek, ''Uluslararası hukuki meşruiyeti, siyasi saygınlığı olmayan, Türk halkının ve Irak halkının istemediği'' bir operasyona katılacağını söyledi. Baykal, ''Irak'ta karışık bir tablonun içine gönüllü olarak sürükleniyoruz'' dedi. 
     Baykal, partisinin TBMM Grup toplantısının açılışında yaptığı konuşmada, TBMM Genel Kurulu'nun bugün uzun yıllar boyunca anımsanacak tarihi bir oturumu gerçekleştireceğini söyledi. Türkiye'nin bugün ''Bir kırılma noktasına'' yaklaştığını kaydeden Baykal, Türkiye'nin asker göndermesini uygun, doğru, makul gösterecek hiçbir gerekçe olmadığını ifade etti. 
     Türkiye'nin tarihi boyunca yabancı ülkelere asker gönderirken ''Uluslararası meşruiyet'' koşulunu aradığını belirten CHP Genel Başkanı Baykal, bu olay için ise bunu söylemenin mümkün olmadığını bildirdi. Baykal, bugün operasyonu yürütenlerin bile uluslararası meşruiyet arama noktasına geldiğini ifade etti. Böyle bir harekatla siyasi saygınlık kazanmanın da mümkün olmadığını bildiren Baykal, pekçok ciddi ülkenin bu operasyona girmeyi uygun görmediğine dikkat çekti. Baykal, Türkiye'den başka hiçbir bölge ülkesinin Irak'a asker göndermediğini de belirtti. 
     Irak halkının da Türk askerinin bölgeye gelmesini istemediğini bildiren Baykal, ''Biz Anayasamıza, bölge halkının karşı çıkmasına rağmen Irak'a gidiyoruz'' diye konuştu. Baykal, asker göndermenin doğru bir karar olmadığını, şartları bulunmadığını ifade ettiği konuşmasında, ''Ne yaptığını bilen hiçbir ülkenin böyle bir harekata sürüklenemeyeceğini'' söyledi. Askeri harekatın hedefi bu olmasa bile bugün Irak'ın siyaseten ve kültürel olarak parçalanmaya başladığını bildiren Baykal, ''Irak'ın parçalanması sürecine katkı vererek Türkiye, Irak'ın ve bölgenin yararına sonuç elde edemez'' diye konuştu. 
     
     ''NEREYE VARACAĞI BELLİ DEĞİL'' 

     Askeri harekatla Irak'ın ve bölgenin yeniden şekillendirilmesini hedeflediğini kaydeden Baykal, ''Nereye varacağını bilmediğimiz bir askeri harekata katkı vermek doğru değil, bunu kabul etmemiz mümkün değil'' dedi. 
     Baykal, Irak'ta istikrarı sağlamanın yolunun asker ve cephane sayısının arttırmaktan geçmediğini bildirdiği konuşmasında, tam tersine yeni bir siyaset ve meşruiyet anlayışının yürürlüğe konulmasına ihtiyaç bulunduğunu kaydetti. 
     ''Biz niye Irak'a gidiyoruz ' diye soran CHP Genel Başkanı Baykal, bölgede bulunan 180 bin askerin sağlayamadığı huzuru 10 bin Türk askerinin sağlayacağını söylemenin gerçekçi olmadığını ifade etti. Baykal, ''Karışık bir tablonun içine gönüllü olarak sürükleniyoruz'' dedi. 
     Türkiye'yi gelecekte sıkıntılı bir tablonun içine itecek bir rotaya doğru gidilmekte olduğunu bildiren Baykal, Türkiye Cumhuriyeti'nin 80 yıllık tarihi boyunca hiçbir zaman uluslararası meşruiyetin dışında olmadığını söyledi. Baykal, Türkiye'nin yaşananlardan zarar görmemek için Irak'a asker gönderdiğinin iddia edilmesine karşın, planda sorun yaratabilecek bölgelere girilmesinin öngörülmediğini ifade etti. 
     
     TEZKERE OYLAMASI 

     -TEZKERE OYLAMASI- Baykal, konuşmasını tamamladıktan sonra toplantının basına kapalı bölümüne geçilmeden milletvekillerinin tek tek tezkere ile ilgili olarak TBMM Genel Kurulu'nda ne yönde oy kullanacaklarını açıklamalarını istedi. 
     Bu uygulamayı daha önceki oylamada da yaptıklarını belirten Baykal, bazı değerlendirmelerin aksine bunun bir grup kararı olmadığını vurguladı. 
     Daha sonra bu konuda verilen önergenin kabul edilmesi üzerine isimleri okunan milletvekilleri tek tek ayağa kalkarak kullanacakları oyu belirttiler. Toplantıda bulunan tüm milletvekilleri ''ret'' oyu kullanırken, aralarında Kemal Derviş, Zülfü Livaneli ve Yaşar Nuri Öztürk'ün de bulunduğu 9 milletvekili Ankara dışında oldukları için grup toplantısına katılmadılar. 
     Oturumu yöneten CHP Grup Başkanvekili Ali Topuz, Ankara dışında bulunan tüm milletvekilleriyle temasa geçildiğini ve Genel Kurul'da hazır bulunacaklarını söyledi 
     
     ''SİYASİ MUTABAKAT METNİNİN ÇIKMASI GEREKİR'' 

     Asker gönderme kararı ile birlikte siyasi mutabakat metninin de çıkması gerektiğini kaydeden Baykal, bunun olmamasını büyük bir eksiklik olarak değerlendirdi. 
     Baykal, Dışişleri Bakanı Abdullah Gül'ün, ''BM kararı olmasa da olur'' dediğini kaydettiği konuşmasında, ''Bir Dışişleri Bakanı bunu nasıl söyler '' diye sordu. Anayasa'da uluslararası meşruiyet şartı bulunmasının Hükümet için bir şans olduğunu da kaydeden Baykal, ancak Hükümet'in bundan da yararlanamadığını ifade etti. 
     
</TEXT>
</DOC>
