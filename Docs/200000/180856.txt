<DOC>
<DOCNO> 180856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sondun06.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Şalom Arafat sürülmeli 
</HEADLINE>
<TEXT>

     İsrail Dışişleri Bakanı Silvan Şalom, Filistin lideri Yaser Arafat'ın sürgüne gönderilmesini istedi. 
     Devlet radyosundan konuşan Şalom, Filistin Başbakanı Mahmud Abbas'ın dün istifa ettiğini anımsatarak, ''Arafat, Abbas'ın gitmesine yol açtığı için, daha önce de söylediğim gibi sürgüne gönderilmeli'' dedi. 
     İsrailli bakan, ''Bölgede kaldığı sürece Arafat, hiçbir siyasi sürecin gelişmesine fırsat vermeyecektir'' diye konuştu. 
     İsrail Savunma Bakanı Şaul Mofaz da, geçen salı konuşurken, Filistin liderinin, yakında sürgüne yollanabileceğini söylemiş, Arafat'ın Abbas ve siyasi süreç önünde en önemli engel olduğunu iddia etmişti. 
     Abbas, Arafat'la anlaşamıyordu ve dün mecliste istifasını açıklamıştı. 
     
     ŞARON HAMAS LİDERLERİ HEDEFTE 

     İsrail Başbakanı Ariel Şaron, Hamas liderlerinin öldürülmek için hedef olarak tespit edildiklerini ve ''bir dakika bile dinlenmelerine fırsat vermeyeceklerini'' söyledi. 
     İsrail'de yayınlanan Yediot Ahronot gazetesinin bugünkü haberine göre, aralarında Hamas'ın kurucularından ruhani lider Şeyh Ahmet Yasin'in de bulunduğu bazı üst düzey yöneticilere karşı dün bir F-16 savaş uçağı tarafından düzenlenen füze saldırısına bizzat Şaron emir verdi. 
     Şaron, gazetede yayınlanan demecinde, Hamas liderlerine karşı sürdürdükleri kampanyanın yavaşlamasına izin vermeyeceklerini belirterek, ''Öldürülmek için belirlendiler. Onlara bir an bile dinlenme fırsatı vermeyeceğiz. Onları avlamaya devam edeceğiz, çünkü onların tek bir hedefi var İsrail'in yok edilmesi'' dedi. 
     
     PERES'TEN ELEŞTİRİ YAĞMURU 

     Muhalefetteki İşçi Partisi'nin lideri Şimon Peres ise ordunun dün Gazze'de Hamas lideri Yasin'i öldürmeye kalkmasını eleştirdi. 
     Devlet radyosundan konuşan Peres, ''Şiddetin tırmanmasını önlemek için elden gelen yapılmalı. Yasin'e gelince, adamın fiziksel durumu nedeniyle özel bir durumla karşı karşıyayız'' dedi. ''Önemli hedeflere yönelindiği zaman çok çok dikkatli olunmalı'' diyen Peres, ''Ben başbakanken, sadece canlı bombaları hedef alan operasyonlara izin verdim'' dedi. 
     Peres, İsrail için tehdit olan Hamas'la mücadelede seçilecek yöntemlerin, şiddeti tırmandırmaması gerektiğini belirtti. 
     Tekerlekli sandalyeye mahkum yaşayan 67 yaşındaki Hamas lideri, dünkü saldırıda elinden hafif yaralanmıştı. 
     
</TEXT>
</DOC>
