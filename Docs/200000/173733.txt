<DOC>
<DOCNO> 173733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/soneko23.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Babacan'dan reel sektöre kur uyarısı... 
</HEADLINE>
<TEXT>

     Devlet Bakanı Ali Babacan, reel sektöre, risk yönetimini uygulamaları ve kurla ilgili hiç bir maceraya girmemeleri konusunda tavsiyede bulundu. 
     Babacan, Hazine Müsteşarlığı'nda ekonomi muhabirleriyle düzenlediği sohbet toplantısında, Başbakan'ın Türkiye İhracatçılar Meclisi TİM Genel Kurulu'ndaki döviz kuru konusundaki sözlerinin hatırlatılması üzerine, döviz kurundaki hareketlerde mevsimsel etkilerin gözardı edilmemesi gerektiğini söyledi. 
     Şu anda Türkiye'de ters para ikamesi, yani dövizi olanların TL'ye dönüşünün yaşandığını anlatan Babacan, ''Ters para ikamesinin yaşandığı süreçte TL'nin değerlendirilmesi yönünde baskı olacak. Kaçınılmaz bu'' diye konuştu. 
     Ancak, Merkez Bankası'nın 4 milyar doların üzerinde alım gerçekleştirerek bu ters para ikamesini emmeye çalıştığını kaydeden Babacan, ayrıca yaşanan dönemin turizm gibi etkilerle dövizin bol olduğu aylar olduğuna işaret etti. 
     Bu etkinin ne zaman kalkacağının hep birlikte görüleceğine işaret eden Bakan Babacan, ''artık Türkiye'de kura ilişkin spekülasyon yapma, buradan para kazanma döneminin bitmesi gerektiğini'' söyledi. 
     
     REEL SEKTÖRE KUR UYARISI 
     Babacan, reel sektör kuruluşlarının gelirlerinin TL, borcunun ise döviz cinsinden olması durumunda kurdaki hareketlenmelerde zarar görebileceklerine dikkat çekti. 
     ''Reel sektöre en önemli tavsiyem risk yönetimini uygulamaları ve kurla ilgili hiç bir maceraya girmemeleridir'' diyen Bakan Babacan, kurla ilgili herhangi bir öngörüleri olmadığını da ifade etti. 
     
     ABD KREDİSİ 
     ''ABD kredisinin bu sene gelmeme ihtimali var mı '' sorusu üzerine de Babacan, bunun zamanlamasının tamamen teknik bir konu olduğuna işaret ederek, ''Türk Hazinesi'nin nakit akışına göre kullanılacak'' diye konuştu. 
     Babacan, kredi konusundaki görüşmelerin çok uzun olmayan bir süre içinde tamamlanacağını düşündüğünü de kaydetti. 
     
     ZORUNLU TASARRUF ÖDEMELERİ 
     Zorunlu tasarruf ödemelerine ilişkin bir soru üzerine de Babacan, nemaların 2004 yılı Mart ayından başlayarak 3'er aylık taksitler halinde, 10 taksitte ödeneceğini hatırlattı. 
     Ana para ödemelerinde Ziraat Bankası'nın güçlüklerle karşılaştığına da işaret eden Babacan, bu ödemeye kadar beyana göre ödeme yapıldığını, böylelikle hiç bir para yatırmamış olanların bile parasını aldıklarını kaydetti. 
     İlk defa kayıtların karşılaştırılarak ödemelerin gerçekleştirildiğini anlatan Babacan, böylelikle problemlerin ortaya çıktığını ve süreçte bir uzama olduğunu kaydetti. 
     Bu süreçte yanlış yapan kuruluşlara da bir yaptırımın olacağını düşündüğünü kaydeden Bakan Babacan, bunun 10-15 yıllık bir sorun olduğunu, şu anda çözümlenmeye çalışıldığını kaydetti. 
     
     BANKACILIK SEKTÖRÜ 
     Bankacılık sektörünün son bir kaç yıl içinde geçirdiği reform sürecinde sermaye yapısının güçlendirildiğini, açık pozisyonlarının kapatıldığını anlatan Babacan, şöyle devam etti 
     ''Tabi bu son banka konusunu bunların biraz dışında tutmak lazım. Bu çok spesifik özel bir durum. Tabi henüz yargı süreci devam edecek. BDDK çalışmalarını yapıyor ama çok özel yani... Sektörden çok ayrı düşünülmesi gereken özel bir durum. Sektörün geri kalan kısmı ile kesinlikle de karıştırmamak gerekiyor.'' Kriz öncesine göre sektördeki tablonun çok değişik olduğuna da işaret eden Babacan, ''Yani bankacılık sektörü ile ilgili endişemiz yok''diye konuştu. 
     
     DUBLE YOLLAR 
     Duble yolların belli ödeneklerle yürüyen projeler olduğunu, başka yatırımlardan ödenek kaydırmaları yapıldığını ifade eden Babacan, 1 kilometrelik otoyol yerine 10 kilometrelik duble yolun yapılabildiğini, bazı otoyol ödeneklerinin bu projelere kaydırma yapıldığın söyledi. 
     
     YABANCI YATIRIM İÇİN ROAD SHOW BAŞLIYOR 
     Doğrudan yabancı yatırımlar ve portföy yatırımlarının Türkiye'ye çekilebilmesi için 8 Eylül'de başlayan haftadan itibaren ABD ve Dubai'de ''road show''a çıkacaklarını açıklayan Babacan, Dubai'de IMF'nin yıllık toplantılarının da gerçekleştirileceğini ve bu toplantılara Başbakan Erdoğan'ın da katılmasının muhtemel olduğunu söyledi. 
     Babacan, Londra ve Frankfurt'ta da Eylül ayı başından itibaren ''road show''lar düzenlenmesini düşündüklerini açıkladı. 
     Kabinedeki bazı bakanların geçmiş dönemde kur üzerindeki söylemlerinin hatırlatılması üzerine de Babacan, ''Bundan sonraki dönemde Merkez Bankası'nın üzerinde herhangi bir baskı olacağına inanmıyorum'' dedi. 
     
     BÖLGESEL TARİFE 
     Başbakan Erdoğan'ın bölgesel tarifeler konusundaki sözlerinin hatırlatılarak, bölgesel tarifeye geçilmemesinin popülist bir yaklaşım olup olmadığının sorulması üzerine ise Bakan Babacan, bölgesel tarifeye geçildiğinde, kayıp kaçak oranları nedeniyle, fiyatı yükselecek yerlerde Hazine'nin sübvansiyon uygulaması gerektiğini, bu sene böyle bir kaynak bulunamadığını, bunun için bekleyeceklerini sözlerine ekledi. 
     
</TEXT>
</DOC>
