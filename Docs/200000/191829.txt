<DOC>
<DOCNO> 191829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/soneko20.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İran Hemşehri Gazetesi Türkiye doğalgazda yeni bir oyun oynuyor 
</HEADLINE>
<TEXT>

     İran'da yayınlanan Hemşehri gazetesi, Türkiye'nin İran ile olan doğalgaz anlaşmasında yeni bir oyun oynadığını iddia etti. 
     Gazetenin bugünkü sayısında Ali Rıza Sultani imzasıyla yayınlanan yorumda, Türk yetkililerin İran ile doğalgaz anlaşmasını yeniden gözden geçirebileceğine ilişkin haberlerin, geçen yıl Türkiye'nin İran'dan doğalgaz alımını durdurması göz önüne alındığında hayret verici bir gelişme olmadığı ifade edildi. 
     Yorumda, geçen yıl Türkiye'nin tek taraflı olarak İran'dan doğalgaz alımını durdurduğu ve bunun karşılığında İran yönetiminin iki ülke arasındaki anlaşmaya dayanarak tazminat talebi tehdidinde bulunması üzerine yetkililer arasında yapılan görüşmelerde doğalgazda yeni bir anlaşmanın yapıldığı hatırlatıldı. 
     Yapılan yeni anlaşmayla Türkiye'nin İran'dan aldığı doğalgaz miktarının azalması, doğalgaz fiyatının düşmesi ve doğalgaz ithal etmemekten doğacak cezaların düşürülmesi gibi imtiyazlar elde ettiği belirtilen yorumda, ''Buna rağmen İran'ın, Türkiye'nin yükümlülüklerini yerine getirmesine şüpheyle yaklaşarak anlaşmanın ihlal edilmesi konusunda ciddi tepki vermemesi Türkiye'yi bu tür oyunlar oynamasına teşvik etmiştir'' denildi. 
     Yorumda, ''Türkiye'nin içinde bulunduğu ekonomik kriz, bölgede doğalgaz kaynakları bakımından zengin ülkeler bulunması nedeniyle seçme şansının fazla olması, ABD'nin Türkiye'ye ekonomik yardımlarının yanı sıra uyguladığı dolaylı ya da doğrudan baskılar bu ülkenin İran'a karşı yükümlülüklerini yerine getirmemesine yol açmıştır'' ifadesi kullanıldı. 
     Yorumda, ayrıca İran doğalgazını ithal eden ilk alıcı Türkiye'nin, İran doğalgazının Avrupa ülkelerine ihracında İran'ın çıkarları açısından önemli rol oynayabileceği vurgulandı. 
     
</TEXT>
</DOC>
