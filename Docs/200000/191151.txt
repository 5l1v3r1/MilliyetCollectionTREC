<DOC>
<DOCNO> 191151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/yasam/yas01.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İki parça gazlı bez hayatını kararttı... 
</HEADLINE>
<TEXT>

   Fatma Kolsuz, çektiği acıların üzerine 5 yıl da cinsel ilişkiye giremeyecek. Nedeni ise başına gelen 'bir dizi' sağlık skandalı 
      ÖZGÜR CEBE Diyarbakır DHA 
   
   Diyarbakır Dicle Üniversitesi'nde sezaryenle doğum yaptığı sırada rahminde gazlı bez unutulan Fatma Kolsuz, ikinci bir ameliyatla gazlı bezlerden kurtuldu. Ancak bağırsak ve rahminin tahriş olması nedeniyle Kolsuz'a beş yıl cinsel ilişkiye girme yasağı getirildi. 
   
   Acıları dinmeyince.. 
   Diyarbakır Toptancılar Sitesi'nde işçilik yapan Turan Kolsuz ile evli olan Fatma Kolsuz, iki yıl önce Dicle Üniversitesi'nde sezaryenle doğum yaptı. Ancak Kolsuz'un rahminde pansuman bezleri unutuldu. Doğumdan bir hafta sonra da sancıları dinmeyen Kolsuz, yeniden Kadın Doğum Polikliniği'ne başvurdu. Kendisine ağrı kesici ilaç yazılarak geri gönderilen Kolsuz'un durumunda iyileşme olmayınca, Diyarbakır SSK Hastanesi'nde ameliyata alındı. Fatma Kolsuz'un karnından bağırsaklarına yapışan iki adet gazlı bez çıkarıldı. Bezlerin kaynaması nedeniyle hasar oluştuğu için Kolsuz'un bağırsaklarının bir bölümü kesildi. Uzmanlar, rahimde meydana gelen tahribat nedeniyle Kolsuz'un beş yıl boyunca doğum yapması ve cinsel ilişkide bulunmasının sakıncalı olduğunu söyledi. 
   Bunun üzerine Kolsuz çifti, Dicle Üniversitesi aleyhine 150 milyar liralık tazminat davası açtı. 1. Asliye Hukuk Mahkemesi'nde önceki gün görülen davaya Kolsuz çifti katıldı. Mahkeme, sezaryenle doğum operasyonunu tıp fakültesi öğrencisi kardeşi Ömer Yalınkaya'ya yaptırdığı öne sürülen Kadın Doğum Uzmanı Ahmet Yalınkaya'nın ifadesinin alınması amacıyla duruşmayı erteledi. 
   
   
   
   
</TEXT>
</DOC>
