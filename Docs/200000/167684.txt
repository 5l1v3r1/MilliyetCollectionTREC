<DOC>
<DOCNO> 167684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sontur21.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
10 yaralı ağır, 123 yaralı ayakta tedavi görüldü... 
</HEADLINE>
<TEXT>

     Ankara Suçüstü Savcısı Ahmet Mutlu, İncesu'daki bir benzin istasyonunda dün LPG dolumu sırasında meydana gelen patlamayla ilgili olarak olay yerinde inceleme yaptı. 
     Savaş alanını andıran istasyondaki incelemelerinin ardından gazetecilere açıklama yapan savcı Mutlu, olayda can kaybının yaşanmamasının sevindirici olduğunu, ancak büyük çapta maddi hasar meydana geldiğini bildirdi. 
     Mutlu, yaptıkları incelemede, ''123 vatandaşın hastanede ayakta tedavi gördüğünü, yaralılardan 10'unun durumunun ağır olduğunu, 17 aracın tamamen yandığını ve çevredeki bazı binalarda maddi hasar meydana geldiğini'' belirlediklerini anlattı. 
     Dün akşam saat 21.00 sıralarında meydana gelen patlamada, benzinliğin üst katındaki düğün salonunda 400 kişinin bulunduğunu belirten Mutlu, ilk patlamanın ardından düğün salonunun boşaltılmasının can kaybının artmasını önlediğini ifade etti. 
     Olayla ilgili araştırmanın sürdüğünü bildiren Mutlu, ''İncelemelerimizde, dış müdahale ihtimalinin olmadığını belirledik. Benzin tanklarındaki LPG ve diğer yakıtları tetkik ettireceğiz'' dedi. 
     
     GÖKMEN SAVAŞ'IN DURUMU ÇOK AĞIR... 

     İncesu'daki benzin istasyonunda LPG dolumu sırasında dün akşam meydana gelen patlamada yaralanan ve Numune Hastanesi'nde tedavi altına alınan 3 kişiden Gökmen Savaş'ın durumunun çok ağır olduğu bildirildi. 
     Patlama sonucunda hastaneye müracaat eden 120 kişiden 22'si yatırılırken, diğerleri ayakta tedavi gördü. Hastane yetkilileri, yatarak tedavi edilen 22 kişiden 19'unun durumunun iyi olduğunu bildirdiler. 
     Patlama sırasında yaralanan Gökmen Savaş 39 , Adnan Kılıç ve Yaşar Kumru da hastanenin yanık servisinde tedavi altına alındı. Yaralılardan vücudunun büyük bölümünde yanık bulunan Gökmen Savaş'ın durumunun çok ağır olduğu, diğerlerinin sağlık durumunun da ciddiyetini koruduğu bildirildi. 
     
     ÇOK BOYUTLU SORUŞTURMA 

     Öte yandan, Cumhuriyet savcısının yanı sıra İçişleri, Çalışma ve Sosyal Güvenlik ile Çevre bakanlıklarından müfettişler, Petrol Ofisi Genel Müdürlüğü yetkilileri, bomba uzmanları ve itfaiye yetkilileri de olay yerinde incelemelerde bulundu. 
     İstasyonun bulunduğu Şehit Cengiz Topel Mahallesi'nin muhtarı Keramettin Özdemir, patlama sonucunda muhtarlığın tüm evraklarının yandığını, elinde sadece mühür kaldığını söyledi. 
     Bu arada, patlama nedeniyle hasar gören ve kayma olduğu ileri sürülen Umut Apartmanı boşaltıldı. Bölgeye, patlamanın meydana geldiği saatten bu yana elektrik verilemiyor. 
     
</TEXT>
</DOC>
