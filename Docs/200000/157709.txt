<DOC>
<DOCNO> 157709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/ekonomi/eko07.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Irak'ta şansımız herkesten fazla' 
</HEADLINE>
<TEXT>

Irak'ta ihaleleri alacak ABD'li şirketlerin işleri alt müteahhitlere vereceklerini öngören Alarko Holding Genel Koordinatörü Yavrucu, 'Türk şirketlerinin şansı çok fazla' dedi 
     EBRU SUNGUR 

     Alarko Holding Genel Koordinatörü Ayhan Yavrucu, Irak'ın yeniden yapılandırılmasında ihalelerin ABD'li firmalara verilmesinin doğal karşılanması gerektiğini ancak bu durumun, bu şirketlerin işi fiili olarak yapacağı anlamına gelmediğini söyledi. Bunun fiziken mümkün olmadığını ya da maliyeti çok artıracağını belirten Yavrucu, "ABD'li şirketler burada alt müteahhitlit mekanizmasını işletecekler. Bu bağlamda Türkiye'nin şansı diğer tüm ülkelerden daha fazla. Çünkü biz Batı standartlarında çalışıyoruz ve Doğu'nun da ihtiyaçlarını biliyoruz" dedi. Yavrucu, bu kapsamda Alarko'nun da ABD'li şirketlerle görüşmeler yürüttüğünü açıkladı. 
     
     'Özelleştirmede rekabetçiyiz' 
     Yavrucu, grubun özelleştirme kapsamındaki KİT'ler ve BİT'lerle de ilgilendiğini anlatırken de, "BUSKİ ve İSKİ'ye, doğalgaz ve elektrik ihalelerine teklif vereceğiz. Tunçbilek santralı için verdiğimiz teklif de geçerli" dedi. Özelleştirmede rekabetçi olduklarını ve rakiplerin büyüklüğünün kendilerini korkutmadığını vurgulayan Yavrucu, tek çekincelerinin bu konudaki hukuki altyapı olduğunu belirtti. Bununla birlikte özelleştirmenin Maliye Bakanı Kemal Unakıtan'a bağlanmasının kendisini umutlandırdığını ifade eden Yavrucu, "O da yapamazsa Türkiye'de özelleştirmeyi unutmak gerekir" dedi. 
     Yavrucu, Alarko Grubu'nun halka açılacak şirketleri konusunu da yazın ekonominin gidişatına göre değerlendireceklerini söyledi. Yavrucu, "Önce enerji şirketimiz Altek'i, 2004'te de turizm şirketimiz Attaş'ı halka açmayı düşünüyoruz" diye konuştu. 
     

</TEXT>
</DOC>
