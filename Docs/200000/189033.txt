<DOC>
<DOCNO> 189033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/soneko03.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan'dan personel genelgesi... Boş kadrolar bildirilecek... 
</HEADLINE>
<TEXT>

     Başbakan Recep Tayyip Erdoğan, kamu kurum ve kuruluşlarının 190 sayılı KHK kapsamındaki mevcut boş kadrolarını il bazında ve en geç 31 Ekim 2003 tarihinde ulaşacak şekilde Devlet Personel Başkanlığı'na bildirmelerini istedi. 
     Bugünkü Resmi Gazete'de yayımlanan Başbakan Erdoğan imzalı Başbakanlık Genelgesi'nde, Özelleştirme Uygulamalarının Düzenlenmesine İlişkin Kanun ve ilgili diğer mevzuat gereğince, nakledilmek üzere Devlet Personel Başkanlığı'na bildirilen personelin, teklif ve atama işlemlerinin nasıl yapılacağı düzenlendi. 
     Genelgeye göre, kurum ve kuruluşlar, 190 sayılı KHK ekinde yer alan mevcut boş kadrolarını, il bazında standart formu doldurarak bilgisayar ortamında disket ile birlikte en geç 31 Ekim tarihinde Devlet Personel Başkanlığı'nda olacak şekilde gönderecek. 
     Bu kadrolarda ay içinde meydana gelen değişiklikler de, takip edilen ayın ilk haftası sonuna kadar düzenli olarak, yine bilgisayar ortamında Başkanlığına bildirilecek. 
     Bakanlar Kurulu Kararı ile tahsis edilen ve edilecek kadroların vize ve onay işlemleri, Merkez Teşkilatı emrine olacak şekilde ve ilgili Yönetmelik hükümlerine göre, en kısa sürede tamamlanarak, Devlet Personel Başkanlığı'na iletilecek. 
     Başkanlık tarafından merkez dışında herhangi bir teşkilat emrine atama teklifi yapılması halinde, kadro ya da kadrolar, teklif doğrultusunda atama teklifi yapılan il emrine aktarılacak. 
     
     KADROLAR, BAŞKA AMAÇLA KULLANILAMAYACAK 
     Başbakan'ın genelgesine göre, Bakanlar Kurulu Kararı ile tahsis edilen kadrolara, Devlet Personel Başkanlığı'nca ataması teklif edilen personelin nakli gerçekleştirilecek. Bunun dışında her ne sebeple olursa olsun bu kadroların kullanımı yoluna gidilemeyecek. 
     Söz konusu kadrolarda meydana gelen hareketler de aynı şekilde Başkanlığına bildirilecek. 
     Devlet Personel Başkanlığı'nca teklif edilen personelin atanması kanuni süreye tabi olduğundan, nakledilmek üzere personel bildiren kurum ve kuruluşlar, atama işleminin kanuni süre içinde yapılmasını sağlayacak şekilde nakle esas özlük ve sicil bilgilerini, teklif edilen kuruma süratle gönderecek. Atama işlemi gerçekleştirilen personelin ilişiğini de yine en kısa süre içinde kesecek. 
     Atama teklifinin yapıldığı kurum ve kuruluşlar da, ilgili personelin atanmasında gerekli hassasiyeti gösterecek ve atamayı kanuni süre içinde tamamlayacak. Personelin işe başlama süreleri ile işe başlamaması halinde yapılacak işlemler konusunda ise Devlet Memurları Kanunu'nun ilgili hükümleri geçerli olacak. 
     Genelge çerçevesinde ataması yapılan personelin atama ve göreve başlama tarihleri ayrı ayrı en geç 15 gün içinde Devlet Personel Başkanlığı'na gönderilecek. 
     
</TEXT>
</DOC>
