<DOC>
<DOCNO> 164320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/yazar/kohen.html </URL>
<DATE> 2003/06/20/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
İran'a baskı ve Türkiye... 
</HEADLINE>
<TEXT>

     ABD'nin ve de AB'nin ardından şimdi BM'ye bağlı Uluslararası Atom Enerjisi Kurumu İAEA da, İran'ın nükleer programından şüphe ve kaygı duyduğunu gösteren ve Tahran'daki yöneticileri bu yönde açıkça uyaran bir politika benimsemiş bulunuyor. 
     Washington'un bir süreden beri İran'ı nükleer silah sahibi olmaya çalışmakla suçladığı malum. Bush yönetimi, Irak konusunda olduğu gibi elinde bir kanıt olmamakla beraber İran'a karşı kampanyasında, bu iddiayı bol bol kullanıyor. 
     Hafta başında AB'nin bu kuşkuları paylaşan bir tavır alması da çok ilginç. Şimdi AB de Tahran'ı uyarıyor ve hatta daha ileriye giderek, kitle imha silahları üretimine girişen ülkelere karşı, "diplomasi sökmezse kuvvet kullanılabileceğini" beyan ediyor... 
     Ve nihayet bu hafta Viyana'da İAEA'nın Başkanı Muhammed el Baradey, İran'ı nükleer faaliyetlerini tam bildirmemekle suçlayan ve daha sıkı uluslararası denetim gereğini vurgulayan bir rapor sunmuş bulunuyor. İAEA'nın yönetim organı olan Guvernörler Meclisi halen bu raporu görüşüyor ve bu yönde bir karar çıkarmaya hazırlanıyor... 
     
     İAEA Yönetim Kurulu'nun 35 üyesinden biri de Türkiye. Türk temsilcisi Büyükelçi Aydın Şahinbaş, rapor üzerindeki görüşmelerde, Türkiye'nin bu raporu destekleyen tutumunu açıkladı. 
     El Baradey'in raporu, İran'ın nükleer programı ile ilgili bazı faaliyetlerini gizli tuttuğu ve ithal ettiği bir kısım nükleer maddeleri de gizlice depoladığı gibi iddialara yer veriyor. Raporda İran'a nükleer silahların yayılmasını önleme antlaşmasının NPT ek protokolünü mutlaka imzalaması ve uluslararası denetime kapılarını açması tavsiye ediliyor. 
     Türkiye, İran'ın nükleer programı konusunda Batı'nın kuşku ve kaygılarını paylaşıyor ve Tahran'ın "bu programın silah üretimine yönelik olmadığı ve sadece barışçı amaçlar güttüğü" yolundaki savının inandırıcı olması için uluslararası camia ile işbirliği yapmasını istiyor. 
     İAEA'nın dün uzun tartışmalardan sonra bu raporun içeriğini dikkate alan kararı ile, İran'ın nükleer programının sıkı denetim altına alınması için meşru bir zemin oluşuyor. 
     
     TÜRKİYE'nin İAEA'daki tutumu, Dışişleri Bakanlığı Müsteşarı Uğur Ziyal'ın Washington'da hafta başında Ankara'nın "İran konusunda ABD'nin yanında" yer aldığı şeklindeki ifadesini teyit ediyor. 
     Ancak Türkiye'nin İran'ın nükleer programıyla ilgili bu tavrı, sadece ABD'nin değil, şimdi AB'nin ve BM'nin ilgili kurumu olan İAEA'nın da çizgisindedir. 
     
     

</TEXT>
</DOC>
