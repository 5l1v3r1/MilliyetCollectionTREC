<DOC>
<DOCNO> 160871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/dunya/dun01.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçimle gelen şeriat zorla namaz kıldırıyor 
</HEADLINE>
<TEXT>

Şeriatı kabul eden Pakistan'ın Kuzey Batı Sınır Eyaleti'nde, erkeklere beş vakit namaz kılma, kadınlara kapanma zorunluluğu getirildi 
     DIŞ HABERLER SERVİSİ 

     Pakistan'ın Afganistan sınırındaki Kuzey Batı Sınır Eyaleti'nde geçen yıl ekim ayında yapılan seçimle işbaşına gelen şeriatçı iktidar, erkekler için günde 5 vakit namaz kılmayı, kadınlar için de tepeden tırnağa örtünmeyi yasal zorunluluk haline getirdi. 
     Yeni yasaklara uymayanlar kolluk güçlerince cezanlandırılacak. Kuzey Batı Sınır Eyaleti Meclisi'nin geçen hafta şeriatı kabul etmesinin ardından, iktidardaki Mutahida Meclis e - Amal MMA Partisi, şeriat uygulamalarını dün yürürlüğe soktu. Geçen ekimde tartışmalı bir seçimle göreve gelen altı aşırı dinci partinin oluşturduğu MMA, ilk iş olarak Taliban benzeri bir Kötülük ve Fazilet Bakanlığı kurdu. 
     
     İbadet zorunluluğu 
     Şeriat kuralları çerçevesinde Kuzey Batı Sınır Eyaleti'ndeki tüm erkeklerin namaz kılmaları zorunlu hale getirildi. Namaz vakitleri tüm okullar, dükk nlar ve resmi daireler kapalı olacak ve tüm erkekler camilerde toplanacak. Bakanlığa bağlı kolluk kuvvetleri de namaz vakitleri sokaklarda devriye gezecek. Kadınlara baştan aşağıya kapanma zorunluluğu getirilirken, pantolon giymesi yasaklanan öğrenciler de geleneksel kıyafetlere dönecek. 
     Afganistan savaşı sırasında ülkesindeki aşırı dinci muhalefete rağmen ABD'nin yanında yer alan Pakistan lideri Pervez Müşerref'in şeriat uygulamasına seyirci kalması dikkat çekti. Taliban'ın fanatik taraftarı olan MMA, aşırı dinci örgütün ABD'ye karşı mücadelesine büyük destek veriyor. 
     Laiklik savunucuları Pakistan'ın kuzeyindeki şeriat düzeninin ülkenin geneline yayılmasından endişe ediyor. MMA Genel Sekreteri Fazlur Rahman, pazar günü yaptığı konuşmada Pervez Müşerref'i tüm ülkede şeriat düzenine geçmeye çağırmıştı. 
     

</TEXT>
</DOC>
