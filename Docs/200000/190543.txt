<DOC>
<DOCNO> 190543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sontur30.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşim Salkım'ın malvarlığına konulan tedbirin kaldırılmasına itiraz 
</HEADLINE>
<TEXT>

     Sanatçı Yeşim Salkım'ın malvarlığı üzerine konulan tedbirin kaldırılmasına itiraz edildi. 
     Alınan bilgiye göre, Yeşim Salkım'ın malvarlığı üzerine Şişli 2. Sulh Ceza Mahkemesi'nce konulan tedbirin daha sonra Şişli 3. Asliye Ceza Mahkemesi'nce kaldırılmasına, Tasarruf Mevduatı Sigorta Fonu TMSF avukatları itirazda bulundu. 
     Dosya, itirazın görüşülmesi için üst mahkeme olan İstanbul Ağır Ceza Mahkemesi'ne gönderildi. 
     Şişli 2. Sulh Ceza Mahkemesi, TMSF avukatının talebi doğrultusunda 6 Ekim 2003 tarihinde, ''Uzan Grubu yöneticileriyle birlikte hareket ettikleri'' gerekçesiyle 4969 sayılı Bazı Kanun ve Kanun Hükmünde Kararnamelerde Değişiklik Yapılmasına Dair Kanun'un geçici 2. maddesinin 2. fıkrası 2. bendinde yer alan ''Bu fıkra hükmü, ilk bentte sayılan kişiler adına hareket eden veya onlar hesabına kendi adına para, mal veya hak edinen kişiler hakkında da uygulanır'' hükmü uyarınca, Yeşim Salkım'ın da aralarında bulunduğu 48 kişinin malvarlıklarına tedbir konulmasını kararlaştırmıştı. 
     Yeşim Salkım'ın avukatı Müşerref Pehlivan'ın itirazı üzerine, Şişli 3. Asliye Ceza Mahkemesi, 16 Ekim 2003 tarihinde Salkım'ın malvarlığı üzerindeki tedbiri kaldırmıştı. 
     
</TEXT>
</DOC>
