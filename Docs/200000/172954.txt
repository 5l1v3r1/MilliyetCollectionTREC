<DOC>
<DOCNO> 172954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sondun02.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürdün, Saddam'ın kızlarına sığınma hakkı verdi 
</HEADLINE>
<TEXT>

     Ürdün Kralı Abdullah'ın, Saddam Hüseyin'in kızları Raghad ve Rana'ya, insani sebeplerle sığınma hakkı verdiği bildirildi. 
     Enformasyon Bakanı Nebil el Şerif, ''Ürdün'e bu akşam vardılar ve tamamıyla insani sebeplerden majestelerinin konuklarıdırlar'' dedi. 
     Saddam'ın kızları Raghad ve Rana'nın eşleri, iki kardeş olan General Hüseyin Kamil ve Saddam Kamil 1995'te Ürdün'e iltica etmişler ve Saddam Hüseyin'i devirme planları yapmışlardı. 
     Hüseyin Kamil, 10 yıl boyunca Irak'ın biyolojik, kimyasal ve nükleer programlarının başkanlığını yapmıştı. 
     Irak'ın silahları konusunda batıya bilgi vermekle suçlanan iki kardeş, 1996'da Irak'a döndüklerinde idam edilmişlerdi. 
     Amman'da sürgün yaşayan bir Iraklı kaynak, ABD öncülüğünde Irak'a yapılan savaş bittiğinden beri Saddam'ın kızlarının anneleri Sacide ile birlikte bağlı oldukları aşiretin korumasında saklandıklarını söyledi. 
     Sürgündeki kaynaklar, Raghad ve Rana'nın geçen haftalarda İngiltere ve Birleşik Arap Emirlikleri'ne sığınma girişiminde bulunduklarını ancak başarılı olamadıklarını belirtti. 
     Adının açıklanmasını istemeyen bir Ürdünlü bakan da, kız kardeşlerin Bağdat'tan geldiklerini belirterek, Amman'da kalmakta ya da istedikleri ülkeye gitmekte serbest olduklarını söyledi. 
     Saddam'ın üçüncü ve en sevdiği kızı Hala'nın Irak'ta bulunduğu belirtilmiyor. Hala'nın kocası Cemal Mustafa Tikriti, savaştan sonra yakalanmıştı. 
     
</TEXT>
</DOC>
