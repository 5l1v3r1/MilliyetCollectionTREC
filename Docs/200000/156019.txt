<DOC>
<DOCNO> 156019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sontur10.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'te bu hafta İş Kanunu Tasarısı'nın görüşmeleri sürecek 
</HEADLINE>
<TEXT>

     TBMM bu hafta da uzun süreden beri gündeminde olan İş Kanunu Tasarısı'nı görüşmeyi sürdürecek. 
     İşçilerin çalışma koşullarını yeniden düzenleyen ve önemli değişiklikler getiren İş Kanunu Tasarısı üzerindeki mesaisini bu hafta da sürdürecek olan Genel Kurul, AK Parti'nin Antalya'da tüm milletvekillerinin katılacağı dayanışma toplantısı nedeniyle Salı ve Çarşamba günü çalışacak. Bu toplantı nedeniyle Genel Kurul'un Perşembe günü çalışması beklenmiyor. 
     62 maddesi görüşülen, geçici maddelerle birlikte 127 maddeden oluşan tasarıya CHP karşı çıkarken, engelleme için çeşitli yollara da başvurması nedeniyle Genel Kurul'da tartışmalar da çıkıyor. AK Parti, Genel Kurulu Salı ve Çarşamba günleri geç saatlere kadar çalıştırarak tasarıyı yasalaştırmayı amaçlıyor. 
     İş güvencesi başta olmak üzere önemli değişiklikler içeren tasarı, Türkiye'de ilk kez esnek çalışma yöntemlerinin uygulanmasına imkan veriyor. 
     İş Kanunu Tasarısı'nı yasalaşmasının ardından çalışma saatlerinin uygun olması halinde Sağlık Bakanlığı'na 11 bin 200 yeni kadro tahsisini sağlayacak olan tasarı da Genel Kurul'da ele alınacak. 
     AK Parti Grubu, Genel Kurul'un bu haftaki çalışma düzeniyle ilgili olarak Danışma Kurulu'nu toplantıya çağıracak. 
     
     KOMİSYONLAR 
     AK Parti ve CHP'nin Salı günü yapacağı grup toplantılarında son siyasi gelişmeler değerlendirilecek. Ak Parti grup toplantısında, geçen hafta sonuç alınamayan 2 grup başkanvekili ve 5 grup yönetim kurulu üyesi için seçimler tekrarlanacak. 
     TBMM'deki ihtisas komisyonları da bu hafta gündemlerindeki tasarı ve teklifleri görüşecek. 
     Plan ve Bütçe Komisyonu, ABD'deki 11 Eylül saldırısından sonra sigorta şirketlerinin 50 milyon doların üzerindeki sigorta primlerini ödememeleri üzerine kalan kısmının Hazine garantisiyle karşılanmasını öngören yasa tasarısını Salı günü ele alacak. 
     Başta Yolsuzlukları Araştırma Komisyonu olmak üzere Meclis araştırma komisyonları da çalışmalarını sürdürecek. 
     
     IRAK'IN YENİDEN YAPILANMASI 
     Irak'ın yeniden yapılanma süreci ve Türkiye'nin uygulayabileceği politikalar TBMM'de düzenlenecek panelde ele alınacak. 
     Türk Parlamenterler Birliği TPB ve Avrasya Stratejik Araştırmalar Merkezi'nce ASAM yarın gerçekleştirilecek panelin açış konuşmasını TBMM Başkanı Bülent Arınç yapacak. 
     Eski Senato Salonu'ndaki panelde, ABD'nin Avrasya ve Ortadoğu politikaları, Irak savaşının küresel sonuçları ve Türkiye'ye etkisi, Irak'ın yeniden yapılanması ve Türkiye'nin uygulayacağı politikalar, Irak'ta yaşanan süreçte Türkiye'nin ABD ve AB ile ilişkilerinin yanı sıra terör örgütünün durumu tartışılacak. 
     Eski Dışişleri Bakanlarından Ali Bozer'in yöneteceği panele eski Dışişleri Bakanı ve AK Parti Düzce Milletvekili Yaşar Yakış, CHP Hatay Milletvekili Emekli Büyükelçi İnal Batu, Avrupa Stratejik Araştırmalar Merkezi'nden ASAM Prof. Dr. Ümit Özdağ, Prof. Dr. Hasan Köni ve Emekli Tümgeneral Armağan Kuloğlu konuşmacı olarak katılacak. 
     
</TEXT>
</DOC>
