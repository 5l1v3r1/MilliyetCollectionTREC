<DOC>
<DOCNO> 192232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/soneko31.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
PTT Genel Müdürü Ben de özelleştirme taraftarıyım 
</HEADLINE>
<TEXT>

     PTT Genel Müdürü İbrahim Şahin, PTT'nin özelleştirilmesi taraftarı olduğunu belirterek, ''Özelleştirme tamamlandıktan sonra eğer başarılı olursam, o zaman ben de örneğin Garanti Bankası Genel Müdürü kadar maaş almak isterim'' dedi. 
     Şahin, PTT-Garanti Bankası işbirliğinin genişletilmesiyle ilgili düzenlenen basın toplantısında soruları yanıtlarken, bankacılık hizmetlerinin yaygınlaştırması halinde işsiz bankacılara istihdam yaratıp yaratmayacakları sorusuna, ''Temenni ederim ki ürün çeşitliliğimizi artırdığımızda mevcut çalışanlarımız yetmesin ve işsiz bankacılara iş imkanı sağlayalım'' yanıtını verdi. 
     Şahin, başka bir soru üzerine, hem zarar eden bir KİT, hem de kendisini yenileyen bir kurum olamayacaklarını ifade ederek, ''Önce karlılık konusunda iyi bir noktaya gelmelisiniz. Sonra kendinizi yenilemelisiniz'' dedi. 
     
     2009'A KADAR POSTADA TEKEL SIFIRLANACAK 

     Avrupa Birliği'nin 2009'a kadar bütün posta teşkilatlarındaki tekelin sıfırlanması için tavsiye kararları aldığına işaret eden Şahin, ''Onun için biz 2009'a kadar bunu sıfırlayacağız. PTT'de posta tekel olmaktan çıktığında, idarenin işlerini sağlıklı yapabilmesi için bazı çalışmaları yapması gerekir'' şeklinde konuştu. 
     Bakanlar Kurulu kararı gereği her ilçede Ziraat Bankası'nın bulunması gerektiğini anımsatan Şahin, ''Öyle ilçeler var ki 600 nüfuslu... Bu kadar az nüfusu bulunan ilçelerde bir banka şubesi olması yanlış. Eğer ben orada olacaksam devlet neden Ziraat Bankası, Halk Bankası kursun '' dedi. 
     Özelleştirmeye de değinen Şahin, şunları kaydetti 
     ''Aslında ben özelleştirme taraftarıyım. Özelleştirme tamamlandıktan sonra eğer başarılı olursam, o zaman ben de örneğin Garanti Bankası Genel Müdürü kadar maaş almak isterim. Ancak Türkiye'nin sosyo-ekonomik yapısı göz önünde bulundurulduğunda tabii PTT'yi çok rahat özelleştiririz diyemezsiniz. Hükümet tamam kardeşim bu özelleştirilecek derse de buna şapka çıkarırız. Yapacak başka şeyimiz olmaz. Ama şu an için PTT'nin kendisini yenilemesi gerekiyor. Arjantin, özelleştirmeyi tamamlayamayarak çok kötü bir örnek sergiledi. Dünyada sadece 3 ülke Finlandiya, Yeni Zelanda ve İsveç tam bir özelleştirme sağladı.'' Şahin, bir başka soru üzerine de bankalarla yaptıkları işbirliği kapsamında ayda 10 bin işleme kadar bir dolar ve 300 bin lira, 10 bin ila 75 bin işlem arasında bir dolar, 75 bin ve üzerindeki işlemlerde ise 90 cent komisyon aldıklarını bildirdi. 

     
</TEXT>
</DOC>
