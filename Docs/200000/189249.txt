<DOC>
<DOCNO> 189249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sondun13.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Azeri seçimi uluslararası standartların altında kaldı 
</HEADLINE>
<TEXT>

     ABD Dışişleri Bakanlığı, Azerbaycan'da önceki gün yapılan cumhurbaşkanlığı seçiminin genellikle düzenli geçtiğini, ancak seçimin yine de uluslararası standartların altında kaldığını bildirdi. 
     ABD Dışişleri Bakanlığı sözcülerinden Adam Ereli, gazetecilere açıklamasında, ''ABD, Avrupa Güvenlik ve İşbirliği Teşkilatı'nın AGİT Azerbaycan'daki seçimin genel olarak düzenli geçtiği yönündeki değerlendirmesine katılıyor. Ancak seçim süreci yine de uluslararası standartların altında kaldı'' dedi. Amerikalı gözlemcilerin, özellikle seçmen listeleri, baskı uygulanması ve diğer kuralsızlıklara ilişkin sorunlar tespit ettiğini belirten Ereli, ''Seçimden sonra çıkan şiddetli çatışma haberleri nedeniyle kaygılıyız. Bütün taraflara sükunet tavsiye ediyoruz'' diye konuştu. 
     Sözcü Ereli, Azerbaycan hükümetine, geçmişte olduğu gibi, AGİT ilkelerine bağlı kalmayı sürdürme ve vatandaşlarının güvenliğiyle haklarını koruma çağrısında bulundu. 
     Ereli, muhalefet partilerini de yasalar çerçevesinde barışçı davranmaya davet etti. 
     
</TEXT>
</DOC>
