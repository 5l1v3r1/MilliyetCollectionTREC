<DOC>
<DOCNO> 195137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/ekonomi/eko06.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK'da 35 kişilik müfettiş ordusu 
</HEADLINE>
<TEXT>

   Sayıştay, Yüksek Denetleme Kurulu ve hesap uzmanları, BDDK hesaplarını incelemeye aldı 
   AHMET ERHAN ÇELİK Ankara 
   
   Akçakoca'nın evine baskın yapılmasından bir gün önce beş Sayıştay denetçisinin akşam saatlerinde BDDK'ya giderek TMSF'yle ilgili bütün mali tabloları istediği öğrenildi. 
   Sayıştay denetçilerinin bir hafta kadar önce de 6 hesap uzmanı ve Yüksek Denetleme Kurulu denetçisinin BDDK'da teftişe başladığı öğrenildi. Böylece BDDK'daki müfettişlerin sayısı 35'e yaklaştı. Sayıştay denetçileri ikrazen alınan borçları inceleyecek. Söz konusu borçlar batık bankaların zararlarının karşılanması için Hazine tarafından TMSF'ye sağlanan fonlardan kaynaklanıyor. Sayıştay tespitlerine göre TMSF'nin Hazine'ye olan anapara borcu bilançosunda 32.6 katrilyon lira görünürken, Hazine hesaplarında bu tutar 24.7 katrilyon olarak kayıtlanmış bulunuyor. 
   
   Sayıştay tespiti 
   Sayıştay tespiti Hazine bütçesinin Meclis Plan ve Bütçe Komisyonu'ndaki görüşmeler sırasında da gündeme geldi. 
   Devlet Bakanı Ali Babacan söz konusu farkın muhasebe sistemlerinden kaynaklandığını söyledi. 
   
   
</TEXT>
</DOC>
