<DOC>
<DOCNO> 192086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sontur27.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayseri-Malatya karayolu yoğun kar yağışı nedeniyle kapatıldı 
</HEADLINE>
<TEXT>

     Sivas'ta etkisini artıran yoğun kar yağışı ve tipi nedeniyle, Kayseri'yi Malatya'ya bağlayan karayolu Gürün ilçesi Ziyarettepe geçitinde trafiğe kapatıldı. 
     A.A muhabirinin aldığı bilgiye göre, Sivas ve birçok ilçesinde devam eden yoğun kar yağışı ve tipi nedeniyle trafikte aksamalar oluyor. 
     Yağış nedeniyle görüş mesafesinin ''0'' olarak bildirildiği Gürün ilçesindeki 1980 rakımlı Ziyarettepe geçitinde, çok sayıda araç yolda kaldı. Bu bölgede iki kamyonun yoldan çıktığı, üç kamyonun da yan yattığını belirten yetkililer, Kayseri'yi Malatya'ya bağlayan bu yolun trafiğe kapatıldığını kaydetti. 
     Bu arada Sivas-Yozgat karayolunun Akdağmadeni bölümünde de trafikte aksamalar olduğu ve bu yolda trafiğin kontrollü sağlandığı kaydedildi. 
     Diğer ilçelerde de çok sayıda karayolunda yoğun kar yağışı ve tipi nedeniyle aksamalar olduğunu kaydeden yetkililer, sürücüleri zincir ve kar malzemelerini yanlarında bulundurmaları, acil durum olmadığı sürece trafiğe çıkmamaları yönünde uyardı. 
     
</TEXT>
</DOC>
