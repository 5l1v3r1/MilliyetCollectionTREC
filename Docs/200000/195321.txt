<DOC>
<DOCNO> 195321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sonspo22.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Letonya'da arama skandalı 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin'in de aralarında bulunduğu A Milli Futbol Takımı kafilesi, cumartesi günü yapılacak 12. Avrupa Futbol Şampiyonası elemeleri play-off baraj ilk maçı için özel uçakla Letonya'nın başkenti Riga'ya geldi. 
     Milli Takım oyuncularının bavulları, uçaktan indikten sonra bir narkotik köpeği tarafından kontrol edildi. 
     Futbol Federasyonu Başkanı Haluk Ulusoy, burada yaptığı açıklamada, hedeflerinin İstanbul'a galibiyetle dönmek olduğunu belirterek, ''Zor bir maç olacak. İyi bir neticeyle dönüp, işi İstanbul'a bırakmak istemiyoruz. Kazanmak istiyoruz'' dedi. 
     Futbolculardan Emre Belözoğlu ise maçın başlarında bir gol atmaları halinde, oyunun bayağı rahatlayacağını ifade ederek, ''Defans oynayacaklar. Sert oynayacaklar. Bunları biliyoruz. Ancak, maçın başında 1 gol atarsak, oyun bayağı rahatlar. Bu işi burada bitirmek istiyoruz. Zaten bu saatten sonra rakip kim olursa olsun, zor maç olacaktı. Yenmek zorundayız'' diye konuştu. 
     A Milli Futbol Takımı, Letonya'daki ilk antrenmanını, bu akşam saat 19.00'da Daugava Stadı'nda yapacak. 

     
</TEXT>
</DOC>
