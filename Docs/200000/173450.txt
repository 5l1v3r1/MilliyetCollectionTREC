<DOC>
<DOCNO> 173450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sondun03.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan askerleri, Irak'ta 24 kişiyi gözaltına aldı 
</HEADLINE>
<TEXT>

     Amerikan ordusu, Irak'ta Amerikan askerlerine yönelik şiddet olaylarına karışanları hedef alan bir dizi baskında 24 kişiyi gözaltına aldı. 
     Tampa'daki Amerikan Merkez Komutanlığı'ndan yapılan açıklamada, Bağdat'ın kuzey ve batısında kalan "Sünni üçgeni" denilen bölgede 3. Zırhlı Piyade Alayı tarafından dün bir dizi baskın düzenlendiği belirtildi. 
     Açıklamada, yakalanan 24 kişi hakkında ayrıntılı bilgi verilmezken, bu kişiler arasında "hedefteki bir liderin de olduğu" kaydedildi. 
     Yarbay Steve Russel, Amerikan askerlerine yönelik gerilla saldırılarının arkasındaki kişileri ele geçirmek amacıyla Tikrit'in dış mahallelerinde bulunan 5 ayrı yere, yaklaşık 300 Amerikan askerinin dün baskın düzenlediğini söyledi. 
     Russel, baskınlarda ana hedef olan 2 kişinin yakalanamadığını, ancak gerilla örgütlenmesini yapanlardan birisinin yardımcısı ile çok sayıda belge ve bilgi ele geçirildiğini kaydetti. 
     Steve Russel, baskınların, Saddam rejimi yanlılarının bir toplantı yapacağı ihbarı üzerine gerçekleştiğini, ancak böyle bir toplantıya rastlanmadığını belirtti. 
     ABD Başkanı George Bush'un Irak'ta savaşın sona erdiğini açıkladığı 1 Mayıs itibariyle Irak'ta 52 Amerikan askeri, düzenlenen çeşitli saldırılarda öldürüldü. 
     Irak'taki ABD'nin sivil yöneticisi Paul Bremer, bu saldırıların arkasında 4 grubun, "Baas Partisi yanlıları, Saddam Fedaileri, eski güvenlik güçleri ile yabancı teröristler" olduğunu belirtiyor. 
     
</TEXT>
</DOC>
