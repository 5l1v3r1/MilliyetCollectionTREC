<DOC>
<DOCNO> 159810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sontur28.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir Valisi, Eurovision için resmi başvuruda bulundu... 
</HEADLINE>
<TEXT>

     İzmir Valisi Yusuf Ziya Göksu, 49. Eurovision Şarkı Yarışması'nın İzmir'de yapılması için Devlet Bakanı Beşir Atalay'a yazılı başvuruda bulundu. 
     Vali Göksu, Devlet Bakanı Atalay'a gönderdiği yazıda, Letonya'nın başkenti Riga'da yapılan 48. Eurovision Şarkı Yarışması'nda Sertab Erener'in birinci olmasının, büyük heyecan ve mutluluk yaşattığını belirtti. 
     Gelecek yıl gerçekleştirilecek yarışma finallerinin yapılacağı il ve mekanın büyük önem taşıdığına dikkati çeken Göksu, yazısında İzmir'in tarihsel geçmişi ve inanç turizmi açısından taşıdığı önemi vurguladı. 
     Vali Göksu, yazısında şu ifadelere yer verdi 
     ''Nefis yemekleri ile Ege ve Anadolu mutfağının en güzel örneklerini de sergileyen İzmir, yarışmada ev sahipliği yapabilecek tüm özelliklere sahiptir. Böyle bir organizasyonun Efes Antik Kenti'ndeki Amfitiyatro'da yapılması halinde, yurtdışından da çok sayıda müziksever, yarışmayı yerinde izleme fırsatı bulacaktır. Kapalı bir mekanda 5 bin kişinin izleyeceği bir yarışmanın, Efes Amfitiyatro'da en az 15 bin kişi tarafından izlenmesinin sağlanması, ülkemiz için de bir avantaj olacaktır.'' Vali Göksu, yarışmayı izlemek üzere yurtdışından gelecek yabancı konuklar için düzenlenecek günlük turların, Türkiye'nin tanıtımı açısından büyük fırsat olacağını kaydederek, dünyaca ünlü sanatçıları festival için kentte ağırlayan İzmir Kültür, Sanat ve Eğitim Vakfı'nın iyi bir ev sahibi olduğunu da hatırlattı. 
     
</TEXT>
</DOC>
