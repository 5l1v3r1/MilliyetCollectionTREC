<DOC>
<DOCNO> 196461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/guncel/gun01.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöllü Hizbul-Kontrlar 
</HEADLINE>
<TEXT>

   Canlı bombaların Bingöllü çıkması üzerine gözler Hizbullah'a çevrildi. Velioğlu'nun öldürülme-sinden sonra örgüt Bingöl'ü 'üs' olarak kullanmıştı 
      BELMA AKÇURA İstanbul 
   
   İstanbul'da sinagoglara yapılan bombalı saldırılarda adı geçen Mesut Çabuk, Gökhan Elaltıntaş ve Azad Ekinci'nin 'Bingöl' ve 'Hizbullah' bağlantıları örgütün bu bölgedeki yapılanmasını ve bağlantılarını yeniden gündeme getirdi. 
   Hizbullah Örgütü'nün birçok önemli ismi Bingöl'den çıktı. Örgütün lideri Hüseyin Velioğlu'nun öldürülmesinden sonra örgütün yeni liderlerinden Mehmet Sudan, Bingöl'ü bir dönem örgütün 'üssü' olarak kullandı. Hizbullah'ı örgütleyen Hacı Bayancık'ın Bingöllü olması, Bingöl başta olmak üzere örgütün bölge sorumlusu İsa Altsoy'un ise halen yakalanamaması, gözleri örgütün Bingöl yapılanmasına çevirdi. 
   
   Altsoy'dan 'eşit olun' emri    Örgütte daha önce Bingöl, Diyarbakır, Batman başta olmak üzere Güneydoğu'dan sorumlu olan İsa Altsoy'un lider olduktan sonra üyelerine, şehit olunması emrini verdiği öne sürüldü. Örgüte yönelik operasyonlar sürerken yurtdışına kaçan Altsoy'un Emniyet Müdürü Gaffar Okkan'ın öldürülmesi olayında da adı geçti. O yurtdışında iken örgütün içerdeki liderliğini Bingöllü Mehmet Sudan üstlendi. 
   Hizbullah İlimciler kanadı üst düzey yöneticisi de olan Mehmet Sudan, Bingöl' ün Genç ilçesi Cumhuriyet köyünden. Bingöl, Batman ve Diyarbakır bölgelerinde gençlere verdiği fetvalarla çok etkili olduğu biliniyor. Sudan'ın kararıyla Bingöl bir dönem örgütün üssü oldu. Mehmet Sudan, Musevi olan Nesim Malki'nin cinayet sanıklarından Mehmet Sünbül'ün kaçırılmasında da önemli rol oynadı. 
   
   İtirafçı da Bingöllü    1980'lerin başında girdiği örgütte Velioğlu'yla birlikte uzun süre faaliyet yürüten Bingöllü Şaban Elaltunteri, yakalandıktan sonra İstanbul ve Ankara'da Hizbullah'a yönelik operasyonlara katılarak örgütün çözülmesinde önemli rol oynadı. Hacı Bayancık'ın da akrabası olan Elaltunteri, 12 yıl 6 ay hapis cezası aldıysa da Pişmanlık Yasası'ndan yararlanarak dışarı çıktı. 
   Hizbullah için iş yapanlardan biri de Bingöllü Mahmut Yıldırım. PKK itirafçılarından Murat Demir, 11 Şubat 1997'de Radikal'e yaptığı açıklamada "İlk başta Hizbullah adıyla ortaya çıkan bir örgüt yoktu, bu ismi biz kullandık Hizbullah adına çok sayıda eylem yaptık. PKK - Hizbullah çatışmasını kızıştırdık. Fikir, Yeşil kod isimli Mahmut Yıldırım'dan çıktı. Fakat Yeşil, artık Hizbullah'ı denetleyemez oldu" diyordu. 
   Altsoy'un yurtdışına kaçması, Sudan'ın ve Bayancık'ın yakalanması sonrasında örgütün çökertildiği yönünde açıklamalar yapıldıysa da Okkan'ın öldürülmesi sonrasında bölgeye atanan emniyet müdürü Atilla Çınar, "Hizbullah'ın bittiğini söylemek büyük bir gaflettir" demişti. 
   
   
   
</TEXT>
</DOC>
