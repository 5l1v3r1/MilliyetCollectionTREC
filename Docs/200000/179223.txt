<DOC>
<DOCNO> 179223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/dunya/dun03.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Altı yıl geciken soruşturma 
</HEADLINE>
<TEXT>

      DIŞ HABERLER SERVİSİ 

   
   İngiliz makamları, Prenses Diana ve sevgilisi Dodi Fayed'in Paris'teki trafik kazasında ölümünden 6 yıl sonra resmi soruşturma açmaya hazırlanıyor. Surrey adli tıp uzmanı Michael Burgess'in yürüteceği soruşturmanın birkaç hafta içinde başlaması bekleniyor. 
   Dodi ve Diana'nın ölümlerinin ayrı vakalar olarak inceleneceği soruşturmada, önce Dodi'nin ölümü, ardından da Diana'nın ölümü araştırılacak. Galler Prensliği'nden yapılan açıklamada soruşturmaya tam destek verileceği söylendi. 
   
   'Kaza değil ' 
   Dodi'nin babası Harrods mağazalarının sahibi Muhammed Fayed de soruşturmayı memnuniyetle karşılarken, ortak soruşturma yapılmasını istedi ancak bu talep Yüksek Mahkeme tarafından reddedildi. Muhammed Fayed, olayın kaza olmadığını, Diana ve Dodi'nin, Prenses'in oğluyla ilişkisini onaylamayan kişilerin suikastı sonucu öldüğünü iddia ediyor. 
   Paris'te 1997 yılında meydana gelen olayda Dodi ve Diana'nın içinde bulunduğu otomobilin bir tünelin duvarına çarpmasıyla Dodi ve Diana ile birlikte şoförleri de ölmüştü. Daha önce Fransız makamları tarafından yapılan incelemede, kazadan Diana ve Dodi'nin şoförü sorumlu bulunmuş ancak rapor yayımlanmamıştı. 
   
</TEXT>
</DOC>
