<DOC>
<DOCNO> 197783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sondun17.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Loizidu krizinde ek süre yarın doluyor 
</HEADLINE>
<TEXT>

     Avrupa Konseyi'nin büyükelçiler seviyesinde toplanan delegeler komitesinin, Avrupa İnsan Hakları Mahkemesi'nin AİHM Rum kadın Titiana Loizidu'ya tazminat ödenmesini öngören kararının yerine getirilmesi için Türkiye'ye verdiği son ek süre yarın doluyor. 
     Avrupa Konseyi ile Türkiye arasında ciddi kriz yaratan sorunun aşılması için, görüşmeler Strasbourg'da yoğun bir biçimde devam ediyor. 
     Avrupa Konseyi Genel Sekreterliği'nin yaptığı arabuluculuk çerçevesinde, taraflar arasındaki görüş ayrılıklarının en asgari düzeye indiğini belirten diplomatik kaynaklar, sorunun çözümlenmesi beklentisini dile getirdiler. 
     Maddi tazminatı ödemeye hazır olduğunu belirten Türkiye, AİHM'nin Loizidu'nun evine ve topraklarına dönüş güvencesini talep eden genel hükmüne ilişkin olarak, bu konunun uygulanmasının 2005 yıl sonundan itibaren yapılacak öneriler doğrultusunda ele alınmasında ısrar ediyor. 
     Türkiye, AB'ye tam üyelik müzakereleri ve Kıbrıs ile herhangi bir bağlantının kurulmaması için AİHM kararında yer alan genel hükmün uygulanması konusunun dondurulmasını isterken, Yunanistan ve Kıbrıs Rum yönetimi buna karşı çıkıyor. 
     Delegeler komitesi, ay başında aldığı ara kararda, en son 19 Kasım tarihine kadar Türkiye'nin AİHM kararının gereğini yerine getirmesini istemiş, aksi takdirde Ankara aleyhine önlemlere başvuracağını bildirmişti. 
     Üye ülkelerde ve uluslararası kuruluşlarda, AİHM kararının uygulanması için Türkiye'ye baskı yapılmasını öngören öneriler arasında, Avrupa Konseyi içinde, komisyon ve komitelerde Türklere önemli görev verilmemesi, Avrupa Konseyi'nin toplantılarına Türkiye'nin ev sahipliği yapmaması, Türkiye'ye parasal ceza verilmesi ve Avrupa Konseyi Parlamenterler Meclisi AKPM toplantılarına katılan Türk parlamenterlerin yetki belgelerinin askıya alınması gibi önlemler bulunuyor. 
     Önerilerin en sonuncu sırasında, Türkiye'nin Avrupa Konseyi üyeliğinin askıya alınması yer alıyor. 
     Türkiye'nin gecikme faiziyle Loizidou'ya ödemesi gereken maddi tazminatın miktarı 900 bin dolar civarında. 
     Maddi tazminat ödenerek, AİHM kararının bu bölümünün yerine getirilmesi halinde Türkiye, Loizidu davasının diğer Rum davalarına emsal teşkil etmemesi, bundan sonraki başvuruların KKTC'deki hukuk bürosuna yapılması ve tazminat ödenmesinin Rum kesiminin tanınması anlamına gelmediği ifade edilen bir bildiriyi, delegeler komitesinin karar metnine bağlı olarak yayınlamak istiyor. 
     AİHM, 1996 yılında aldığı kararda, Loizidu'nun, Barış Harekatı'ndan sonra, Kıbrıs'ın kuzey kesiminde bulunan evine ve topraklarına geri dönmesinin engellendiği ileri sürerek açtığı davada, Türkiye'yi haksız bulmuştu. 
     
</TEXT>
</DOC>
