<DOC>
<DOCNO> 195358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sontur22.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme, Selçuk Parsadan'ı arıyor... 
</HEADLINE>
<TEXT>

     ''Örtülü ödenek'' davasından mahkum olan Celalettin Selçuk Parsadan, bir işadamından tehditle para istediği iddiasıyla yargılandığı davada, gıyabi tutuklu olarak aranıyor. 
     Ankara 22. Asliye Ceza Mahkemesi'nde görülen davanın bugünkü duruşmasına, müdahil Hamdi Akın'ın avukatı katıldı. 
     Yargıç Bahattin Özbaş, Parsadan hakkında Ceza Muhakemeleri Usulu Kanunu'nun CMUK ''sanığın gelmemesi'' hükmünü içeren 223 ve ''sanığın zorla getirilebilmesi'' fiilini içeren 229. maddeleri uyarınca verilen gıyabi tutuklama kararının yerine getirilemediğini bildirdi. Özbaş, Parsadan hakkındaki gıyabi tutuklama kararının yerine getirilmesinin beklenmesine karar verildiğini bildirerek, duruşmayı erteledi. 
     İddianamede, ''Örtülü ödenek'' davasından aldığı mahkumiyetin infazını tamamlayarak cezaevinden çıkan Parsadan'ın, işadamı Hamdi Akın'dan, bazı kişiler aracığıyla ve telefonla sekreterini arayarak para istediği öne sürülüyor. İddianamede, Türk Ceza Kanunu'nun TCK ''tehditle menfaat temini'' başlıklı 192. maddesi uyarınca 1 yıldan 3 yıla kadar hapis cezası isteniyor. 
     Parsadan, dönemin Başbakan'ı Tansu Çiller'i emekli Orgeneral Necdet Öztorun'un adını kullanarak örtülü ödenek yoluyla dolandırmak ve mahkeme heyetlerine hakaret suçlarından aldığı mahkumiyetlerin infazı için Afyon E Tipi Kapalı Cezaevi'nde bulunduğu sırada, Şartla Salıverilmeye, Dava ve Cezaların Ertelenmesine Dair Kanun'dan yararlanarak, tahliye olmuştu. 
     
</TEXT>
</DOC>
