<DOC>
<DOCNO> 161556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sontur20.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaeli Devlet Hastanesi'nde döner ekmekli protesto... 
</HEADLINE>
<TEXT>

     Kocaeli Devlet Hastanesi personeli, toplam 450 milyar liralık Nisan ayı döner sermaye payının ödenmemesini, döner-ekmek yiyerek protesto etti. 
     Türk Sağlık-Sen Kocaeli Şubesi üyeleri, hastane bahçesinde toplanarak ekmek arası döner yerken, döner sermaye paylarının ödenmesindeki gecikmeyi protesto eden sloganlar attı. 
     Sendika Basın Sözcüsü Murat Kürkçü, burada yaptığı açıklamada, döner sermaye paylarının ödenmesindeki gecikmenin, çalışanları psikolojik açıdan olumsuz etkilediğini belirterek, ''Bizler, her koşulda kesintisiz sağlık hizmeti vermek için fedakarlıkta bulunuyoruz. Enfeksiyonlara ve meslek hastalıklarına maruz kalıyoruz. Döner sermaye, motivasyonu artıran unsurlardan biri. Ama zamanında ödenmeyince, motivasyon bozucu oluyor'' diye konuştu. 
     Kürkçü, yılın ilk dönemine ait payların Gölcük, Karamürsel ve Kandıra Devlet Hastanesi'nde ödendiğini de kaydetti. Çalışanlar, daha sonra işbaşı yaptı. 
     
</TEXT>
</DOC>
