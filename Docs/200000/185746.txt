<DOC>
<DOCNO> 185746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sondun14.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayland Başbakanı kızını McDonald's'ta çalıştıracak.. 
</HEADLINE>
<TEXT>

     Tayland Başbakanı Thaksin Shinawatra, diğer gençlere örnek olsun diye lise öğrencisi kızını yarım gün McDonald's'da çalıştıracağını söyledi. 
     Thaksin, başkent Bangkok'ta yoksulluk ve sosyal sorunlarla mücadele konulu bir seminerde yaptığı açıklamada, gençlerin para kazanmak için kolay yolları seçmesini eleştirerek, ''Haberlerden 13 yaşındaki bir kızın, para kazanmak için gece kulüplerinde vücudunu pazarlamak zorunda kalmasını öğrenmek çok üzücü'' dedi. 
     Tayland'daki McDonald's zincirinin sahibiyle gençlerin bu restoranlarda yarım gün çalışması için görüştüğünü belirten Thaksin, McDonald's'ların sahibinin konuya olumlu baktığını söyledi ve ''Bu nedenle üniversite giriş sınavından sonra kızımı okuduğu lisenin yanındaki McDonald's'da yarım gün çalıştıracağım'' diye konuştu. 
     Tayland'daki en zengin kişiler arasında gösterilen Başbakan Thaksin Shinawatra, bu girişimiyle gençlere paralarını dürüst ve onurlu bir şekilde kazanmaları ve sosyal değerleri teşvik amacıyla yapıcı bir örnek teşkil etmeyi istediğini belirtti. 
     Başbakan Thaksin Shinawatra'ın kızı ise babasının açıklamasına ilişkin yorumda bulunmadı. 
     
</TEXT>
</DOC>
