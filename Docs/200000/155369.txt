<DOC>
<DOCNO> 155369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/soneko45.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Perle "Bazı geleneksel partiler bizi düş kırıklığına uğrattı" 
</HEADLINE>
<TEXT>

     ABD Savunma Bakanlığı Danışmanı ve Stratejist Richard Perle, ABD ile Türkiye arasındaki ilişkilerin zarar gördüğünü ama ortadan kalkmadığını söyledi. 
     Ceylan Intercontinental Oteli'nde düzenlenen ''Forum İstanbul-Yüzyıl Konferansları'' kapsamında yapılan ''Yarının Kurulması-Hedef 2023'' konulu konferansta konuşan Perle, konferansta herhangi bir hükümeti ve veya resmi kuruluşu temsil etmeden konuşacağını, bu nedenle büyük bir lükse sahip olduğunu ifade etti. 
     Perle, 11 Eylül saldırılarına değinerek, bu dönemden sonra teröristlerin kitle imha silahları düşünüldüğünde daha fazla insana zarar vereceğinden hareketle, ABD hükümet politikasının değiştiğini vurguladı. 
     Teröristlerin, ABD vatandaşlarına zarar vermesini önceden önleyecek bir ABD Başkanının bulunduğunu belirten Perle, şöyle konuştu 
     ''Teröristler ABD'yi yok etmekten söz ediyorlardı. Liberal, laik ülkelerin yok edilmesini istiyorlar. Biz tabii ki bu insanların harekete geçmesini önceden önleyeceğiz. ABD'nin önördüğü politika önleyici politikadır. Buna isterseniz 'önceden önlemeye yönelik Bush doktrini' diyelim. Bir füzeyi harekete geçirilmeden önce görürsek, kimyasal madde taşıdığını bilirsek, bize onu ortadan kaldırmak hakkı doğuyor. Tartışma nereden doğuyor Biz füzenin üretildiği fabrikanın yaşamasını istemiyoruz.'' Perle, dünyada genellikle teröristlerle, terörizmi destekleyen ülkelerin ayrı tutulduğunu ifade ederek, ''ama Bush yönetimi bunların birbirlerinden ayrılmaz olduğunu düşünüyor. ABD ayrı tutmayarak, toplu harekatın bizim kurumlarımızı dağıtmasına izin vermedi'' dedi. 
     Amerikalıların, ülkelerine yönelik tehditlerin BM sahası içinde yer almadığını düşündüğünü belirten Perle, ''Bizim aldığımız kararlar tekil kararlardır'' diye konuştu. 
     
     ''TÜRKİYE'Yİ AĞIR EKONOMİK YAPTIRIMDAN KURTARDIK'' 
     Irak savaşının düşünüldüğü gibi uzun sürmediğini ve milyonlarca insanın ölmediğini vurgulayan Perle, şunları kaydetti 
     ''Irak savaşı bitti, çok az sayıda sivil öldü. Arap dünyası ayaklanmadı. Kaotik ortamın içine itilmedi. Irak'ta 25 yıllık baskı rejimini, tiran yönetimini yok etmek gerekiyordu. Irak halkı özgürleştirildi. Nasıl ki Irak halkı kıskaç altındaydı, Türkiye de bu kıskaçlardan kurtuldu. Irak'ı özgürleştirirken Türkiye'yi de çok ağır bir ekonomik yaptırımdan kurtardık.'' Perle, Irak'ta savaşın ardından enerji, su ve petrol gibi sektörlerin yeniden yapılandırılması gerektiğini de ifade ederek, ''Irak hükümetinin üst üste binmiş borçlarını ne yapacağız Dünyada kredi veren kuruluşların Saddam gibi kanlı diktatörleri beslemesini istemiyoruz. Saddam Hüseyin gibi hükümetlerin yaptığı borçlar silinmemelidir. Iraklıların yeniden işe koyulması için borç ödemesi kolaylaşabilir'' şeklinde konuştu. 
     
     ''ÇOK MODERN BİR SAVAŞTI'' 
     Perle, Irak'ta silahların büyük çoğunluğunun hedefleri birebir vurmasından dolayı çok modern bir savaş olduğunu savunarak, ''Yani ülkeyi dizlerinin üstüne eğilmeden, yoketmeden, oradaki diktatörü yok ettik'' dedi. 
     Türkiye'ye yaklaşık 30 yıldır senede birkaç kez geldiğini anlatan Perle, şöyle konuştu 
     ''Türkiye'nin dünyada hem müslüman hem de açık demokrasiyi yaratmaya yönelik başarılarından dolayı, hayranlık duymamak mümkün değil. ABD ile TÜrkiye arasındaki ilişkiler zarar görmüştür ama ortadan kalkmamıştır. Birlikte çalışmanın formülünü bulamadığımız için oluşan hasarın tamir formülünü tabii ki bulacağız. İlişkilerimizin hasar görmesi tamir edilmeyeceği anlamına gelmez. 'Türkiye ABD'den bambaşka bir yola girmiştir' diyenler var. Yok öyle bir şey...Biz Amerikalılar ve Türkler, birbirimizi anlamakta açık davrandığımız sürece ilişkimizdeki hasar tamir olacaktır.'' 
     
     SURİYE VE İRAN 
     Perle, İran ve Suriye'nin Türkiye'nin komşuları olduğunu hatırlatırken, ''Suriye'deki diktatörlüğün Irak'takinden daha iyi olacağını düşünmüyorum. Suriye'deki değişiklik ne kadar erken olursa o kadar iyi olur. Terörist hareketleri besleyen İran'da rejimin değişeceği konusunda düşüncelerim yok. Buradaki değişiklik halkın kendisini özgürleştirmek istemesiyle mümkündür'' diye konuştu. 
     Richard Perle, Irak'ın yeniden yapılandırılmasında Türkiye'ye görev düşeceğini, Türkiye'nin bilgi birikiminin bu işin altından kalkacak düzeyde olduğunu söyledi. 
     
     SORULAR 
     Soruları da yanıtlayan Perle, ''Amerika ile işbirliği yapmayanların bedelini ödeyeceği söyleniyor. ABD yeniden yapılandırmada tek başına mı rol alacak '' sorusu üzerine, Türkiye'nin kapılarını sadece ABD'ye değil, dünyaya açması gerektiğini söyledi. Perle, ABD politikasının istenenleri tam olarak yapmayan ülkeleri cezalandırmak şeklinde bir yaklaşımda bulunmadığını kaydetti. 
     ABD'nin Irak'ta savaşın hemen ardından gerçekleştirilen faaliyetleri finanse ettiğini belirten Perle, ''Bu çoğunlukla baskın olarak ABD şirketleri tarafından yapılacaktır. Bu durum kimseyi şaşırtmamalı. Ancak en kısa zamanda Irak'ın yönetimi Iraklıların elinde olacaktır'' dedi. 
     Perle, bundan sonraki dönemde Saddam Hüseyin ile iş yapan şirketlerin sorun yaşayacağını, Fransız petrol şirketlerinin de buna örnek olduğunu kaydetti. 
     Richard Perle, Türkiye ile ABD'nin nasıl hareket edeceğine dair bir soruyu da, ''İran ve Suriye konusunda işbirliği yapabiliriz. bu konulardaki dayanışma çok olumlu bir gelişme olacaktır'' diye yanıtladı. Perle, şöyle devam etti 
     ''Biz düş kırıklığına uğradık evet... Bazı geleneksel partiler bizi düş kırıklığına uğrattı. Emekli ABD diplomatları, yıllarca tanıdığımız siyasetçiler bize destek vermek istemediler. Bu bizi çok şaşırttı. Yeni parti... Bu partinin içinde de bizimle çalışmak isteyen bir çok kişi vardı, ancak sayılar tutmadı. Yine de demokrasinin kararını kabul edebiliriz. Demokrasi istediğimiz gibi olduğunda destekleyip, istediğimiz olmadığında desteklemeyeceğimiz bir şey değil. Bu nedenle oyuna devam etmek durumundayız.'' Perle, başka bir soru üzerine, Irak savaşında Amerikanın temel çıkarının Amerikan vatandaşlarını korumak olduğunu ifade etti. 
     Perle, ''Bu savaştan en çok kazanan ülke Türkiye olacaktı. Irak'ta aklı başında rejim olmasından en çok Türkiye kazanacaktı'' diye konuştu. 
     
</TEXT>
</DOC>
