<DOC>
<DOCNO> 179877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur53.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası'na ait 20 bin sayfa kayıt bulundu 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen İmar Bankası'yla ilgili Şişli Cumhuriyet Savcılığı'nın yürüttüğü soruşturma kapsamında, bankanın kayıtlarının bulunması amacıyla Merkez Yatırım ve Ticaret A.Ş'de yapılan çalışmalar tamamlandı. 
     Soruşturma çerçevesinde Merkez Yatırım ve Ticaret A.Ş'de 13 Ağustos 2003 tarihinde başlatılan ve bilgisayar konusunda uzman 5 bilirkişinin sürdürdüğü çalışma sona erdi. Çalışmalar sonucunda, bankaya ait kayıtlara ilişkin yaklaşık 20 bin sayfalık döküm alındığı bildirildi. Bu dökümlerin, çifte kayıt iddialarına ilişkin Pamukbank'a mudilerin yaptığı başvurular ve İmar Bankası'nın şubelerinden alınan bilgilerle karşılaştırılacağı öğrenildi. 
     Bu karşılaştırma sonuçlarının, çifte kayıt iddialarına ilişkin soruşturma kapsamında BDDK tarafından hazırlanacak rapora dayanak oluşturacağı bildirildi. 
     Öte yandan, İmar Bankası'ndan aldıkları hazine bonosunun karşılıksız olduğu gerekçesiyle banka soruşturmasını yürüten Cumhuriyet savcılığına başvuru yapanların, savcılığın işlerinin yoğunlaşmasına neden olduğu belirtildi. 
     Bu konudaki başvuruların, hazine bonosunun alındığı banka şubesinin bağlı bulunduğu Cumhuriyet savcılıklarına yapılması gerektiği ifade edildi. 
     
</TEXT>
</DOC>
