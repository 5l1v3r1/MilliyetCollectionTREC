<DOC>
<DOCNO> 173110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/siyaset/asiy.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker ve sivilleri Sezer birleştirecek 
</HEADLINE>
<TEXT>

   YAŞ toplantısı sonrasında askerleri ve sivilleri buluşturacak yemek iptal edildi. Asker ve siviller eşleriyle birlikte Sezerler'de buluşacak 
      BARKIN ŞIK Ankara 

   
   Yüksek Askeri Ş ra'nın YAŞ ilk gün toplantısına "türban ve yemek" damgasını vurdu. Başbakan Recep Tayyip Erdoğan "krize yol açmamak" için ev sahipliğindeki akşam yemeğini YAŞ programından çıkarırken, askerler kendi aralarında ve eşleriyle yemek yedi. 
   YAŞ'ın ilk günkü toplantısının öğleden sonraki bölümüne katılan Erdoğan ve eşi Emine Erdoğan, ev sahipliği yapacakları yemeği iptal etti. Asker üyelerse, akşam yemeğini "generaller kapsamında daraltarak" bir araya geldiler. Genelkurmay Başkanı Orgeneral Hilmi Özkök ve diğer asker üyeler, programlarını değiştirmeyerek eşleriyle birlikte orduevindeki akşam yemeğinde buluştu. 
   
   Askerler kendi başına 
   YAŞ toplantıları boyunca üyelerinden birinin ev sahipliğinde gerçekleştirilen geleneksel akşam yemekleri, bu yıl türban nedeniyle değişikliklere uğradı. Erdoğanlar, YAŞ'ın ikinci günü akşamı verecekleri akşam yemeğini programdan çıkardılar. Ancak askeri üyeler programlarını değiştirmedi. Askerlerin Merkez Orduevi'ndeki yemeğinde ev sahipliğini Genelkurmay Başkanı Orgeneral Hilmi Özkök ve eşi Özenç Özkök yaptı. 
   Ş ranın sabahki çalışmalarının ardından üyeler, Deniz Kuvvetleri Komutanı Oramiral Bülent Alpkaya'nın ev sahipliğindeki yemeğe geçti. Anıtkabir ziyaretinin ardından bir araya gelinen ve Erdoğan'ın da katıldığı yemekte eşler yer almadı. 
   YAŞ'ın bugünkü bölümünde verilecek öğle yemeğine Hava Kuvvetleri Komutanı Orgeneral Cumhur Asparuk'un, akşam yemeğine de Kara Kuvvetleri Komutanı Orgeneral Aytaç Yalman'ın ev sahipliği yapacağı öğrenildi. Milli Savunma Bakanı Vecdi Gönül'ün yarın öğle yemeğine ev sahipliği yapacağı ifade edilirken, YAŞ'ın tüm üyelerine eşli davet yapılan tek yemek Cumhurbaşkanı Ahmet Necdet Sezer ve eşi Semra Sezer tarafından verilecek. 
   
   5 orgeneral emekli oldu    YAŞ'ın dünkü ilk toplantısında, MGK Genel Sekreterliği'ne bir sivilin getirilmesi durumunda orgeneral atamalarında sorun yaşanmasını önlemek için Eğitim ve Doktrin Komutanlığı'nın EDOK seviyesinin korgenerallikten orgeneralliğe çıkarılması benimsendi. Başbakan Erdoğan'ın tam gün başkanlık ettiği toplantıda, görev süreleri dolan Deniz Kuvvetleri Komutanı Oramiral Bülent Alpkaya ve Hava Kuvvetleri Komutanı Orgeneral Cumhur Asparuk emekliye sevk edilirken, Alpkaya'nın yerine Donanma Komutanı Oramiral Özden Örnek, Asparuk'un yerine ise Harp Akademileri Komutanı Orgeneral İbrahim Fırtına'nın getirilmesi kararlaştırıldı. Orgenerallikteki görev süreleri dolan 1. Ordu Komutanı Orgeneral Çetin Doğan, MGK Genel Sekreteri Orgeneral Tuncer Kılınç ve 3. Ordu Komutanı Orgeneral Tamer Akbaş da emekliye ayrıldı. 
   Ş ra'da Genelkurmay 2. Başkanı Yaşar Büyükanıt'ın 1. Ordu Komutanlığı'na getirilmesi de tartışıldı. 
   
   
</TEXT>
</DOC>
