<DOC>
<DOCNO> 152662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur45.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunlar da 'Güvenilir' dolandırıcılar... 
</HEADLINE>
<TEXT>

     Kayseri'de, dolandırıcılık yapmayı planladıkları ihale öncesi piyasada güven sağlamak için sahte kimliklerle bankalarda hesap açtıran şebeke üyesi 2 kişi yakalandı, bir kişi aranıyor. 
     İbrahim T. 42 , İbrahim Top adına düzenlenmiş sahte kimliğiyle şirket kurarak, 38 banka ve finans kurumundan hesap açtırıp çek defteri ve kredi kartı aldı. 
     Ortağı Sadık S. 35 ile bankalardaki hesaplarından sürekli çek yazdıkları ve kredi kartlarından para çektikleri, 2-3 gün sonra da bankaya ödeme yaptıkları belirlenen İbrahim T, çok sayıda sahte evrak ve kaşeyle yakalandı. 
     İllegal örgüt kurmak suçundan sabıkası bulunan İbrahim T. sorgulamasında, piyasada güven sağlamak için banka ve finans kurumlarından hesap açtırdıklarını ve bu hesapları sürekli kullanarak paralarını zamanında ödediklerini, asıl amaçlarının mayıs ayında yapılacak doğalgaz dağıtım ihalesine katılmak olduğunu itiraf etti. En yüksek fiyatı teklif ederek ihaleyi kazanmayı daha sonra da piyasada büyük çaplı dolandırıcılık yapmayı planladıklarını anlatan İbrahim T, bu plan için İstanbul'dan Kayseri'ye geldiğini belirtti. 
     İbrahim T. ve banka hesaplarını kullanmasında kendisine yardımcı olan Sadık S, emniyetteki sorgulamasının ardından adliyeye sevk edilirken, ortakları olduğu belirtilen Arif S'nin yakalanması için çalışma başlatıldığı bildirildi. 
     





</TEXT>
</DOC>
