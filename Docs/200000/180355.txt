<DOC>
<DOCNO> 180355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sontur38.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşini öldüren kocaya 20 yıl 10 ay hapis... 
</HEADLINE>
<TEXT>

     Samsun'da, eşini tabancayla öldürdüğü iddiasıyla yargılanan kişi, 20 yıl 10 ay hapse mahkum oldu. 
     Samsun 2. Ağır Ceza Mahkemesi'nde görülen davada, yaklaşık 1 yıl önce Cumhuriyet Mahallesi'ndeki evinde eşi Hülya Yaman'ı tabancayla öldürmekten tutuklanan Serdar Yaman'ın yargılanmasına devam edildi. 
     Daha önceki duruşmalarda olduğu gibi son savunmasında da olayın kaza olduğunu öne süren Yaman, ''Onu çok seviyordum, olay tamamen bir kaza'' diye ifade verdi. 
     Hülya Yaman'ın annesi Döndü Tek ise sanığın kızına sürekli kötü davrandığını belirterek, kasten öldürdüğünü savundu. 
     Daha sonra kararını açıklayan mahkeme heyeti, eldeki delil durumuna göre olayın kaza olmadığı kanaatine vararak, sanığı 20 yıl 10 ay hapse mahkum etti. 
     Bu arada, duruşma çıkışında fenalık geçiren Hülya Yaman'ın kız kardeşi Ayten Tek, ilk müdahalenin ardından hastaneye kaldırıldı. 
     
</TEXT>
</DOC>
