<DOC>
<DOCNO> 175693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/soneko08.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
HSBC Bank çalışanları dansla motive oluyor... 
</HEADLINE>
<TEXT>

     HSBC Bank çalışanları, iş stresinden kurtulmak ve birbirleriyle kaynaşmak için Tolga Han'dan salsa, tango ve vals dersleri aldı. Derslere, gelen yoğun istek üzerine Eylül ayında da devam edilecek. 
     HSBC Bank A.Ş İnsan Kaynakları Müdürü Hülya Altan, geçtiğimiz Şubat ayında iş ortamını pekiştirmek için ''HSBC People'' adlı sosyal bir kulübü faaliyete geçirdiklerini belirterek, isteyen herkesin minimum bir ücret ödeyerek ağırlıklı olarak gezi ve sportif aktivitelerde bulunan bu kulübe üye olabildiğini anlattı. 
     Altan, dans önerisinin önceden dans kursuna giden bir çalışandan geldiğini belirterek, şunları söyledi 
     ''Biz de bu fikre hem insanların biraz iş stresinden kurtulması, hem de birbirleriyle yakınlaşması ve kaynaşması açısından çok sıcak baktık. Ancak kursun verileceği çok amaçlı salonun kullanılması için yönetimin yaklaşımı konusunda biraz tereddütlerimiz vardı. HSBC yönetimi, bu tür konulardaki yaklaşımı biraz katı olsa da, buna son derece sıcak baktılar.'' Banka yönetiminin dans kursu için müzik seti aldığını anlatan Altan, Türkiye genelindeki tüm banka şubelerine yaptıkları duyurunun özellikle İstanbul, Ankara ve İzmir'de ilgiyle karşılandığını söyledi. 
     Dans kursu gibi bir olanağın özellikle bankanın kendi fiziki ortamında sağlanmasının çalışanlar açısından sıcaklık ve kuruma karşı daha pozitif bir bakış açısı getirdiğini vurgulayan Altan, HSBC binasındaki çok amaçlı salonun, mesai sonrasında saat 19.00 ile 20.30 arasında oturma grupları ve sehpaların kenarlara çekilerek dans düzenine uygun hale getirildiğini anlattı. 
     Hülya Altan, İstanbul'daki dans kursu için Tolga Han ile görüşüldüğünü ve ünlü dansçının düşük ücretle kurs vermeye başladığını kaydederek, Ankara'da 16 çiftin katıldığı kursa İstanbul'da Salı ve Çarşamba günleri 40'ar çiftin katıldığını ifade etti. 
     
     ''PERSONEL ÇOK MEMNUN'' 
     Kurs kapsamında bir saat 45'er dakika olmak üzere Salı günleri Salsa, Çarşamba günleri de Tango ve Vals dersleri verildiğini ifade eden Altan, gelen yoğun talep üzerine Eylül ayında kursun devam edeceğini bildirdi. 
     HSBC İnsan Kaynakları Müdürü Hülya Altan, kursa katılanların etkinlikten çok memnun kaldıklarını kaydederek, şöyle konuştu 
     ''Kurs, çalışan personelimiz üzerinde çok büyük memnuniyet yarattı ki, yönetimin onlara destek verip çalıştıkları ortamda böyle bir imkanı sunması çok pozitif bir tutum olarak algılandı. Yönetimde ise, bu öneriyle gittiğim zaman Böyle birşey olabilir mi Biz ciddi bir bankayız gibi soru işareti dahi olmadı.'' 
     
</TEXT>
</DOC>
