<DOC>
<DOCNO> 159077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sonspo25.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuncay 5-6 aydır para alamıyoruz... 
</HEADLINE>
<TEXT>

     Fenerbahçe'nin başarılı futbolcusu Tuncay Şanlı, sarı-lacivertli oyuncuların kulüpten 5-6 aydır para alamadığını söyledi. 
     İstanbul Lisesi Spor Şöleni etkinlikleri çerçevesinde, Milli Takımlar Sorumlusu Selami Özdemir ve A Milli Futbol Takımı Menajeri Can Çobanoğlu ile birlikte öğrencilerin sorularını yanıtlayan genç futbolcu, ''Futbolcular büyük paralar kazanıyor, ama sahada Fenerbahçe formasının hakkını vermiyorlar'' şeklindeki eleştiriler üzerine, ''Bu işten para kazanıyoruz. Ancak 5-6 aydır da kulüpten para alınamıyor. Ben bekar bir futbolcuyum. Benim için o kadar sıkıntı yaratmayabilir, ama aileleri olan oyuncular var. Taraftarların tepkilerini de normal görüyorum'' dedi Takımın kötü gitmesinin, tüm oyuncuların kötü bir dönem geçirdiği anlamına geldiğini kaydeden Tuncay, ''İkinci yarı istediğimiz havayı yakalayamadık. Ben, 'Hep iyi olmalıyım' diye düşünüyorum. Fenerbahçe'de ve A Milli Takım'da yapmak istediğim çok şey var. Ayrıca her oyuncu gibi Avrupa'da top koşturmak istiyorum'' diye konuştu. 
     Tuncay, sezon başından beri takımda 12-13 oyuncunun değiştiğini ve istikrarsız bir dönem geçirildiğini de dile getirerek, yeni sezon için, yaşanılanlardan ders çıkarılacağına inandığını sözlerine ekledi. 
     
     ''ŞENOL GÜNEŞ SONUNA KADAR GÖREVİNİN BAŞINDADIR'' 
     Futbol Federasyonu Milli Takımlar Sorumlusu Selami Özdemir de öğrencilerin özellikle ''Milli Takımlar Teknik Direktörü Şenol Güneş ile Futbol Federasyonu arasında bir sıkıntı bulunup bulunmadığı'' ile ilgili sorularına muhatap oldu. Özdemir, bu sorulara şöyle cevap verdi 
     ''Başarı istikrarla gelir. Federasyon olarak biz istikrara inanıyoruz. İlk 2 yılında kötü giden Mustafa Denizli'nin arkasında durduk ve ardından Avrupa Şampiyonası'nda çeyrek final oynadık. Şenol Güneş ile de sözleşmemizi feshetmemiz sözkonusu değil. Aramızda diyalogla çözülemeyecek bir şey olmaz. Mukavelesi bitene kadar görevinin başında olacaktır.'' Futbolun, spor olmanın yanı sıra bir ekonomi olduğuna da dikkat çeken Özdemir, bu sporun Türkiye'de 700 milyon dolarlık bir pasta olduğunu belirtirken, Gençlerbirliği, Ankaragücü, Gaziantepspor gibi takımların gösterdiği performansın, Türk futbolundaki ivmeyi yansıttığını ifade etti. 
     Bu takımların henüz şampiyonluk yaşayacak düzeye gelmediğini iddia eden Selami Özdemir, ''Bugün 4 büyük kulübün şampiyonluğuna tüm Türkiye sevinir. Ancak diğer takımlar hala yerel konumdalar. Bu sezonun ikinci yarısında Gençlerbirliği fikstür olarak şampiyonluğa en yakın takım olarak gözükmüştü, onların da nefesi yetmedi'' dedi. 
     Özdemir, önümüzdeki sezondan itibaren B Ligi'ni başlatmanın planlarını yaptıklarını söyleyerek, ''Çok büyük bir mazeret olmazsa, takımların, yedek oyuncularını veya forma şansı bulamayan oyuncularını değerlendirebilecekleri B Ligi'ni 2003-04 sezonunda yürürlüğe sokacağız'' diye konuştu. 
     
     ÇOBANOĞLU ''BAŞARILARIMIZ DEVAM EDECEK'' 
     A Milli Futbol Takımı Menajeri Can Çobanoğlu, A Milli Takım'ın başarılarını devam ettireceklerinin sözünü verdi. 
     Avrupa Futbol Şampiyonası grup elemelerinde alınan İngiltere yenilgisine çok üzüldüklerini, ancak bu takımı Türkiye'de yenerek kendilerini affettireceklerini kaydeden Çobanoğlu, ''Önemli olan gerekli dersleri alabilmek. Grupta hala iddialıyız. A Milli Takım'ın 1996 Avrupa Futbol Şampiyonası'na katılarak başlattığı çıkışı, 2004 Avrupa Futbol Şampiyonası'na katılıp final oynayarak sürdüreceğiz. Bunun sözünü veriyoruz'' şeklinde konuştu. 
     Dünya Şampiyonası sonrası Hasan Şaş, İlhan Mansız gibi oyuncuların yaşadığı performans düşüklüğünün hatırlatılması üzerine Çobanoğlu, ''Büyük turnuvalarda sonuna kadar devam eden takımların oyuncularında daha sonra düşüş görülebiliyor. Türkiye'de de Dünya Şampiyonası'nın yıldızı olan oyuncuların daha sonra kendilerinden bekleneni veremedikleri doğru. Ama bu dönemi hasarsız atlatmak önemli. Bu oyuncular, kendilerini kafaca dinlendirebilecekleri bir zamanı kendilerine ayıramadılar'' dedi. 
     Çobanoğlu, Fenerbahçe taraftarı öğrencilerin, sarı-lacivertli futbolculara yönelik eleştirileri üzerine, ''Oyuncuları sadece saha içindeki performanslarına bakarak yargılamamak lazım. Eğer bu okulda öğrenciler başarılıysa, bunda idarecilerin ve eğitimcilerin de çok büyük payı var demektir. Ne demek istediğimi anlamışsınızdır'' diye konuştu. 
     Çobanoğlu, İspanya Ligi'nde şampiyonluğa koşan Real Sociedad'ın, Nihat'ı hazırlık maçına göndermek istememesiyle ilgili olarak da şunları söyledi 
     ''Real Sociedad Kulübü Başkanı bizi arayarak, Tayfun ve Nihat'ın kendileri için çok önemli olduğunu, Nihat'ı mümkünse göndermek istemediklerini söyledi. Real Sociedad, geçen sene düşmekten son anda kurtulurken, şimdi şampiyonluğun en iddialı adayı. Talepleri görüşülecek. Makul bir karar alınır. Nihat'ın, İspanya'da Türkiye'nin tanıtımı için yaptıkları unutulmayacaktır.'' Çobanoğlu, Dünya Şampiyonası'nda Tayfun'un neden kadroya alınmadığıyla ilgili yöneltilen bir soruya da, ''Bizim sağ kanatta alternatifimiz çoktu. Nihat'ı da Çin maçında kullanabileceğimizi düşünerek Tayfun'u çıkardık. O dönem Tayfun takımında sürekli forma giyerken, Nihat bu kadar gündemde değildi. Biz rahat bir şekilde Nihat'ı çıkarır ve kimseden de eleştiri almazdık. Ama doğru olan bu olmazdı'' cevabını verdi. 
     
</TEXT>
</DOC>
