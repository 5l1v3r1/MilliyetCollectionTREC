<DOC>
<DOCNO> 154486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/ekonomi/eko03.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçiye - memura taksitle statü 
</HEADLINE>
<TEXT>

Saat sektörünün tek kadın patronu Mine İslam, saatin Türkler için statü sembolü olduğunu belirterek "Orta kesim milyarlık saatleri taksitle alıp sınıf atlamaya çalışıyor" dedi 
     ŞULE YÜCEBIYIK 

     Türkler'in saate bakışı farklı. Saat bizde belki de işlevinden daha çok statü sembolü olmuş bir aksesuar. Hatta giyimden bile önemli."Bu tesbit, Türkiye'de saat sektörünün çıkardığı ilk kadın patron olma unvanını kazanan Mine İslam'a ait. 
     25 yıllık BOS'un Bahariye Optik Saat yönetimini aile büyüklerinden devralarak, Türkiye'nin ilk saat mağazaları zincirini oluşturan İslam, markalı saat pazarında pazarın önemli bir bölümüne hakim. 
     BOS'ta aralarında Armani, Guess, Omega, Camel, Nina Richi'nin de bulunduğu 25 ünlü marka, 100 milyondan 17 milyar liraya değişen fiyatlarda satıyor. 
     İslam, markalı saat alıcılarının sanıldığı gibi sadece üst gelir grubundan oluşmadığını öne sürüyor. 
     "Öğrenciler, memurlar hatta işçiler bile markalı saate ilgi duyuyor. Bu bir statü ve sınıf atlama sembolü olarak değerlendirildiği için talep her dönemde yüksek oluyor" diyen İslam, krizde bile satışlarının önemli oranda etkilenmediğini anlatıyor. 
     
     Ankara ile İstanbul'un zevki farklı 
     İslam, kampanyalara ilginin yoğun olduğunu anlatırken, "Orta gelirli kesim, fiyatları milyarları bulan saatleri taksitli kartlarla alıyor" diyor. 
     İslam, Ankara ile İstanbul'un saat müşterisinin farklı olduğuna değinerek "İstanbul'da Armani, Guess, DKNY gibi trendy saatler çok satılıyor. Ankara'da ise özellikle bürokratlara ve siyasetçilere hediye olarak alınan Seiko, Longines markalı klasik deri kayışlı, altın kaplamalı saatler revaçta" diyor. 
     

</TEXT>
</DOC>
