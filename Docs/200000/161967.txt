<DOC>
<DOCNO> 161967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sondun12.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Çinliler, SARS korkusuyla bisikletlerine geri döndü 
</HEADLINE>
<TEXT>

     Akut solunum yetmezliği sendromu SARS salgınından etkilenen ülkelerin başında gelen Çin'de halk değişik korunma yöntemleri deniyor. 
     Çin'in büyük şehirlerinde yaşayanlar, metro ve otobüs gibi toplu taşıma araçlarına mümkün olduğunca binmemeye çalışıyorlar. 
     Başkent Pekin ve ülkenin en büyük şehirlerinden Şanghay'da işlerine bisikletle gidenlerin sayısı arttı. 
     Şanghay Kamu Güvenliği Bürosu'nun verilerine göre, geçen Nisan ayında şehirde 120 bin kişi yeni bisiklet kaydı yaptırdı. Şanghay'da daha önce ayda ortalama 50 bin kişi yeni bisiklet alıyordu. 
     Halkın Günlüğü gazetesinin haberine göre ise son aylarda ''bisiklet'' kelimesi internette en çok arama verilen kelimeler arasında 3. sırada bulunuyor. 
     Öte yandan, Los Angeles Times gazetesinde yer alan haberde, dünyanın hızla büyüyen sektörlerinden olan Çin'in özel otomobil piyasası, SARS'lı günlerde de genişlemesini sürdürdü. 
     Çin'de geçen ay 166 bin 900 özel otomobil üretildi. Devlet İstatistik Bürosu'nun verilerine göre, bu rakam geçen yılın aynı dönemine oranla yüzde 80 arttı. 
     Özel otomobil satışları da geçen Nisan ayında 2002 yılının Nisan ayına göre yüzde 32 artış gösterdi. 
     
</TEXT>
</DOC>
