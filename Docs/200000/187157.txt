<DOC>
<DOCNO> 187157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/siyaset/asiy.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Uygun adım Irak 
</HEADLINE>
<TEXT>

   TBMM, Türk askerinin bir yıl süreyle Irak'ta görev almasına ilişkin tezkereyi kabul etti. Tarihi oylamada 358 kabul, 183 ret, iki de çekimser oy kullanıldı 
      SALİHA ÇOLAK, GÜNSELİ ÖNAL, ABDULLAH KARAKUŞ, ÖNDER YILMAZ 

   
   TBMM, aylardır süren tartışmaya son noktayı koyarak dün aldığı tarihi kararla Irak'a asker gönderilmesine izin verdi. Türk askerinin bir yıl süreyle Irak'ta görev almasına ilişkin tezkereye 358 kabul, 183 ret, iki çekimser oy çıktı. Tezkerenin beklenenden çok düşük fireyle kabul edilmesiyle, Türk askerine BM kararı olmaksızın Irak yolu açıldı. Kapalı oturum sırasında Irak Geçici Hükümet Konseyi'nin aldığı iddia edilen "Türk askeri istemiyoruz" kararı Meclis'e ulaşırken, CHP'nin açık oturum ısrarına rağmen oturum kapatıldı. 
   Tarihi toplantı tartışmayla başladı. AKP'nin hemen kapalı oturuma geçilmesi talebine itiraz eden CHP'lilere yanıt veren Başkanvekili Sadık Yakut, içtüzüğe göre kimlerin kapalı oturum isteyebileceğini okumakla yetindi ve salonu boşalttı. Böylece, AKP'nin Irak'a asker göndermeyi savunduğu görüntüler bir yana, kapalı oturumu hangi bakanın istediği bilgisi bile, 10 yıllık sır perdesinin arkasına saklanmış oldu. 
   
   'Vebalden korkuyorlar' 
   İtirazları sonuç vermeyen CHP Grup Başkanvekili Kemal Anadol, "Bu, dökülecek Mehmetçik kanının vebalinden korkmak demektir. Yasadışı işlerine kılıf hazırlandı" dedi. 
   Kritik oturumu, oy hakkı bulunmayan TBMM Başkanı Bülent Arınç yerine oy hakkı bulunan, ancak 1 Mart tezkeresine muhalefet eden Yakut'un yönetmesi dikkati çekti. Arınç, 1 Mart'ta kapalı oturuma geçilmeden CHP'ye söz vererek usul tartışması yoluyla muhalif mesajların halka ulaşmasını sağlarken, Yakut itirazları dikkate almayarak oturumu hemen kapattı. Arınç, "Milletvekili olsanız ne oy kullanırdınız" sorusuna, "Gözü kör olsun, oy kullanma imkanım yok" yanıtını verdi. 
   Tezkerenin kabul edilmesinin ardından soruları yanıtlayan AKP Genel Başkan Yardımcısı Murat Mercan, "CHP Genel Başkanı Deniz Baykal Irak Geçici Hükümet Konseyi'nin aldığı kararı yerinden kalkarak duyurmuş. Başbakan da 'Biz karar alalım. Asker gönderip göndermeyeceğimize sonra da bakarız' demiş" sorusuna "Tam o sırada Dışişleri Bakanımız telefon görüşmeleri yaparak böyle bir karar alınmadığını teyid etti. Genel Kurul'da dalgalanma olmadı" yanıtını verdi. 
   
   Erdoğan istediğini yaptırdı 
   Abdullah Gül'ün başbakanlığı döneminde Meclis'e getirdiği 1 Mart tezkeresinde yaşanan fire şoku Erdoğan döneminde tekrarlanmadı. Bu durum, "Erdoğan'ın başbakan olarak verdiği en büyük sınavdan zaferle çıkması ve hükümete güvenoyu" olarak yorumlandı. 
   
   14 farka rağmen reddedilmişti 
   Türkiye'de ABD askeri bulundurma ve Irak'a asker gönderme tezkeresi, 1 Mart'ta AKP'den çıkan 99 fire nedeniyle reddedilmişti. 264 kabul, 250 ret ve 19 çekimser oyu kullanılınca, oylamaya katılanların yarısından bir fazlası olan salt çoğunluğa ulaşılamamıştı. 
   
   AKP firesi 7'de kaldı    Tezkere oylamasında, oturumu yöneten Yakut ile Arınç dışında dört AKP'li daha oylamaya gelmedi. 175 sandalyesi olan CHP oylamaya tam kadro katıldı. İki bağımsız çekimser kaldı, bir bağımsız gelmedi, bir bağımsız ret oyu verdi. Oylamaya 6 AKP ve bir bağımsız milletvekili gelmedi. Böylece CHP 175 milletvekiliyle ret oyu kullanırken, 1 bağımsız ve 3 DYP milletvekili kabul oyu kullandı. Ret oylarının CHP'ye eklenen bölümünden biri bağımsızlardan, 7'si AKP'den geldi. 361 milletvekiliyle oylamaya katılan AKP'den 7 ret oyu çıktı. 
   
   Tezkerede ne var    TEZKEREYLE "Gereği, kapsamı, sınırı ve zamanı hükümet tarafından belirlenecek şekilde Türk Silahlı Kuvvetleri unsurlarının Irak'ta güvenlik ve istikrara katkı yapmak amacıyla Irak'a gönderilmesine ve bu kuvvetlerin görev ve kullanılmasına ilişkin gerekli düzenlemelerin hükümet tarafından yapılmasına Anayasa'nın 92. maddesi uyarınca bir yıl süreyle izin verilmesi" istendi. 
   
   Yakış Zayiat sürpriz olmaz 
   Eski Dışişleri Bakanı ve TBMM AB Uyum Komisyonu Başkanı Yaşar Yakış, Irak'a gidecek Türk birliklerinin karşılaşacakları risklerin askeri merkezlerde değerlendirildiğini belirterek "Zaiyat olmaması için herkes elinden geleni yapacaktır. Ama zaiyat olursa sürpriz olmamalı" dedi. Başbakan Yardımcısı Abdüllatif Şener de tezkere Meclis'e gelmeden anket ve diğer yoklamalarla toplumsal eğilimlerin alındığını belirtti. 
   
   Erdoğan Vay vicdansızlar       Asker gönderme tezkeresi görüşmelerinde, AKP'deki muhalefet ince bir taktikle bastırıldı. AKP kulislerinde erken saatlerde "tezkere geçecek" tahminleri h kimdi. Bunun gerekçesi, "Kongre hesapları yapanlar yönetime karşı çıkmaz" şeklinde açıklandı. AKP kongre öncesi oylamayı böylece güvenceye aldı. Meclis TV yayını itirazlar sürerken kesilince, oturumdan yansıyan son görüntüler, ayağa fırlayan CHP Grup başkanvekillerinin itirazları oldu. Tezkere yanlısı AKP'liler, kulislerde gazetecilere en fazla 25 fire çıkabileceğini söyledi. Fire en iyimser tahminlerin de gerisinde kaldı. Bakanlar gazetecilerle konuşmamak için doğrudan basın mensuplarının giremediği tek yer olan Genel Kurul'a geçti. Erdoğan, grup toplantısı çıkışı milletvekillerini hemen yemeğe götürdü. Erdoğan, gruptan neşeli bir şekilde çıkarken, "hava nasıldı" sorusuna espriyle "Siz tecrübelisiniz, almışsınızdır. Siz söyleyin, hava nasıldı" yanıtını verdi. Gazetecilerin "tezkerenin geçeceği yönünde bir hava var" demesi üzerine de Erdoğan "görüyorsunuz işte" diyerek kendinden emin bir görüntü sergiledi. Gazeteciler, "5 - 6 vekilin muhalefeti"ni hatırlatması üzerine de Erdoğan, "Vay vicdansızlar, daha yeni çıkıyoruz. Hemen öğrenmişsiniz" dedi. Yurtdışında bulunan veya hasta olan CHP'liler bile acilen Meclis'e çağrıldı. Azerbaycan'daki İstanbul Milletvekili Yaşar Nuri Öztürk'ten de oturuma katılması istendi. 
   
   Asıl müzakere şimdi başlıyor    Türk askerinin Irak'taki görev esaslarına ilişkin müzakereler 15 günde tamamlanacak 
   BARKIN ŞIK Ankara 

   Türk askerinin Irak'taki hareket tarzı, görev bölgesi ve işbirliği esasları ABD ile yürütülecek müzakerelerin ardından netlik kazanacak. Türk askerinin bağlı kalacağı angajman kurulları mutabakat muhtırası MOU ile imza altına alınacak. Dışişleri ve Genelkurmay'ın birlikte yürüteceği, 15 gün içinde tamamlanması hedeflenen müzakerelerin askeri kanadına Tümgeneral Bekir Kalyoncu, Dışişleri kanadına Deniz Bölükbaşı başkanlık edecek. Müzakerelerde şu konularda mutabakata varılacak 
   Görev sektörü Ankara Türk askerinin Bağdat'ın kuzeyinde, ABD ise Bağdat'ın batısında Suriye - Ürdün sınırına uzanan sektörde görev almasını istiyor. Türkiye, Kürt gruplar üzerinde bölgede kaldığı sürece psikolojik baskı kurabilmek için kuzeyde görev alma ısrarını görüşmelerde sürdürecek. Asker sayısı Görev sektörüne göre şekillenecek. Coğrafi koşullar teçhizat, malzeme ve kadro konusunda etkili olacak. Türk askerinin Irak'a intikal takvimi ve geçiş güzergahı. Lojistik akışın sağlanması ve güvenliği. 
   Silopi lojistik merkez 
   Türkiye, Silopi'de lojistik sevkıyatı koordine edecek üs oluşturabilecek. Irak'a Tümgeneral Ümit Şahintürk komutasındaki Ankara Mamak'taki 1. Türk Taktik Tümen karargahı ve ona bağlı 28. Mekanize Piyade Tugayı'nda görevli 5000 - 6000 askerin gönderilebileceği kaydedildi. 
   
   Tezkere heyecanı Erdoğan'ı şaşırttı    ANKARA Milliyet 
   
   Başbakan Erdoğan, Cumhurbaşkanı Sezer'in Bulgaristan Cumhurbaşkanı Pırvanov onuruna verdiği akşam yemeğine, Başbakanlık'ta tezkerenin kabulü nedeniyle yaptığı açıklama yüzünden geç kaldı. Sezer'in konuşmasının ardından salona giren Erdoğan, tezkere heyecanından olsa gerek protokoldeki yerini şaşırdı. Protokol masasında her zaman Sezer'in soluna oturan Erdoğan, alışkanlık sonucu yine aynı yöne yöneldi. Yerinde Baykal'ın oturduğunu gören Erdoğan, yarı yoldan dönerek Semra Sezer ile Olcay Baykal arasında kendisi için ayrılan sandalyeye oturdu. 
   
   
</TEXT>
</DOC>
