<DOC>
<DOCNO> 196111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/soneko12.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Genç, eğitimli nüfusumuz, AB'ye dinamizm kazandıracak 
</HEADLINE>
<TEXT>

     Devlet Bakanı Ali Babacan, çıkardığı her uyum paketiyle Türkiye'nin AB standartlarına daha da yaklaştığını vurgularken, ''Türkiye'nin genç, eğitimli nüfusu, AB'ye dinamizm ve zenginlik kazandıracaktır'' dedi. 
     Devlet Bakanı Babacan, İngiliz yayın kurumu BBC'nin ''Hard Talk'' programına katılarak, ekonomi, AB, Kıbrıs ve Irak konularındaki soruları yanıtladı. 
     Programda, Türkiye ekonominin giderek güçlendiğini ifade eden Babacan, borç stoğunun azaldığını, enflasyonun kontrol altına alındığını ve faiz oranlarının indiğini bildirdi. 
     AB'ye üyelik konusunda ise bugüne kadar hiçbir hükümetin sahip olmadığı bir siyasi iradeye kendi hükümetlerinin sahip olduğunu kaydeden Babacan, şöyle konuştu 
     ''AB Türkiye'de bugüne kadar çok konuşuldu, çok tartışıldı. Ama bu konudaki en somut adım bizim atıldı. Çıkardığımız her uyum paketiyle Türkiye, AB standartlarına daha da yaklaştı. AB'nin değerleri evrensel değerlerdir. AB sadece coğrafi birlik değildir. Sadece kültürel, sadece dini bir birlik de değildir. Nüfusunun çoğunlu müslüman olan ve mükemmel işleyen demokrasiye sahip bir Türkiye, AB'ye yeni değerler katacaktır. Türkiye'nin genç, eğitimli nüfusu AB'ye dinamizm ve zenginlik kazandıracaktır.'' Türkiye'nin artık farklı bir döneme, bir yenilenme dönemine girdiğini belirten Bakan Babacan, çok kısa bir zaman dilimi içinde AB'nin siyasi kriterlerini yerine getirmek için gerekli düzenlemeleri yaptıklarını, bu konudaki kararlılığında devam edeceğini vurguladı. 
     Devlet Bakanı Babacan, Irak'la ilgili soru üzerine, Irak'ta bir an önce istikrarın oluşmasının Türkiye için çok önemli olduğunu söyledi. 
     Şu anda Irak'a insani yardım konusunda Türkiye'nin birinci ülke olduğunu vurgulayan Babacan, her gün yaklaşık 2 bin kamyonun bölgeye gıda, sağlık gibi malzemeler taşıdığını bildirdi. 
     Babacan, ''Hem Türkiye ekonomisi hem de bölge barışı açısından mümkün olan en kısa zamanda, Irak'ın istikrara kavuşması gerekiyor. Türkiye olarak Irak'a yardımlarımız devam edecektir'' dedi. 
     Bu arada Tim Sebastian'ın hazırlayıp sunduğu Hard Talk programının AB özel serisinde, Devlet Bakanı Babacan'ın yanı sıra AB Konvansiyonu Başkanı ve Fransa Eski Devlet Başkanı Valery Giscar d'Estaing, Çek Cumhuriyeti Devlet Başkanı Vaclav Klaus, Polonya Dışişleri Bakanı Wlodzimiers Cimoszewicz ve Estonya Eski Başbakanı Siim Kallas yer aldı. 
     
</TEXT>
</DOC>
