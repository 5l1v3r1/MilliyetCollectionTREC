<DOC>
<DOCNO> 174493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/soneko33.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Coşkun Devlet bu yıl fındık almayacak 
</HEADLINE>
<TEXT>

     Sanayi ve Ticaret Bakanı Ali Coşkun, Marmara depreminde ağır hasar gördüğü için 4 yıldır kapalı tutulan Adapazarı Şeker Fabrikası'nın özelleştirilerek yeniden işletmeye açılacağını söyledi. Bakan Coşkun, fındıkta rekoltenin bu yıl az olma ihtimaline karşın devletin fındık almayacağını belirtti. 
     AK Parti Genel Başkan Yardımcısı Şaban Dişli ile birlikte Adapazarı Şeker Fabrikası'na gelen Sanayi ve Ticaret Bakanı Coşkun'u, Türkiye Şeker Fabrikaları Genel Müdürü Azmi Aksu, Adapazarı Şeker Fabrikası Genel Müdürü Hacı Ahmet Kurtoğlu ile pancar üreticileri karşıladı. 
     Fabrika hakkında Genel Müdür Hacı Ahmet Kurtoğlu'ndan bilgi alan Coşkun, daha sonra fabrikada incelemelerde bulunduktan sonra basın mensuplarının sorularını yanıtladı. 18 Ağustos Pazartesi günü Bakanlar Kurulu'nun Başbakan Recep Tayyip Erdoğan Başkanlığı'nda Sakarya'da toplanacağını, bu süre içerisinde de Adapazarı Şeker Fabrikası'nın durumunun netlik kazanacağını ifade eden Coşkun, ''Adapazarı Şeker Fabrikası özelleştirilerek bacası tüter hale getirilecek'' dedi. 
     Depremde ağır hasar gördüğü için üretime açılamayan fabrikanın durumuna çok üzüldüklerini anlatan Coşkun, şunları kaydetti 
     ''Bakanlığımıza bağlı 27 şeker fabrikası var. Maalesef bu fabrika yüreklerimizi sızlatıyor. Depremden sonra üretime geçilememesi Adapazarı ve ülkemiz için büyük kayıp. Biz bunun biran önce işletmeye girmesi gerektiğine inanıyoruz. Bunun için öncelikle özelleştirmenin tamamlanması gerekiyor. Özelleştirme Üst Kurulu'nda bu görüşüldü. Sayın Başbakan da bu konuda gerekli talimatları verdi. Bu çerçevede Maliye Bakanı ve Hazine yetkilileriyle görüştük. 138 trilyon liralık borcu Türkiye Şeker Fabrikaları Genel Müdürlüğü olarak biz üstlendik. Bu fabrikaya Pankobirlik dışında başka talipliler de var. Özelleştireceğimiz bu fabrikayı falan gruba ya da kesime alın diyemeyiz. Usul neyse ona göre hareket ediyoruz. Ancak, yüzde 49.56 hisseye sahip ortağın bir öncelik hakkı var. Sakarya'da yapılacak Bakanlar Kurulu toplantısından sonra bu konuda kesin açıklama yapılacak.'' 
     
     DEVLET FINDIK ALMAYACAK 
     Bakan Ali Coşkun, fındıkta rekoltenin bu yıl az olma ihtimaline karşın devletin fındık almayacağını belirtti. 
     Fındıkta alım fiyatının kademe kademe kaldırılacağını bildiren Bakan Coşkun, ''Arz-talep dengesinde artan arz fazlasıyla karşı karşıya kalmamak için devlet bu yıl fındık almayacak. Onu açıklıkla söyleyebilirim. Geçen yıl Hazine 49 bin 700 ton fındık aldı. Bunun parasını hazine ödedi. Mal Hazine'nin. Bu mal Fiskobirlik'in depolarında emanet olarak duruyor ve 2.5 aydır da kademe kademe satılıyor. 
     Artık serbest piyasa kuralları içinde arz-talep dengesi ve kalitesine göre fiyat belirlenecek. Bu fiyatı da en büyük kuruluş olan Fiskobirlik belirleyecek.'' Sanayi ve Ticaret Bakanı Ali Coşkun, daha sonra AK Parti Sakarya İl Örgütünü ziyaret etti. 
     
</TEXT>
</DOC>
