<DOC>
<DOCNO> 168009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sondun31.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanlılar yine kriz icat etti... Şimdi de Piri Reis gemisi krizi 
</HEADLINE>
<TEXT>

     Yunan basınında çıkan, ''araştırma gemisi Piri Reis'in Ege Denizi'ne açıldığı ve Türkiye'nin hak iddia ettiği Yunan kayalıklarının yakınından geçeceğine'' ilişkin haber Atina'yı karıştırdı. 
     Yunanistan Dışişleri Bakanlığı Sözcüsü Panos Beglitis, Atina'nın Türk Dışişleri Bakanlığı nezdinde girişimde bulunduğunu açıkladı. 
     Gazetecilere yaptığı açıklamada, Atina'nın Piri Reis'in Ege'deki faaliyetlerini çok yakından izlediğini söyleyen Beglitis, şunları söyledi 
     ''Bakanlığımız Genel Sekreteri Anastasios Skopelitis ve Siyasi İşler Direktörü Yorgo Genimatas, Piri Reis'in Ege'deki seyrine ilişkin üst düzeyde protestomuzu iletti. Bu girişim çerçevesinde Türk tarafına endişemizi aktardık. Türk Dışişleri Bakanlığı Müsteşarı Büyükelçi Uğur Ziyal ve yardımcısı Büyükelçi Baki İlkin, bize geminin sismik araştırmalar yapmayacağını söylediler ve yalnızca deniz tabanında bilimsel araştırmalar yapacağı güvencesini verdiler. Sayın Ziyal ve İlkin ayrıca, Türkiye'nin uluslararası yükümlülükleri çerçevesinde davranacağını ve bizimle yakın işbirliği içinde olmayı istediklerini kaydettiler.'' Yunan Dışişleri Bakanlığı'nın konuyu Savunma Bakanlığı ve Genelkurmay Başkanlığı ile koordineli bir biçimde izlediğini belirten Beglitis, Türk-Yunan ilişkilerinde krizlere ve olumsuz gelişmelere meydan verilmesini önleyecek mekanizmaların geliştirilmiş olduğunu da vurguladı. 
     Piri Reis'in Yunan karasularına gireceği iddiasının teyit edilemediğini de belirten Beglitis, sorular üzerine şöyle konuştu 
     ''Karasularımıza girmemek Türkiye'nin yükümlülüğüdür. Yunanistan'ın da uluslararası hukuk ve anlaşmalardan doğan haklarını koruması doğaldır. Bu çerçevede böyle bir girişime izin vermeyiz. Ancak geminin, Türkiye'nin uluslararası yükümlülükleri çerçevesinde uluslararası sularda kalacağı güvencesi mevcuttur.'' Bu arada Yunanistan Savunma Bakanı Yannos Papandoniu, bu aşamada konuyu Dışişleri Bakanlığı ile koordineli bir biçimde yakından izlediklerini söyledi. 
     Atina Haber Ajansı'nın ANA haberine göre, Papandoniu, ''Ancak bu olay, deniz kuvvetlerimizin güçlü olmasının gereğinin altını çiziyor'' dedi. 
     Yunanistan Hükümet Sözcüsü Hristos Protopapas ise Atina'nın Ankara nezdinde sert bir sözlü protestoda bulunduğunu söyledi. 
     Protopapas, yaptığı basın toplantısında, bu olayın sorun haline gelmeyeceğini ümit ettiğini de vurguladı. 
     
     PİRİ REİS'İN ROTASI 
     Yunan basını, araştırma gemisi Piri Reis'in 4 Temmuz'da denize açıldığını ve 19 Temmuz'a kadar Ege'de 26 noktada araştırma yapacağının öğrenildiğini yazdı. 
     Türkiye'nin bu 26 nokta konusunda yalnızca ticari gemilerin güvenliği açısından bilgi verdiğini yazan gazeteler, Yunan Genelkurmay Başkanlığı'nın bu noktaları harita üzerinde değerlendirmesi sonucu, Piri Reis'in uluslararası sularda ve Türk karasularında araştırma yapacağının, ancak bir noktanın Eğriboz Evia yarımadasının 5 mil doğusundaki Kalogeri Keşiş kayalıklarına düştüğünün görüldüğünü belirtiler. 
     Yunan basını, Kalogeri kayalıklarının Türkiye'nin ''hak iddia ettiği kayalıklar listesinde'' bulunduğunu da öne sürdü. 
     
</TEXT>
</DOC>
