<DOC>
<DOCNO> 179171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/soneko06.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Şener, "kavun ağası" seçildi.. 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, gezi ve incelemelerde bulunmak üzere geldiği Sivas'ın Akıncılar İlçesi'nde düzenlenen Kavun Festivali'nde, 6,5 milyar lira ödeyerek ''Kavun Ağası'' seçildi. Şener, burada yaptığı konuşmada, ''Önemli olan kavun değil insan yetiştirmek, kavun her yerde yetişir'' dedi. 
     Geceyi Suşehri İlçesi'nde geçiren Şener, burada 30 Ağustos Zafer Bayramı ve Türk Silahlı Kuvvetleri Günü nedeniyle, Hükümet adına özel olarak hazırlanmış çelenki Atatürk Anıtı'na koyduktan sonra, saygı duruşunda bulundu. 
     Bayram çerçevesinde beraberinde Sivas Milletvekilleri Selami Uzun, Orhan Taş, Ömer Kulaksız, Osman Kılıç ve Suşehri Kaymakamı Akgün Corav ile birlikte İlçe Jandarma Komutanlığı'nı ziyaret eden Şener, askerlerin bayramını kutladı. 
     Suşehri ziyaretinin ardından Akıncılar İlçesi'ne geçen Devlet Bakanı ve Başbakan Yardımcısı Şener, burada 9.'su düzenlenen Geleneksel Kavun Festivali'ne katıldı. 
     Hükümet Konağı önünde düzenlenen festivalde Mustafa Ay en iyi kavun yetiştiricisi seçilirken, Azimet Sel ikinci, Müslüm Bozdemir üçüncü oldu. Ay, birincilik ödülünü Şener'den aldı. 
     Festival çerçevesinde ''Kavun Ağası'' seçimlerine de aday olan Şener, yapılan açık artırım sonucu 6,5 milyar lira ödeyerek, Kavun Ağası seçildi. 
     Ağalık elbisesini giyen Şener, burada yaptığı konuşmada, ''Önemli olan kavun değil insan yetiştirmek, kavun her yerde yetişir. Ama, tabii Akıncılar'ın kavunu da bir başka olur'' dedi. 
     
</TEXT>
</DOC>
