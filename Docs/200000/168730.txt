<DOC>
<DOCNO> 168730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/son/soneko05.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye 7 yıl sonra insani gelişmesi yüksek ülkelere katılır" 
</HEADLINE>
<TEXT>

     Osmangazi Üniversitesi OGÜ Teknoloji Araştırma Merkezi TEKAM Müdürü Prof. Dr. Muammer Kaya, Türkiye'nin, bu hızla gelişmesi durumunda 7 yıl sonra yüksek insani gelişme gösteren ülkeler arasına girebileceğini söyledi. 
     Prof. Dr. Kaya, İnsani Gelişme Endeksi'nin İGE insan gelişmesindeki en basit kavramları yansıttığını belirterek, İGE'nin yaşam beklentisi, eğitim düzeyi ile gelir seviyesi olmak üzere üç unsura dayanarak hesaplandığını ve kalkınma analizlerinde kullanıldığını kaydetti. 
     İGE değerinin 0'dan 1'e doğru yaklaştıkça ilerlemeyi, kalkınmayı ve yaşanabilirliği gösterdiğini anlatan Prof. Dr. Kaya, bu endeksin uluslararası kalkınmanın karşılaştırmasında kullanılan en önemli kriterlerden biri olduğunu bildirdi. 
     Prof. Dr. Kaya, İGE'nin kısa süreli politikalar ve değişikliklerden çok fazla etkilenmediğini, ekonomik krizlerin en ciddi etkisinin gelir üzerinde yaşandığını ifade ederek, şöyle konuştu 
     ''İGE, ekonomik döngülerden daha çok yaşam kalitesi üzerinde durur. Türkiye, İGE endeksinin 1975 ve 2001 yılları arasında belirlendiği 175 ülke içinde 2001 yılında 96. sırada yer alabilmiştir. Türkiye insani gelişme endeksi sıralamasında 9 komşusu arasında Yunanistan, Kıbrıs Rum kesimi, Bulgaristan, Rusya ve Romanya'nın altında, Ermenistan, İran ve Suriye'nin üzerinde yer alabilmiştir. Türkiye'nin büyüyen eşitsizliklere karşın hızlı bir kalkınma eğiliminde olması da dikkat çekmektedir.'' 
     
     TÜRKİYE'NİN KOMŞU ÜLKELER ARASINDAKİ YERİ 
     Yunanistan ve Kıbrıs Rum kesiminin Yüksek İnsani Gelişme değerine, Türkiye'nin de içinde bulunduğu bölgedeki diğer 7 ülkenin ise Orta İnsani Gelişme Değerine sahip olduğunu belirten Prof. Dr. Kaya, şöyle devam etti 
     ''Türkiye'de İGE değeri 26 yılda yüzde 25 arttı. Türkiye'nin bu hızla gelişmesi durumunda 7 yıl sonra yüksek insani gelişme gösteren ülkeler arasına girebilir. Birleşmiş Milletler 2001 Türkiye İGE raporuna göre, 5 il yüksek, 74 il orta ve 1 il ise düşük insani gelişme göstermiştir. Kocaeli, Yalova, İstanbul, Bursa, İzmir, Ankara, Muğla ve Sakarya'nın ardından Eskişehir 9. sırada yer alabilmiştir. Türkiye'de en yüksek İGE değerine sahip il 0.837 rakamıyla Kocaeli, en düşük il ise 0.492 ile Şırnak oldu.'' 
     
</TEXT>
</DOC>
