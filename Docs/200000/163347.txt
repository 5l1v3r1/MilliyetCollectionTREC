<DOC>
<DOCNO> 163347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sontur08.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlıklı güneşlenmenin püf noktaları... 
</HEADLINE>
<TEXT>

     Uludağ Üniversitesi U.Ü Tıp Fakültesi Dermatoloji Anabilim Dalı öğretim üyesi Doç. Dr. Hayriye Sarıcaoğlu, hayat boyunca alınan ultraviole ışınının UV yüzde 50'sine, ilk 20 yaşta maruz kalındığını bildirdi. 
     Doç. Dr. Sarıcaoğlu, güneş ışınlarının deride yol açtığı güneş yanığı, deri kanseri, ışığa bağlı deri yaşlanması ve bağışıklık sisteminde bozukluk gibi zararlardan korunmak için çocukluk çağı başta olmak üzere, yaşamın her döneminde güneş ışınlarından korunmak gerektiğini belirtti. 
     Kanser ve cildin erken yaşlanmasında, yaşam boyu maruz kalınan toplam UV oranının etkili olduğunu ifade eden Doç. Dr. Sarıcaoğlu, güneşin zararlı etkilerinin bilinmesine rağmen, bronz tene sahip olmak için bilinçsizce güneşlenenler olduğunu söyledi. 
     Güneşe çıkarken yüksek koruma faktörlü güneş kremi ya da yağı kullanılmasının önemine değinen Doç. Dr. Sarıcaoğlu, koruyucu krem ya de yağ alırken ürünün deri tip ve hassasiyetine uygun seçilmesi gerektiğini vurguladı. Doç. Dr. Sarıcaoğlu, ''Kişi, hayatı boyunca aldığı UV miktarının yüzde 50'sine, ilk 20 yaşında maruz kalıyor. Bunun için erken yaşlardan itibaren güneşten kaçınılmalı ya da cilde uygun koruma faktörlü kremler kullanılmalı'' dedi. 
     Doç. Dr. Sarıcaoğlu, güneş koruyucu kremlerin ya da yağların, suya ve tere dayanıklı olmasına dikkat edilmesi gerektiğine işaret ederek, şunları söyledi 
     ''Bir ürünün kişiyi uzun süre güneşin zararlarından koruyabilmesi için koruma faktörünün en az 15 olması gerekir. Bunun altındaki değerler, sahillerde güneşlenenler için koruyucu değildir. Özellikle açık tenliler, güneşe çıkmadan en az 30 dakika önce açıkta kalan el, yüz gibi bölgelerine koruyucu krem sürmelidirler. Uzun süre güneşte kalınması halinde ise güneş kremi 2 saat ara ile tekrar sürülmelidir.'' 
     
     KİM, HANGİ KREMİ KULLANMALI 

     Mavi gözlü, kızıl saçlıların günlük aktivitelerinde güneşe çıkarken 15, uzun süre güneşlenirken ise 25-30 koruma faktörlü güneş yağı kullanmalarını öneren Doç. Dr. Sarıcaoğlu, açık tenli ve sarışın kişilerin normal zamanlarda 12-15, sahilde güneşlenirken 25-30, koyu tenlilerin ise günlük yaşamda 6-8, güneşlenirken 15 koruma faktörlü krem kullanmalarının faydalı olacağını ifade etti. 
     Ölçülü ve uygun bronzlaşmanın, deriye renk veren ve koruma sağlayan ''melanin pigmenti''nin koruma etkisini artırdığını söyleyen Doç. Dr. Sarıcaoğlu, aşırı olmayan bronzlaşmanın deriyi koruduğunu bildirdi. Doç. Dr. Sarıcaoğlu, deri kanserinin ortaya çıkmasında, güneşe maruz kalma süresi ve sıklığı, güneş ışınlarının yoğunluğu, deri rengi gibi faktörlerin rol aldığının unutulmaması gerektiğini sözlerine ekledi. 
     
</TEXT>
</DOC>
