<DOC>
<DOCNO> 177569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/guncel/gun10.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS sonuçları için son çağrı 
</HEADLINE>
<TEXT>

   Büyük gün geldi çattı. 1.5 milyon adayın yarıştığı ÖSS ile Yabancı Dil Sınavı sonuçları bugün açıklanıyor 
      ANKARA Milliyet 

   
   ÖSYM Başkanı Prof. Dr. Savaş Küçükyavuz, 2003 - ÖSS ile Yabancı Dil Sınavı YDS sonuçlarının bugün açıklanacağını bildirdi. Küçükyavuz, 15 Haziran'da yapılan ÖSS ile 22 Haziran'da yapılan YDS sonuçlarıyla ağırlıklı ortaöğretim başarı puanlarından hesaplanan Y-ÖSS puanlarına göre adayların yükseköğretim programlarına yerleştirilme işlemlerinin tamamlanmak üzere olduğunu açıkladı. 
   Küçükyavuz, sonuçların bugün basın toplantısıyla duyurulacağını, adayların sonuçları internet adresleri, 900'lü telefon hattı ve wap uyumlu cep telefonları aracılığıyla öğrenebileceğini kaydetti. 
   
   Adreslere posta 
   Sınava katılanlar "http osys.osym.gov.tr" ve "http osys2003.osym.gov.tr" internet adresleri, "0900 309 1997" numaralı telefon hattıyla wap uyumlu cep telefonlarından "http wap.osym.gov.tr" adresinden sonuçları alabilecek. 2003-ÖSYS sınav sonuç belgelerinin adayların adreslerine postalanma işlemi de 25 Ağustos Pazartesi günü başlayacak. 
   
   Hollanda, Türkçe eğitimini kaldırıyor 
   Hollanda hükümeti, ilk ve orta dereceli okullarda, "yaşayan azınlık dilleri" çerçevesinde verilen Türkçe anadili ve kültürü derslerinin, gelecek yıl kaldırılmasını kararlaştırdı. Derslerin müfredat programından çıkarılmasına ilişkin yasa değişikliği tasarısı, Bakanlar Kurulu'nda kabul edildi. Tasarıda, değişikliğe, Türkçe ve Arapça gibi anadil derslerinin yabancı çocukların Hollandaca dil eğitiminde geri kalmalarına neden olduğu gerekçe gösterildi. Tasarının mecliste benimsenmesinden sonra, hükümet, gelecek yıl 19 milyon, daha sonraki yıllarda da yılda ortalama 70 milyon euro tasarruf edecek. 
   
   Vizonteleden okula baktılar    Diyarbakır'ın Çınar ilçesinde kız çocuklarının okula gönderilmesi için köylerde, okulları tanıtıcı filmler gösteriliyor. 300 kişinin yaşadığı Kuyuluhöyük köyünde de vatandaşlar, camiden yaptırılan anonsla ilköğretim okulunda toplandı. Köylülere yetkililer tarafından okulları tanıtıcı filmler gösterildi. 
   
   
</TEXT>
</DOC>
