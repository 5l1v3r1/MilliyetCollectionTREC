<DOC>
<DOCNO> 167629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sondun15.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Holanda'da yangın bombasıyla saldırı 1'ağır 5 yaralı.. 
</HEADLINE>
<TEXT>

     Hollanda'nın Delft kentinde bu sabah bir eve yangın bombasıyla saldırı düzenlendi. Saldırı sonucu çıkan yangında 1'i ağır 5 kişi yaralandı. 
     Polisin verdiği bilgiye göre, Delfgauw semtinde 'Heemraadstraat' adlı caddede bir eve, saat 09.00 sularında kimliği belirsiz kişilerce bir çeşit yangın bombası atıldı. Yangında, bir kadın ağır yaralanırken, 10 ve 11 yaşlarındaki çocukları ile eşi ve bir kişi daha yaralandı. 
     Ağır yaralı kadın Rotterdam'da hastaneye kaldırılırken, diğer yaralılar olay yerinde tedavi edildi. 
     Saldırıyı düzenleyen kişi ya da kişilerin evin zilini çalarak, kapının açılmasından sonra içeriye yanıcı maddeyi attıkları, kapıyı açan kişinin kadın olduğu için elbiselerinin birden tutuşmasıyla ağır yaralandığı belirtildi. 
     Polis saldırı düzenlenen evin bulunduğu caddeyi tamamen kapatarak, geniş çaplı soruşturma başlattı ve semt sakinlerinin ifadelerine başvurdu. 
     Saldırıyla ilgili herhangi bir gözaltı olmadığı, araştırma ve incelemenin sürdüğü belirtildi. 
     Saldırıya uğrayanların kimliği hakkında ise bilgi verilmedi. 
     
</TEXT>
</DOC>
