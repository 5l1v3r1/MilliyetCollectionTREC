<DOC>
<DOCNO> 175946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/soneko39.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası 6 aylık karını açıkladı 235 trilyon lira... 
</HEADLINE>
<TEXT>

     Türkiye İş Bankası'nın enflasyondan arındırılmış mali tablolara göre 2003 yılının ilk 6 aylık dönemi sonunda net karı 235 trilyon lira, ayrılmış olan 84 trilyon TL karşılıkla birlikte brüt karı ise 319 trilyon TL oldu. 
     İş Bankası Genel Müdürü Ersin Özince yaptığı açıklamada, ekonomide görülen olumlu gelişmeler paralelinde, ilk 3 aylık döneme kıyasla, yılın ikinci 3 aylık döneminde, çok daha başarılı bir performans gösterdiklerini belirtti. 
     İş Bankası'nın 2002 yılı sonunda 14.8 milyar dolar 23.7 katrilyon TL seviyesinde olan aktif toplamının yüzde 21 oranında bir artışla, 17.9 milyar dolar 24.6 katrilyon TL seviyesine ulaştığını, Haziran sonu itibarıyla 3.4 milyar dolar 4.8 katrilyon TL olan özkaynaklarının da yıl sonuna göre yüzde 30 oranında bir büyüme gösterdiğini açıklayan Özince, ''Özkaynak büyüklüğü açısından özel bankalar arasındaki lider konumumuzu sürdürmeye devam ediyoruz'' dedi. 
     Özince, kredilerin Haziran sonu itibarıyla, 2002 yıl sonuna göre, yüzde 27 oranında bir artış göstererek 5.2 milyar dolara 7.1 katrilyon TL ulaştığını, böylece toplam aktif içinde yüzde 29 oranında bir paya sahip olduğunu belirtti ve bu payın önümüzdeki dönemlerde, gerek bireysel, gerekse ticari krediler portföyündeki artışlarla daha da yükselmesini beklediklerini kaydetti. 
     Önümüzdeki dönemlerde aktif verimliliğinin daha da artırılabilmesi için aktif kalitesinin geliştirilmesinin yanı sıra, bilançonun büyütülmesinin öneminin altını çizen Özince, İş Bankası'nın özkaynak düzeyi ve yüzde 28 olan sermaye yeterlilik oranı ile bu hususta önemli bir avantaja sahip olduğunu vurguladı. 
     Enflasyon ve faiz oranlarındaki düşüş trendinin devam edeceğine ilişkin beklentilerin güçlenmekte olduğunu belirten Özince, bu yöndeki olumlu gelişmelerin öteden beri reel sektörü desteklemeye yönelik bir misyona sahip olması nedeniyle, önümüzdeki dönemlerde de bankanın mali tablolarına olumlu bir şekilde yansıyacağını bildirdi. 
     
</TEXT>
</DOC>
