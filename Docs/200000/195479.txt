<DOC>
<DOCNO> 195479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sondun14.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere geri adım atmadı Gerekirse daha fazla asker göndeririz 
</HEADLINE>
<TEXT>

     İngiltere Dışişleri Bakanı Jack Straw, gerekli görülmesi halinde Irak'a daha fazla asker göndereceklerini söyledi. 
     Straw, BBC'ye yaptığı açıklamada, Çarşamba günü İtalyan üssüne düzenlenen saldırı ile benzerlerinin, koalisyon kuvvetlerini hedef alan unsurların artarak organize olduklarını gösterdiğini belirtti. Irak'taki İngiliz asker sayısının, ana çatışmaların sona ermesinden bu yana 10 bine kadar indirildiğini belirten Straw, Savunma Bakanı Geoff Hoon ile General Sir Michael Walker'ın, Irak'taki İngiliz askerlerinin yeterli olup olmadığını gözden geçirdiklerini kaydetti. 
     Gerekli görülmesi halinde Irak'a daha fazla asker gönderileceğini vurgulayan Straw, aynı durumun, ABD için de geçerli olduğunu düşündüğünü söyledi. 
     CIA'in, ''Koalisyon yönetimine karşı silahlı mücadele veren muhaliflere Iraklı desteği artıyor'' şeklindeki raporu hakkında konuşmak istemeyen Straw, Irak güvenlik birimlerinin kapasitesini artırmaya çalıştıklarını kaydetti. 
     Straw, ''Açık olan, koalisyon kuvvetlerinin aylardır karşı karşıya olduğu tehdidin şeklinde bir değişiklik olduğudur'' dedi. 
     İngiltere Dışişleri Bakanı Straw, Irak'ta askeri güç bulunduran 30 ülkeden herhangi birinin, bölgedeki askerlerini geri çekmeyi düşündüğüne dair bir bilgi bulunmadığını kaydetti. 
     
</TEXT>
</DOC>
