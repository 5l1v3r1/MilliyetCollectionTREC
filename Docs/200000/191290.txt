<DOC>
<DOCNO> 191290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/guncel/gun08.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç'tan ünlülere 'tanıtım' teklifi 
</HEADLINE>
<TEXT>

   ANKARA Milliyet 
   
   TBMM kulislerini gazetecilere kapatacağını açıklayıp tepkilerin ardından geri adım atan TBMM Başkanı Bülent Arınç, şimdi de Meclis'in "sıcak ve içerden" tanıtımı için ünlü isimlere teklif götürdü. 
   İletişim danışmanı Kemal Öztürk imzasıyla Türkiye'nin kendi alanlarında en başarılı isimlerine faks gönderen Arınç, "Meclis'in dışardan bir gözle, siyaset dışında nasıl göründüğünü saptamak için" çalışma başlattığını bildirdi. Bu projeyle Meclis'te bir gün geçirecek ünlüler Meclis'i tanımlayacak. Projeye katılanlar Meclis'te geçirecekleri bir güne ilişkin değerlendirmelerini Meclis Başkanlığı'na iletecek. 
   Proje için davet gönderilenlerden Can Dündar, Coşkun Aral ve Tayfun Talipoğlu teklifi kabul edip çalışmalara başladı. Davet gönderilen diğer ünlülerse şunlar 
   Salih Memecan, Erman Toroğlu, Hasan Kaçan, Serdar Erener, Ömer Erdem, Nasuh Mahruki, Yıldırım Mayruk, Ali Saydam, Sezen Aksu, Demet Akbağ. 
   
   
</TEXT>
</DOC>
