<DOC>
<DOCNO> 198773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/spor/spo15.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Davis Kupası'nda heyecan dorukta    TENİSTE erkek milli takımlarının Dünya Şampiyonası niteliğini taşıyan Davis Kupası'nın finalinde ev sahibi Avustralya, İspanya önünde ikinci gün sonunda 2 - 1 üstünlüğü sağladı. Melbourne'de ilk gün birer tekler maçı kazanan takımların dünkü çiftler maçında Todd Woodbridge ve Wayne Arthurs'dan oluşan Avustralya, Alex Corretja ve Feliciano Lopez'den kurulu İspanya'yı 6-3, 6-1 ve 6-3'lük setlerle yendi. 
   
   Yeni gözde Roteiro    AVRUPA Futbol Şampiyonası finalleri için Adidas tarafından geliştirilen Roteiro adlı top, bugün Lizbon'daki kura çekimi sırasında kamuoyuna tanıtılacak. Vasco da Gama'nın seyir defterinden esinlenerek adlandırılan yüksek teknoloji ürünü top, gümüş renkli olacak. Finallerdeki 31 maçta kullanılacak top, Avrupa'nın birçok ünlü kulübü tarafından da test edildi. 
   
   Jones'dan ikinci rekor    AVUSTRALYALI yüzücü Leisel Jones, Melbourne'deki Kısa Kulvar Dünya Kupası'nda rekora doymuyor. Jones, 100 metre kurbağalamadan sonra 200 metre kurbağalamada da 2.17.75'lik derecesiyle Dünya rekorunun yeni sahibi oldu. 18 yaşındaki yüzücü, Çinli Qi Hui'ye ait eski rekoru bir saniyeden fazla geliştirdi. Dünya Kupası müsabakaları bugün sona erecek. 
   
   Kournikova büyüledi    KORTTAKİ başarısından çok güzel fiziğiyle dikkat çeken Rus raket Anna Kournikova, profesyonel tenisten yavaş yavaş uzaklaşıp, özel davet ve törenlerde boy göstermeye başladı. ABD'deki gösteri maçı sonrası geçtiği Almanya'da, spordan politikaya her alanda ödüllerin dağıtıldığı 55. Bambi törenlerine katılan Kournikova, güzelliğiyle yine ilgi odağı oldu. 
   
   Yumruklar konuştu    BASKETBOL Erkekler 2. Ligi'nde Banvitspor, olaylı maçta Marmaris Belediye'yi deplasmanda 75-63 yenerek, zirvedeki yerini korudu. Üçüncü periyotta Marmarisli Cihangir ve Maxim ile Banvitli Engin tartıştı, ardından iki takım oyuncuları yumruk yumruğa birbirine girdi. Kavga güçlükle bastırıldı, üç oyuncu diskalifiye edildi. Yoğun protestolar üzerine polis salonu boşalttı. 
   
   Lejyonerlerin maçları    B.Moenchengladbach -KAISERSLAUTERN 2 - 1 
   Halil Altıntop 90 dakika oynadı 
   B.Münih - KÖLN 2 - 2 
   Mustafa Doğan 90 dakika oynadı 
   B.LEVERKUSEN - 1860 Münih 2 - 2 
   Yıldıray oynamadı 
   Portsmouth - LEICESTER 0 - 2 
   Mustafa İzzet 90 dakika oynadı 
   BLACKBURN - Tottenham 1 - 0 
   Tugay 90 dakika oynadı 
   Murcia - R.SOCIEDAD 2 - 2 
   Nihat sakatlığı nedeniyle oynamadı 
   
   Rakibin maçı    BEŞİKTAŞ 
   Siena - Lazio 3-0 
   
   
</TEXT>
</DOC>
