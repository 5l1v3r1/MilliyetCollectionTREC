<DOC>
<DOCNO> 177531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sontur40.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Camide müftünün ayakkabıları çalındı 
</HEADLINE>
<TEXT>

     Muş Müftüsü Nimetullah Arvas'ın cuma namazında ayakkabıları çalındı. Aynı camide daha önce de Muş Defterdarı'nın ayakkabıları çalınmış ve Müftü, Defterdar'a ayakkabı hediye etmişti. 
     Müftülüğün yanındaki Hacı Şeref Camii'nde cuma namazını kılmaya giden Müftü Arvas, ayakkabılarını cami girişindeki ayakkabılığa bıraktı. Namaz çıkışında ayakkabılarını bıraktığı yerde bulamayan Arvas, camiyi terlik giyerek terk etti. 
     Arvas, ayakkabılarının çalınmasının büyük şanssızlık olduğunu belirterek, ''Cuma namazlarında cemaat çok kalabalık oluyor. Bu kalabalık sırasında çocuklar tarafından ayakkabılar çalınabiliyor. Cami imamlarını, ayakkabı hırsızlarına karşı tedbir almaları için uyaracağım'' diye konuştu. 
     Bu arada, 2 hafta önce aynı camide cuma namazı kılan Muş Defterdarı Süreyya Eren'in de ayakkabıları çalınmış, Müftü Arvas, Defterdar Eren'e bir çift ayakkabı hediye etmişti. 
     
</TEXT>
</DOC>
