<DOC>
<DOCNO> 165265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/guncel/gun02.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başkent İstanbul'da kokoreç savaşı var ' 
</HEADLINE>
<TEXT>

     SEMA EMİROĞLU New York 

     Amerikan New York Times gazetesinin dünya mutfağını tanıtan yazarı Dexter Filkins, International Herald Tribune gazetesinde yayımlanan köşesinde, bir yandan kokoreç hakkında ayrıntılı bilgi verirken, öbür taraftan İstanbul'un başkent olduğunu iddia ederek Türkiye konusundaki cehaletini sergiledi. 
     
     İRKİLTİCİ FAST FOOD 
     Filkins, "Türkler tehdit altındaki damak tatlarını savunuyor" adlı yazısında Türkiye'de AB'ye karşı kokoreç için savaş veriliyormuş izlenimi yarattı. İstanbul'daki kokoreççileri gezen Filkins, AB'nin 1990'da deli dana hastalığı yüzünden Yunanistan'daki "kokoresti"yı yasakladığını anımsattı. Filkins şunları yazdı "AB üyeliğine hazırlanan Türkiye'de kokoreç, ulusal gururun simgesi haline geldi. Türkler kokoreç için şarkılar söyleyip, tişört bastırıyor. TV programlarında kokoreçin faziletleri anlatılıyor. Avrupa Parlamentosu, hayvan bağırsağı, beyin, karaciğer ve sakatatın satışını kısıtlayıp bazı durumlarda yasaklayınca Türkler, yok yere suçlanan bir aile bireyi gibi kokoreçin etrafında birleşti. Bunun da ötesinde Türkler, kokoreçi yemeye devam ediyor, bu irkiltici 'fast food'u kutsuyor. Kokoreçin yasaklanacağı korkusu yayılırken Mirkelam, AB'yi, baskıcı ebeveyn gibi gösteren bir şarkı besteledi. Bu şarkı hemen bir numara oldu." 
     

</TEXT>
</DOC>
