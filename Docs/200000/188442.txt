<DOC>
<DOCNO> 188442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/siyaset/siy02.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kandil Dağı'nda gizli buluşma 
</HEADLINE>
<TEXT>

      SEMA EMİROĞLU 

   
   New York'ta yayımlanan Newsday gazetesine göre, geleneksel Kürt kıyafetlerine bürünen ve "muhtemelen" CIA ajanı olan Amerikalı yetkililer, geçen hafta sonu Kandil Dağı'na giderek PKK KADEK lideri Osman Öcalan'a 5 bin savaşçının "silah bırakmak zorunda olduğunu" söyledi. 
   ABD'nin bu adımıyla her zamankinden daha fazla Kürt - Türk çatışmasının içine girdiğini belirten gazete, "ABD'nin bu talebi, düzensiz ordu gruplarını Irak topraklarından çıkarma çabasına işaret. Ama bu, Türkiye'nin ABD önderliğinde işgal altında bulunan Irak'a asker göndermeyi kabul etmesine ilişkin anlaşmanın parçası olarak ortaya çıktı. Kürtler, bu anlaşmayla ABD'nin kendisini Türkiye'nin bölgedeki gündemine bağlamasından korkuyorlar. Çünkü bu durum, Kürtlerin gücünü azaltabilir" ifadelerini kullandı. 
   Kaçak bir gerilla lideri olmasına rağmen Ösman Öcalan'a kolaylıkla ulaşılabildiğini belirten Newsday'in haberine göre, Öcalan "ABD'li yetkililere şartlar yeterince iyi olursa silahsızlanmanın sorun olmayacağı mesajını verdik. Savaşçılarımızın üslerinde kalmalarına izin verilmesini istiyorum. Bu dağlarda yaşayan kimse yok, biz de kimseyi rahatsız etmiyoruz" diye konuştu. PKK kampından ayrıntılara da yer veren gazete, "savunma tünellerinin sarp kayalıkların içine kazıldığını, iyi eğitimli örgüt üyelerinin uydu çanakları ve bilgisayarlarla dış dünyaya bağlandığını" da yazdı. 
   
</TEXT>
</DOC>
