<DOC>
<DOCNO> 183737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sondun11.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta 3 ABD askeri daha öldürüldü 
</HEADLINE>
<TEXT>

     Irak'ta Amerikan askerlerinin denetimindeki Ebu Garip Cezaevi'ne düzenlenen saldırıda 2 Amerikan askeri polisi öldü, 13 kişi yaralandı. 
     Amerikan askeri sözcüsü, Bağdat'ın batısında bulunan Ebu Garip Cezaevi'ne dün gece yerel saatle 22.00 civarında 2 havan topunun atıldığı bir saldırı düzenlendiğini söyledi. 
     Sözcü, 800. Askeri Polis Birliği'nden 2 askerin öldüğünü, 13 kişinin yaralandığını açıkladığı olayda, cezaevindeki mahkumlardan yaralanan olmadığı belirtildi. 
     Son saldırıyla birlikte ABD Başkanı George Bush'un Irak'ta savaşın bittiğini açıkladığı 1 Mayıs'tan bu yana düzenlenen saldırılarda ölen Amerikan askeri sayısı 164'e yükseldi. 
     
     BİR ASKER DAHA ÖLDÜRÜLDÜ 

     Irak'ta Amerikan askerlerine yönelik yeni bir bombalı saldırıda, 1 Amerikan askerinin öldüğü açıklandı. 
     Amerikan ordusundan yapılan açıklamada, Bağdat'ın batısındaki Ramadi'de, dün gece bir askeri araca düzenlenen saldırıda, 3. Zırhlı Süvari Alayı'ndan bir askerin öldüğü belirtildi. 
     ABD askerlerinin denetimindeki Ebu Garip Cezaevi'ne de dün gece havan topuyla düzenlene saldırıda 2 Amerikan askeri polisi ölmüş, 13'ü yaralanmıştı. 
     
</TEXT>
</DOC>
