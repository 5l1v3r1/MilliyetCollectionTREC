<DOC>
<DOCNO> 183403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/soneko30.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası Kuzey Afrika ve Ortadoğu ülkelerinin işi zor 
</HEADLINE>
<TEXT>

     Dünya Bankası, dünyada işsizliğin en şiddetli yaşandığı bölgeler arasında bulunan Kuzey Afrika ve Ortadoğu'da, 2020 yılına dek 100 milyon iş yaratılması gerektiğini bildirdi. 
     Bankanın Uluslararası Para Fonu IMF ile yıllık ortak toplantısı öncesinde yayımladığı raporda, Ortadoğu ve Kuzey Afrika hükümetlerinin çok zor bir görevle karşı karşıya bulunduğu vurgulandı. 
     Raporda, bölgede genç nüfus arasında işsizlik oranının yüzde 50 olduğu belirtilerek, istihdam yaratma çabalarının iki katına çıkarılması gerektiğine işaret edildi. 
     Raporda, Ortadoğu ve Kuzey Afrika'da 2010 yılında 104 milyon kişi olan toplam işgücünün 2010 yılında 146, 2020 yılında da 185 milyona yükseleceğine dikkat çekildi. 
     Dünya Bankası'na göre, büyüyen sorunla başa çıkabilmek için bölge ülkelerinin büyük ölçüde devlet güdümündeki ekonomilerini özel sektöre açmaları, küresel ekonomiyle bütünleşmeleri ve halkları ile işçi haklarını emek pazarınının esneklik ihtiyacıyla uzlaştıran yeni bir toplumsal sözleşmeye gitmeleri gerekiyor. 
     
</TEXT>
</DOC>
