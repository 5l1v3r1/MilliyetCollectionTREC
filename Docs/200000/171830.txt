<DOC>
<DOCNO> 171830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/son/sontur18.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali Yazıcıoğlu Bu gece evlere girmeyin 
</HEADLINE>
<TEXT>

     Denizli'nin Buldan İlçesi'nde saat 11.36'da meydana gelen 5.6 büyüklüğündeki depremin ardından şimdiye kadar sonuncusu 4.9 büyüklüğünde olmak üzere 17 sarsıntı kaydedilirken, Denizli Valisi Recep Yazıcıoğlu, vatandaşlara bu gece evlerine girmemeleri uyarısında bulundu. 
     Vali Yazıcıoğlu, ilçedeki incelemelerinden sonra gazetecilere yaptığı açıklamada, ilçede yüksek katlı bina bulunmamasının şans olduğunu ve depremin en az hasarla atlatıldığını söyledi. 
     Vatandaşlara sakin olmaları ve paniğe kapılmamaları çağrısında bulunan Yazıcıoğlu, ''Mümkünse vatandaşlarımız bu gece evlerine girmesin'' dedi. 
     İlçede bazı vatandaşlar, okul bahçelerine ve açık alanlara çadır kurmaya başladı. Buldan Ali Tunaboylu Anadolu Lisesi bahçesine çadır kuran vatandaşlar, ''Evlerimize girmeye cesaret edemiyoruz. Açık alan olarak en güvenli yerler de okul bahçeleri'' diye konuştu. 
     
     ARTÇI SARSINTILAR 
     A.A muhabirinin, Boğaziçi Üniversitesi Kandilli Rasathanesi ve Deprem Araştırma Merkezi'nin web sitesinden derlediği bilgiye göre, saat 11.36'da meydana gelen 5.6 büyüklüğündeki depremin ardından, Buldan'da, sonuncusu 4.9 büyüklüğünde olmak üzere 17 sarsıntı oldu. 
     
</TEXT>
</DOC>
