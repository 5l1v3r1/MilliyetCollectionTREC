<DOC>
<DOCNO> 187408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/siyaset/siy20.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Bağış Simitis'le AB diyaloğu olmadı    HABER MERKEZİ 

   Başbakan Recep Tayyip Erdoğan'ın danışmanı ve AKP İstanbul Milletvekili Egemen Bağış, Yunanistan Başbakanı Kostas Simitis'in Roma'da Başbakan Erdoğan'a "Ege ve Kıbrıs'ta ilerleme olmazsa AB üyelik müzakerelerini onaylamayacağız" şeklinde basına yansıyan ifadeleri üzerine bir açıklama gönderdi. Simitis'in böyle bir ifade kullanmadığını bildiren Bağış yazılı açıklamasında, ikili görüşmede bu tür bir diyalog yaşanmadığını savundu. Bağış, "Roma'daki tüm görüşmeleri bizzat izlemiş biri olarak bu açıklamayı yapmayı bir görev kabul ediyorum" dedi. 
   
   İki ayrı eyleme, iki savcıdan farklı karar    GÖKÇER TAHİNCİOĞLU Ankara 

   Ankara Cumhuriyet Başsavcılığı, farklı zamanlarda Çankaya Köşkü önünde Irak'a asker gönderilmesi konusunda yapılan iki ayrı eylem için iki farklı işlem yaptı. Savcı Hamza Uçar, gençlerin eylemini "demokratik hak" olarak nitelendirip "takipsizlik" kararı verirken, Savcı Kürşat Kayral, gençler hakkında "Toplantı ve Gösteri Yürüyüşleri Yasası'na muhalefet", 5 yıla kadar hapis cezası istemiyle dava açtı. 
   
   Hizbullah davası yeniden DGM'de    Ankara Milliyet 

   YARGITAY 9. Ceza Dairesi, birçok ilde domuz bağı yöntemiyle işkence yaparak öldüren terör örgütü Hizbullah üyelerinden üçüne idam, 24'üne 4.5'ar yıl, üçüne 15'er yıl ve ikisine 3'er yıl ağır hapis cezası veren DGM kararını, "Topluma Kazandırma Yasası'ndan yararlanma istemlerinin dikkate alınmayışı" ve "ek savunma verilmediği" gerekçesiyle bozdu. Alınacak kararın ardından dosya yeniden Ankara 1 No'lu DGM'ye gidecek. 
   
   TRT seçimlerinde yürütme durduruldu    Ankara 12. İdare Mahkemesi, TRT Haber Daire Başkanı Aydoğan Kılınç'ın, Radyo ve Televizyon Üst Kurulu'nun RTÜK TRT Genel Müdürlüğü seçimine ilişkin açtığı davada yürütmeyi durdurma kararı verdi. Sezer'in, hükümetin adayı Şenol Demiröz ismine soğuk baktığı yönündeki iddialara rağmen Başbakan Erdoğan, "İsimle ilgili sorun yok. Usulle ilgili sorun var" dedi. Mahkemenin kararı "Köşk'ten gelecek vetonun ilk işareti" olarak yorumlandı. 
   
   
</TEXT>
</DOC>
