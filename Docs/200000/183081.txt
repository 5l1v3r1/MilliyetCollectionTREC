<DOC>
<DOCNO> 183081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/yazar/akyol.html </URL>
<DATE> 2003/09/18/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Metin Kaplan ve hukuk 
</HEADLINE>
<TEXT>

   
   
   ALMAN mahkemesi Metin Kaplan'ı sınır dışı etmiyor, Türkiye'de yargılanmasına imkan vermiyor "Türkiye'de işkence var, adil yargılama garantisi yok " gerekçesiyle... 
   Başbakan Erdoğan, Alman Başbakanı Schröder'le görüşmesinde Kaplan'ın Türkiye'ye iadesi için ısrar ediyor, "işkence yapılmayacağına" garanti veriyor. 
   İçişleri Bakanı Abdulkadir Aksu, Alman İçişleri Bakanı Schilly'ye "Metin Kaplan'ı verin, işkence yapılmayacağını garanti ederim" diyor. 
   Ama olmuyor. 
   Türkiye Metin Kaplan'ı getirip yargılama konusunda niye bu kadar ısrarlı 
   Kaplan ve avenesi Türkiye için "tehdit" olamaz, sinek vızıltısı hükmünde küçük, marjinal, psikopatik bir gruptur. 
   Meseleye Türkiye'nin bu kadar asılmasının iki sebebi var Biri, devlet suç şüphesini takipsiz bırakamaz. Öteki sebep ise Türkiye'nin itibariyle ilgili... 
   
   KAPLAN'IN avenesinden bazıları Türkiye'de yakalanıp yargılanmış, mahkum olmuş. Dosyalarında işkenceyle alınmış ifadeler var. Daha önemlisi bizim mahkeme, bu ifadeleri geçerli saymış 
   Kaplan'ın avukatları bu dosyaları Alman mahkemesine vermişler 
   "Türkiye'de işkence var yasa dışı yollarla elde edilmiş deliller geçerli sayılıyor " 
   Ve Alman mahkemesi "Türkiye'de adil yargı garantisi yok" diye Kaplan'ı sınır dışı etmiyor 
   Bizim hükümet de bağımsız yargı adına "şu delil olur, bu delil olmaz" diye garanti veremiyor tabii sadece "poliste işkence yaptırmayız" diyor. 
   Bizim "militan laik" Başsavcı Vural Savaş Fazilet Partisi'ni kapattırmak için "yasalara aykırı şekilde elde edilmiş delil"in geçerli olacağı, elde ediliş biçiminin başka bir mesele olduğu görüşünü savunmuştu. Şimdi "militan laik" Savcımızın tezi, çılgın bir rejim düşmanının sığınağını oluşturuyor 
   
   ADALET Bakanı Cemil Çiçek bir dosya hazırlattırıyor. Dosyada evvela, işkence ile mücadele konusunda çıkarılan yasalar, getirilen usul hükümleri var... Uzun bir liste... 
   Dosyada bir de Anayasa Mahkemesi ile Yargıtay 8. ve 9. dairelerinin verdiği kararlar var Bu kararlarda işkence gibi, hukuka aykırı olarak elde edilmiş delillerin değerlendirilemeyeceği açıkça belirtiliyor. 
   Kendisiyle görüştüm, Sayın Çiçek şunu söyledi 
   - Bağımsız yargı adına hükümet hiçbir söz veremez. Ancak yasalarımızı ve Anayasa Mahkemesi'yle Yargıtay'ın bu yöndeki kararlarını Almanlara göstereceğiz, izah edeceğiz. Kaplan'ın mutlaka iade edilmesi gerektiğini anlatacağız. 
   Gerçekten, Türk yargı sisteminde "yasa dışı deliller"in kabul edilmediğini, adil yargılama yapıldığını Alman mahkemesi kabul ederse, Metin Kaplan Türkiye'ye iade edileceği gibi, Avrupa hukuk ve yargı çevrelerinde Türk yargı sisteminin itibarı artacak. 
   Bu, Fehriye Erdal dahil, diğer terör ve adi suçluların da Türkiye'ye iade edilmesini kolaylaştırır. 
   Türkiye'nin "hukuk devleti" görüntüsünü güçlendirmesi AB üyeliğimizi kolaylaştıracak bir etken olur. Zamanla yabancı sermaye girişini bile olumlu etkiler. 
   Kimse yurtdışına çıkınca adaletten kaçacağını da sanmamalı üstelik... 
   
      
   
</TEXT>
</DOC>
