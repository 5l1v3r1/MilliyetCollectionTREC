<DOC>
<DOCNO> 196918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sontur49.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair, Erdoğan'ı telefonla aradı 
</HEADLINE>
<TEXT>

     İngiltere Başbakanı Tony Blair, İstanbul'daki patlamalar dolayısıyla Başbakan Recep Tayyip Erdoğan'ı telefonla arayarak taziyelerini iletti. 
     Başbakanlık yetkililerinden alınan bilgiye göre, Blair, telefon görüşmesinde Erdoğan'a şunları söyledi 
     ''Sizi bir kere daha çok acı bir olay sebebiyle aradığım için çok üzgünüm. İngiliz halkı da büyük bir üzüntü içinde. Şahsım ve İngiliz halkı adına taziyelerimi sunuyorum. İstanbul'da İngilizler ile birlikte Türkler de canlarını kaybettiler. Ayrıca, bugün yapmış olduğunuz çok güçlü açıklama için de teşekkür ederim.'' Başbakan Erdoğan da, Blair'e şu karşılığı verdi 
     ''Ben de çok üzgünüm. Teşekkür ediyorum, bu olay da gösteriyor ki, uluslararası terörle mücadelede çok etkin işbirliği yapmamız lazım. Başkonsolosunuz ve konsolosluk görevlilerinin kaybı, üzüntümüzü daha da artırdı. Ancak şunu bilin ki, bu işte yılmak yok. Yılmayacağız. Uluslararası teröre karşı işbirliğimizi artırarak devam ettireceğiz. Meşru olana meşru olmayan yollarla ulaşmak mümkün değil. Maalesef terör bu yolu seçti. Bizler dayanışmamızı artırmaya devam edeceğiz.'' 
     
     SİTEM 
     Erdoğan, görüşmede Blair'e sitemde de bulundu. Erdoğan, ''Ancak Dışişleri Bakanınız'ın, Mecbur kalmadıkça İstanbul'a seyahat etmeyin şeklindeki açıklaması bizi üzmüştür. Yarın sayın Dışişleri Bakanı geliyor. Yarın sayın Abdullah Gül ile görüşecek. Sayın Gül de bunu kendisine bizzat ifade edecek'' dedi. 
     Tony Blair ise ''Benim bu açıklamadan haberim yok. Böyle bir açıklamayı ben de uygun görmem. Zaten iki bakan yarın görüşecekler. Sanırım bu konuda da ortak bir açıklamada bulunurlar'' diye konuştu. 
     
     POLONYA BAŞBAKANI İLE GÖRÜŞME 
     Bu arada, Polonya Başbakanı Lesek Muller de Erdoğan'ı arayarak taziyelerini iletti. 
     Polonya Başbakanı, ''dayanışma duygularını ifade etmek için aradığını'' belirterek, kan gibi herhangi bir yardıma ihtiyaç olursa yardımda bulunabileceklerini söyledi. 
     Erdoğan da teşekkür ederek, ''Herhangi bir ihtiyacımız olursa şüphesiz arar bildiririz'' dedi. Erdoğan, teröre karşı ortak mücadele düşüncesini tekrarlayarak, Polonya halkına sevgi ve saygılarını da iletti. 
     
</TEXT>
</DOC>
