<DOC>
<DOCNO> 166455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sontur13.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenler tatilde köylerine gidebiliyor.. 
</HEADLINE>
<TEXT>

     Eğitim yılının sona ermesiyle uzun bir tatil dönemine başlayan öğretmenler ve eğitim çalışanlarının yaklaşık yarısının tatil için bir yere gidemediği, tatile çıkanların büyük bölümünün de köy ya da memleketinde zamanını geçirdiği belirlendi. 
     Türk Eğitim-Sen tarafından 1604 öğretmen ve 1012 eğitim çalışanı arasında yapılan ankette, öğretmenler ve eğitim çalışanlarına ''tatillerini geçen yaz nerede geçirdikleri'' soruldu. 
     Ankete katılan öğretmenlerin yüzde 13'ü, ''tatilini bir tatil yöresinde geçirdiğini'' belirtti. Tatil yörelerine gidebilenlerin büyük çoğunluğu ise ''tatillerini ailelerinden miras kalan veya akrabalarına ait olan yazlıklarda'' değerlendirdiklerini söyledi. 
     Ankete katılan öğretmenlerden yüzde 40'ı ''tatilde köyüne ya da memleketine gittiğini'' ifade ederken, yüzde 43'ü ''tatil süresince herhangi bir yere gidemediğini'', yüzde 4'ü ise ''tatili başka uğraşlarla değerlendirdiğini'' bildirdi. 
     Eğitim çalışanlarının da ancak yüzde 2'si ''tatilini tatil yöresinde geçirebildiğini'' belirtirken, yüzde 55'i de ''herhangi bir yere gidemediğini'' kaydetti. 
     Katılımcıların yüzde 26'sı ''tatilini çalışarak değerlendirdiğini'' söylerken, yüzde 15'i ise ''tatilde memleketine gittiğini'' ifade etti. 
     Aynı araştırmaya göre, tatil yörelerinde 2 kişilik bir ailenin 1 haftalık tatil yapmasının maliyeti, 414 milyon ile 2 milyar 176 milyon lira arasında değişiyor. 
     Ortalama 450-550 milyon lira ücret alan bir öğretmenin eşiyle 1 haftalık tatil yapabilmesi için, her ay 35-180 milyon arasında para biriktirmesi gerekiyor. 
     
</TEXT>
</DOC>
