<DOC>
<DOCNO> 181778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/dunya/dun01.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat sürgüne gönderiliyor 
</HEADLINE>
<TEXT>

      DIŞ HABERLER SERVİSİ 

   
   İsrail tarafından barışın önündeki engel olarak görülen Filistin lideri Yaser Arafat 74 sürgüne gönderiliyor. Dün toplanan İsrail güvenlik kabinesi, Arafat'ın sürgüne gönderilmesi yönünde ilke kararı alırken, kararın uygulanmasının geciktirilmesini de tercih ettiği açıklandı. 
   Güvenlik kabinesinin toplantı sonrası yayımladığı açıklamada, "Son günlerde olanlar Yaser Arafat'ın herhangi bir barış sürecinin önünde tamamen engel olduğunu yeniden kanıtlamıştır. İsrail bu engeli herhangi bir zaman ve biçimde ayrıca verilecek kararla kaldıracaktır" denildi. İsrailli yetkililer de konuyla ilgili yaptıkları açıklamada, bu kararın ilkesel olduğunu, nasıl ve ne zaman uygulanacağının, uluslararası tepkiler de dahil çeşitli unsurlara bağlı olduğunu belirttiler. Bir hükümet kaynağı da kabinenin ordudan, Arafat'ın bölgeden sürgün edilmesi için bir plan hazırlamasının istenmesi kararı aldığını belirtti. 
   Kabine kararında Arafat'ın hemen sürgüne gönderilmesi yönünde karar çıkmamasının ABD'nin muhalefetinden kaynaklandığı yorumları yapılıyor. 
   Sürgüne gönderilmesine yeşil ışık yakılması ardından sert tepki gösteren Arafat, kimsenin kendisini bir yere gönderemeyeceğini söyledi. Kararın ardından Ramallah'ta gazetecilere açıklama yapan Arafat, "Kimse beni kovamaz. Beni bombalarıyla öldürülebilirler, ama bir yere gitmeyeceğim" dedi. Arafat'ın Ramallah'taki kararg hının dışında toplanmaya başlayan halk, "Özgürlük yolunda senin arkandayız" sloganları attılar. ABD Dışişleri Bakanlığı Sözcüsü Richard Boucher da yaptığı açıklamada, "Arafat'ı sürgüne göndermek yararsızdır çünkü böyle bir adım ona, yeni manevra olanakları sağlayacaktır" dedi. 
   
   
</TEXT>
</DOC>
