<DOC>
<DOCNO> 192310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sontur23.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, Ortega için verdiği teminat mektubunun peşinde 
</HEADLINE>
<TEXT>

     Fenerbahçe FB Spor Kulübü, Ariel Ortega'nın transferi nedeniyle River Plate Kulubü'ne verdiği teminat mektubunun ödenmemesi için ihtiyati tedbir kararı aldırdı. 
     İstanbul Asliye Ticaret Mahkemesi'ne başvuran FB avukatı Servet Yeşil'in hazırladığı dilekçede, River Plate Kulübü'nden transfer edilen futbolcu Ortega'nın, Hollanda-Arjantin milli maçına gittiği, ancak dönmediği belirtildi. 
     Bu konuda FİFA'ya gerekli başvuruların yapıldığı ve bazı sonuçların da alındığı anlatılan dilekçede, bu durum karşısında Ortega'nın tazminat ödemeye mahkum edildiği hatırlatıldı. 
     Ortega'nın Fenerbahçe'den ayrılmasında eski kulübü River Plate'in de etkisinin olduğu öne sürülen dilekçede, kulüple ilgili de FİFA'ya başvuruda bulunulduğu ve River Plate'in tazminat ödemeye mahkum edilebileceği kaydedildi. 
     Dilekçede, bu nedenle River Plate'ye verilen 2 milyon dolarlık teminat mektubunun kulüp tarafından paraya çevrilmemesi için ihtiyati tedbir konulması talep edildi. 
     Dosyayı inceleyen mahkeme, FB'nin talebini yüzde 40 teminat yatırılması karşılığında kabul etti. 
     
</TEXT>
</DOC>
