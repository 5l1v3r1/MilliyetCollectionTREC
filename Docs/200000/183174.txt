<DOC>
<DOCNO> 183174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/soneko44.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya Ticaret Ataşesi Türkiye'yi bir AB üyesi olarak görüyorum 
</HEADLINE>
<TEXT>

     İtalya'nın İstanbul Başkonsolosluğu Ticaret Ateşesi Giuseppe Pastorelli, ''AB'nin ilerleme ve Aralık'taki nihai raporlarından beklentimiz Türkiye ile ilişkilerin biraz daha derinleştirileceği yönündedir'' dedi. 
     Avrupa Birliği AB üyesi Fransa, Finlandiya, Almanya, İngiltere, İsveç, Danimarka, Avusturya ve İtalya Ticaret Ateşeleri ''Bursa Tetkik Gezisi'' çerçevesinde, Bursa Sanayici ve İşadamları Derneği'ni BUSİAD ziyaret ettiler. 
     Pastorelli, ziyarette, İstanbul ve Ankara'da görev yaptıkları için her şeyi doğru bir şekilde göremediklerini belirterek, bu açığı, tetkik gezileriyle giderdiklerini söyledi. 
     Bu turlara iki yıl önce başladıklarını, Doğu Anadolu ile Güneydoğu Anadolu Bölgesi'nin ardından Bursa'yı seçtiklerini kaydeden Pastorelli, ekonomik durumun seyrini ve sorunların nasıl aşıldığını yerinde tespit etmeyi amaçladıklarını ifade etti. 
     Pastorelli, Türkiye'nin AB'ye üyeliği konusunun son derece önemli olduğunu vurgulayarak, profesyonel politikacı olmadıklarını, ancak uyum sürecindeki yasal yükümlülüklerin büyük ölçüde tamamlandığını tespit ettiklerini ve bunu ülkelerinde anlatacaklarını dile getirdi. 
     Türkiye'nin katettiği mesafenin kendilerini sevindirdiğini, ancak çıkarılan yasaların uygulamasının daha önemli olduğunu ifade eden Pastorelli, hükümetin de bu yönde önemli sözler verdiğine işaret etti. 
     Pastorelli, Türkiye'nin AB yolunda iki önemli virajı bulunduğunu, birinin Ekim'deki ilerleme raporu, diğerinin ise Aralık'taki nihai rapor olduğuna dikkati çekerek, ''AB'nin ilerleme ve Aralık'taki nihai raporlarından beklentimiz Türkiye ile ilişkilerin biraz daha derinleştirileceği yönündedir. Beklentimiz budur. Tabi, uygulama çok önemli... Biz şahsen ben, Türkiye'yi bir AB üyesi ülke olarak görüyorum'' diye konuştu. 
     Krizlerin Türk ekonomisini altüst ettiğini, ancak son dönemde enteresan bir şekilde gelişme yaşandığını ifade eden Pastorelli, ekonominin sağlıklı bir şekilde gittiğini gösteren üç gösterge olduğunu belirtti. 
     Pastorelli, bunlardan birincisinin büyüme hızı olduğunu ve yılın ilk çeyreğindeki 3.6'lık gerçekleşmenin yıl sonu için umut verdiğini belirterek, enflasyonun yüzde 70'lerden yüzde 25'ler seviyesine gerilmesiyle, Hazine'nin yüzde 30'a kadar düşen iç borçlanma faizinin de son derece olumlu gelişmeler olduğunu kaydetti. 
     Ağustos'ta kurulan yeni şirket sayısının, geçen yılın aynı ayına göre yüzde 12 oranında artmasının da ekonomik göstergelerin iyiye gittiğini kanıtı olduğuna işaret eden Pastorelli, şunları söyledi 
     ''Bu durumu sadece biz değil, IMF de tespit ediyor. Ekonominin bir düzene girdiğinin onlar da farkında. Tabi beklenmedik riskler de olabilir. Ama, onları da bekleyerek göreceğiz. Türkiye ihracatta, iyi bir atak yapıyor. Ama, bu arada ithalatta artıyor ki ithalat-ihracat dengesinin ithalat lehine bozulması bizi rahatlatan bir durum değil. TL'nin euro karşısında aşırı değerlenmesi riskler arasında. İstikbalin ne göstereceğini göreceğiz. Ancak, hükümetin ısrarcı ve takipçi olması ve tasarruf konusundaki çabası çok önemli. Dışarıdan bakanlar olarak, genel anlamda durumun iyiye gittiğini düşünüyoruz.'' BUSİAD Yönetim Kurulu Başkanı Celal Beysel de, çağdaş ülkelerde dış ilişkileri, ticari ilişkilerin belirlediğine dikkati çekerek, ziyaretin ikili ilişkilere katkı sağlayacağını söyledi. 
     Beysel, Bursa'nın tekstil ve otomotivde önemli bir potansiyele sahip olduğunu belirterek, özellikle bu iki sektöre ilişkin ticaretin artırılmasının önemine dikkati çekti. 
     Toplantıda, Almanya'nın Bursa Fahri Konsolosu Halit Cura, İngiltere'nin Bursa Fahri Konsolosu Ergun Kağıtçıbaşı ve İtalya'nın Bursa Fahri Konsolosu Oya İzmirli de hazır bulundu. 
     
</TEXT>
</DOC>
