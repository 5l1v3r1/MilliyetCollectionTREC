<DOC>
<DOCNO> 182427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sondun33.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzyılın buluşu "Segway" New York polisinin emrinde... 
</HEADLINE>
<TEXT>

     ABD'de yüzyılın en önemli buluşlarından birisi olarak açıklanan, ancak tanıtımından sonra hayal kırıklığı yaratan Segway adlı 2 tekerlekli ulaşım aracını New York polisi de kullanmaya başladı. 
     New York sokaklarını her gün arşınlayarak trafik düzenini sağlamaya çalışan, kuralları ihlal eden yüzlerce araca ceza kesen polis memurları, bundan böyle Ginger da denilen tornet Segway'ler ile devriye gezecekler. 
     Manhattan'ın son derece kalabalık ve yoğun trafiğe sahip Broadway caddesinde devriye gezen Maria Mendez isimli polis memuru, yeni araçla işlerinin çok kolaylaştığını söyledi, kendisinin ve arkadaşlarının Ginger'ı çok sevdiklerini belirtti. 
     Aracın kullanımının çok basit olduğunu ve bir günde alıştığını kaydeden Mendez, devriye gezmenin eskisi gibi eziyet olmaktan çıktığını, bunun da iş verimlerini artırdığını anlattı. 
     Ancak ilginç bir nokta, eyalet yasalarına göre kullanımı yasak olan bu aracı kullanan New York polisine başka bir polis tarafından ceza kesilmesi olasılığının bulunması. 
     Ginger'ın güvenlik şartnamesine uymaması nedeniyle New York Eyaleti'ne kaydının yapılamayacağını açıklayan Eyalet Ulaştırma Dairesi DOT , bu aracın kullanımına onay verilmediğini ve sürücülerine ceza kesilebileceğini bildirdi. 
     Mucit Dean Kamen'in otomobillerin yerini alması umuduyla 2001'de tanıttığı Ginger'ın satışları ABD'de birçok eyaletin kullanımına onay vermemesi nedeniyle çok yavaş gidiyor. 
     İki tekerlekli ve aküyle çalışan tek kişilik tornet benzeri aracın en önemli özelliği, ''jiroskopik'' mekanizmasıyla sürücüsünün nereye gitmek istediğini sezerek oraya yönelmesi. Segway, saatte en fazla 20 km hız yapabiliyor ve freni bulunmuyor. Aracın hızı ve yönetimi sadece kullanıcının değişken ağırlığına bağlı bulunuyor ve gidonlarda yer alan ''manuel'' bir mekanizmayla kontrol ediliyor. 
     Ortalama hızı saatte 13 km yürüyüş hızının üç katı olan Ginger, 6 saat şarj edilen aküyle 24 km yol katedebiliyor. Yaklaşık 30 kilogram ağırlığındaki araçla merdiven inip çıkılabiliyor, katlanarak asansöre veya ofise götürülebiliyor. 
     Segway'in üretimi için, Silikon Vadisi'ndeki Kleiner Perkins Byers şirketi 38 milyon dolarlık bir yatırım yapmış, Dean Kamen, başka yatırımcılardan da aldığı mali destekle projeye 90 milyon dolarla başlamıştı. 
     Kamen, ''internet veya naylon gibi önemli bir icat'' olarak gördüğü aracının kaldırımlarda kullanılacağını, araç yaygınlaşırsa kentlerin buna göre yeniden düzenlenmesi gerektiğini düşünüyor. 
     
</TEXT>
</DOC>
