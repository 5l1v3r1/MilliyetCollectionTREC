<DOC>
<DOCNO> 170270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sontur11.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversite adayları, "hangi okul olursa olsun" demeyin... 
</HEADLINE>
<TEXT>

     Akdeniz Üniversitesi A.Ü Sağlık Kültür ve Spor Dairesi Başkanlığı Klinik Psikologu Elif Yazar, üniversitelerde istemedikleri bölümde okuyan öğrencilerin ciddi psikolojik sorunlarla karşı karşıya kaldığını bildirdi. 
     Psikolog Elif Yazar, istemedikleri bölümde okuyan öğrenci sayısının oldukça fazla olduğunu belirterek, bu öğrencilerin ciddi psikolojik sorunlarla karşı karşıya kaldıklarını söyledi. Öğrencilerde sosyal fobinin, üniversitedeki ilk yıllarında yüksek seviyelerde olduğuna dikkati çeken Yazar, ''Zaten ortama uymakta zorluk çekiyorlar, bir de buna istemedikleri bölümde okumak eklenince tamamen içine kapanık bireyler haline geliyorlar'' diye konuştu. 
     Sevmedikleri bölümü tercih eden öğrencilerin okuma isteklerinin azaldığını, bu yüzden okuldan soğuduklarını anlatan Yazar ''Bu öğrenciler ya okulu bırakıyorlar, ya da okumaya devam ederken tekrar üniversite sınavına girmek için hazırlanıyorlar'' dedi. 
     Üniversite sınavına okurken hazırlanan öğrencilerin başarı oranının düştüğünü vurgulayan Yazar, bu nedenle ÖSS'yi kazanan öğrencilerin tercih yaparken çok dikkatli olmaları uyarısında bulundu. 
     Psikolog Elif Yazar, şunları söyledi 
     ''Tercihlerinizi yaparken, az da olsa ilgi duyduğunuz meslekler ile ilgili okulları tercih edin. Bu, gelecek yaşamınız için çok önemli. Gerçekten istediğiniz mesleği yapın, 1 sene kayıp değil, 40 sene bu mesleği yapacaksınız.'' 
     
</TEXT>
</DOC>
