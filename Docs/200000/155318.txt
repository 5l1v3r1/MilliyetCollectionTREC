<DOC>
<DOCNO> 155318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sondun35.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan planı Rumları yine ikiye böldü 
</HEADLINE>
<TEXT>

     Kıbrıs Rum yönetimi lideri Tasos Papadopulos, BM Genel Sekreteri Kofi Annan'a, ''Annan planı temelinde özlü müzakerelere hazır olduğunu'' bildirirken, Papadopulos'un başkanı olduğu ve iktidar ortaklarından Demokratik Parti DİKO , Annan planı temelinde görüşme yapılmasına karşı olduğunu açıkladı. 
     Rum basınına göre, DİKO Yürütme Bürosu, Kıbrıs sorunundaki son gelişmeleri ele aldığı bir toplantı yaptı. Toplantıda, Rum yönetiminin ve Rum Ulusal Konseyi'nin, ''Avrupa Birliği'ne giriş sözleşmesinin imzalanmasından sonra gelişen olguları temel alan stratejik planlama çerçevesindeki karar ve uygulamalarına'' destek verildi. 
     DİKO, Rum tarafında tartışma konusu olan, BM Genel Sekreteri Kofi Annan'ın, derhal Kıbrıs sorununa çözüm çabalarını sürdürmeye çağrılmasına karşı olduğunu açıkladı. 
     
     ''RUM YÖNETİMİ ANNAN PLANI KONUSUNDA YALNIZ KALDI'' 
     Öte yandan, Alithia gazetesi, Kıbrıs Rum yönetiminin, BM inisiyatifi ve Annan planı konusunda Atina ve dönem başkanlığını Yunanistan'ın yürüttüğü Avrupa Birliği AB , BM ve ABD ile tamamen ayrı düştüğünü yazdı. Gazete, bu durumun Rum tarafını Kıbrıs sorununda yalnızlığa ve ''güven önlemlerini'' de bataklığa sürüklediğini kaydetti. 
     ''Hükümet Annan planını terk etmeye yöneliyor. Bu, yetkililerin açıklamalarından ortaya çıkıyor'' ifadelerini kullanan gazete, Rum yönetiminin ve iktidar ortağı partilerin Annan planını terk etme eğiliminde oldukları yönündeki şüphelerin gün geçtikçe arttığını belirtti. 
     Haberde, ''Rum yönetiminin kendi iddialarını çürüterek görüş ayrılığına neden olduğu ve Yunanistan Dışişleri Bakanı Yorgo Papandreu'nun Rum tarafından inisiyatif istediği bir dönemde Annan planının değiştirilmeden ele alınması reddediliyor'' görüşlerine yer verilerek, Papadopulos yönetiminin, BM Genel Sekreteri'ni, Kıbrıs sorununa Güvenlik Konseyi kararı ve Annan planı çerçevesinde müdahil olmaya cesaretlendirmekten bilinçli olarak kaçtığı belirtildi. 
     Fileleftheros gazetesi ise ''Annan planı iktidar ve muhalefeti çatışmaya sürükledi'' başlıklı haberinde, Rum yönetiminin son günlerdeki gelişmelere ilişkin uygulamalarının, Annan planı temelinde görüşmelerin yeniden başlamasına yönelik inisiyatif üstlenilmesinde ısrar eden Rum muhalefeti ile iktidarı böldüğünü yazdı. 
     BM Genel Sekreteri Kofi Annan, yeni bir girişim başlatmak için, planının olduğu gibi kabul edilmesi ve referandumların tarihinin saptanması yönünde net mesajlar isterken, Rum yönetimi, Annan planında değişiklik yapmak için özlü müzakereler yapmak niyetinde olduğunu açıklamıştı. 
     
</TEXT>
</DOC>
