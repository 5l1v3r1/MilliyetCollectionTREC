<DOC>
<DOCNO> 153176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/yazar/cemal.html </URL>
<DATE> 2003/04/29/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Askerin yanlışları ve askerle oynamak 
</HEADLINE>
<TEXT>

     Atatürk böyle diyor. 
     Ancak asker siyasetle ilgisini hiç kesmedi. Türkiye'nin yakın siyasal tarihinin asker gölgesinde oluştuğu, yazıldığı söylenebilir. Siyaseti her zaman yakın takipte tuttuğunu, müdahale ettiğini biliyoruz askerin. 
     Dün böyleydi. 
     Bugün de farklı değil. 
     İyi mi, kötü mü 
     Bu topraklarda Osmanlı döneminden beri yaşanan modernleşme - Batılılaşma sürecinde, Cumhuriyet Devrimi'nde, ulusal devletin kuruluşunda asker kurum olarak önemli roller üstlendi, oynadı. Bugüne kadar çektiği çizginin üstünde artıları, eksileri, sevaplar gibi günahları da var. 
     27 Mayıs, 12 Mart, 12 Eylül gibi askeri darbeler, idamlarıyla, siyasal yasaklarıyla Türkiye'de siyasetin normalleşmesini, olgunlaşmasını geciktirdi. Siyasetin rayından sapmasına, kutuplaşmasına yol açtı. 
     Cumhuriyet Devrimi ve ulus devletin kuruluş aşamasında, Kürt sorunu ve laiklik ile ilgili olarak yapılan aşırılık ve yanlışlar, Türkiye'de bugüne kadar demokratik hukuk devletini sınırlayan düşünce ve politika kalıplarının temellerini attı. Askeri darbelerin kökleri bu temellere uzanır. 
     Bu açılardan asker bugün de bazı hatalı eğilimlerden kendini kurtarabilmiş değil. Bu yanlış eğilimlerinden birinin konusu Avrupa Birliği'dir. Asker bu konudaki gerçek kuşkularını genellikle açığa vurmuyor. Ama bilinen o ki, AB'nin bazı koşullarını öteden beri içine sindiremiyor. 
     Bu koşullardan biri, demokrasilerde asker - sivil ilişkileridir. Askerin ağırlığının ya da örneğin Milli Güvenlik Kurulu Genel Sekreterliği gibi bir kurumun demokrasinin olağan standartlarına uygun hale getirilmesidir. 
     Yine asker, AB'nin demokrasi ve hukuk devletiyle ilgili bazı koşullarının 'Kürt milliyetçiliğini güçlendireceği'ni ve bölünme riskini artıracağını düşünür. 
     Asker bu nedenle perde arkasında Kopenhag siyasal kriterleri alanındaki bazı olumlu gelişmeleri engelliyor. Bazen yasal düzenlemelere müdahale ediyor, bazen uygulamayı geciktiriyor. 
     Kıbrıs bir başka konu. 
     Askerin Kıbrıs'la ilgili tutumu, bir yandan sorunun çözümünü geciktirirken, Türkiye'nin AB yolunu da kesebiliyor. 
     AB konusunda kapalı kapılar arkasında oynayan asker, Kıbrıs'la ilgili olarak daha çok ön plana çıkabiliyor. Belki de askerin bu tutumunda, Türk kamuoyunun AB üyeliğini istemesinin rolü vardır. Onun için AB'ye açıktan sesini çıkarmıyor olabilir. 
     Doğru olan nedir 
     Türkiye'nin AB yolunda kararlılıkla ilerlemesi, hem siyasal hem ekonomik açılardan ülkenin güçlenmesi ve istikrarlı bir raya oturması sonucunu doğurur. Bir bölünme riski varsa, Avrupa'dan dışlanan bir Türkiye'de bu risk daha çok büyür. O yüzden doğru olan, Türkiye'nin AB yolunda askerin de katkıda bulunmasıdır. 
     Bir başka konu 
     Laiklik... 
     Türkiye'de şeriatçılar var, yarın da olacak. Ama şeriat tehlikesi yok Çünkü, Türkiye'de iktidarı ele geçirip devlet ve toplum düzenini dini esaslara oturtabilecek güçleri yok bu akımların... 
     Uyanık olmaya evet. 
     Titizlenmeye evet. 
     Ama bunları yaparken sapla samanı birbirine karıştırmaya, toplumu germeye hayır. Türkiye'nin istikrarlı bir kalkınma rayına oturmasını istiyorsak da hayır. Türkiye'nin Avrupa Birliği yörüngesine girmesini gerçekten istiyorsak da hayır. 
     Evet, her ülkenin tarihi kendi koşullarında, farklı yazılır. Bu toprakların tarihinde askerin ağırlıklı rolü elbette var. Hem sevabı hem günahı olmuştur. 
     Fakat şu unutulmasın 
     Asker eğer Türkiye'nin Avrupa Birliği yolunun kesilmesine katkıda bulunursa, ülkemiz Atatürk'ün koyduğu çağdaş uygarlık düzeyi hedefinden şaşmış olur. 
     Buna ihtimal vermiyorum. 
     Dip not 
     Türkiye'yi Batı demokrasisi yolundan saptırmak ve Atatürkçülük maskesi altında Baasçı, Üçüncü Dünyacı sulara çekmek için bir ömür boyu askeri kışkırtanların sağda solda yine sahne aldıkları ve kendilerine yeni yol arkadaşları buldukları dikkati çekiyor. 
     Mazide olduğu gibi yine çok kurnaz, çok ince oynadıklarını sanıyorlar. Yazık Çok daha uygun koşullarda oyuna gelmeyen askerin bu zamanda böylesine kaba bir tuzağa çekileceğine hala ihtimal verebilmeleri bana acı geliyor. 
     
     





</TEXT>
</DOC>
