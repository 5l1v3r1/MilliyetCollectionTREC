<DOC>
<DOCNO> 199264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/soneko23.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD anketinden hükümete geçer not çıktı... 
</HEADLINE>
<TEXT>

     Müstakil Sanayici ve İşadamları Derneği MÜSİAD tarafından 2 bin 280 işadamının katılımıyla hazırlanan ''Hükümetin Karnesi'' anketinde, hükümet ''geçer not'' aldı. 
     MÜSİAD Genel Başkanı Ali Bayramoğlu, anket sonuçları ve hükümetin bir yıllık çalışmalarını değerlendirmek üzere basın toplantısı düzenledi. 
     Verilen bilgiye göre, 2 bin 280 işadamının katılımıyla 27 ilde yapılan ankette, işadamlarının yüzde 42'si hükümeti ''çok başarılı'', yüzde 35'i ''vasat'', yüzde 14'ü ''başarısız'' buldu. 
     İşadamları hükümeti enflasyonun kontrolü, faizlerin düşürülmesi, büyüme ve ihracattaki artış, maliyetlerin düşürülmesi ile AB'ye uyum çalışmalarında başarılı görürken, YÖK konusunda başarısız, işsizliğin azaltılması, yatırımların artırılması ve ithalatın dengelenmesi konusunda ise vasat buldu. 
     Ekonomiden demokratikleşmeye, AB'ye uyumdan YÖK reformuna kadar 27 ayrı kriter üzerinden değerlendirme yapılan anketin sonuçlarına göre, özelleştirme, yeni istihdam oluşturulması ve iç borcun azaltılması konularında hükümet politikaları başarısız olarak değerlendirildi. 
     Seçilmişlerin demokratik bir ülkede olması gereken konuma ulaşması politikasında da yetersiz değerlendirmesinde bulunulurken, ankete katılanlardan yüzde 70'den fazlası hükümeti yargı reformu çabaları konusunda başarısız ya da vasat buldu. 
     Dış borçların dış politikayı olumsuz etkilemesinin önlenmesi konusunda da hükümeti başarısız ya da vasat bulanların oranı yüzde 42'lik orana sahip oldu. 
     Hükümetin en başarılı bulunduğu alan yüzde 62 ile enflasyonun kontrolü olurken, bunu AB'ye uyum çalışmaları ve ihracatın artırılması çabaları takip etti. 
     Hükümetin en başarısız bulunduğu alan ise YÖK ve yargı reformu olarak görüldü. Bunu sırasıyla SSK ve vergi yüklerinin azaltılması, yargı reformu ve istihdamın artırılması çabaları izledi. 
     Ali Bayramoğlu, sonuçların sunumunun ardından yaptığı değerlendirmede, ''Son 10 yılda koalisyon hükümetlerinin başarısızlıkları ve getirdiği ekonomik krizlerin, kaosların ardından ilk defa sanayi kesimi bir yıllık yeni bir hükümet olmasına rağmen, bir hükümete geçer not veriyor. Bu önemli bir gelişme'' dedi. 
     Bu değerledirmenin moral, motivasyon ve altyapısı olduğuna inandığını kaydeden Bayramoğlu, ''Ama net bir şekilde geçer notu verirken, karnenin bir kenarına da sanayici şunu yazıyor beklentilerinizin yerine gelebilmesi için yapılmışlardan çok daha fazla şeyler de yapmanız gerekiyor notu veriyor ve dip not düşüyor Yapmanız gereken şeyler yaptıklarınızdan fazla '' diye konuştu. 
     
</TEXT>
</DOC>
