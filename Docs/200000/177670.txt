<DOC>
<DOCNO> 177670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sonspo10.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1'de pole pozisyonda sürpriz bir isim... 
</HEADLINE>
<TEXT>

     Formula 1 Dünya Şampiyonası'nda sezonun 13. yarışı olan Macaristan Grand Prix'sinde ''pole'' pozisyon İspanyol Fernando Alonso'nun oldu. 
     Budapeşte Hungaroring pistinde bugün yapılan sıralama turlarında 1.21.688 ile en iyi zamanı elde eden Renault ekibinden Fernando Alonso, yarınki yarışa ilk sırada başlama hakkını elde etti. 
     Sıralama turlarında, BMW Williams ekibinden Alman pilot Ralf Schumacher, 1.21.944 ile ikinci, Jaguar'ın Avustralyalı pilotu Mark Webber, 1.22.027 ile üçüncü, BMW Williams'dan Kolombiyalı sürücü Juan Pablo Montoya 1.22.180 ile dördüncü, Ferrari ekibinden Brezilyalı Rubens Barrichello 1.22.180 ile beşinci, Renault'dan İtalyan Jarno Trulli 1.22.610 ile altıncı oldu. 
     Genel klasmanda ilk sırada bulunan Ferrari ekibinden Alman Michael Schumacher ise ancak 8. sırada kendisine yer bulabildi. 
     3 bin 975 metre uzunluğundaki Hungaroring pistinde yarın TSİ 15.00'de başlayacak yarışta sürücüler, 77 tur üzerinden yarışarak 306.069 kilometrelik zorlu parkuru en önde tamamlamaya çalışacaklar. 
     
</TEXT>
</DOC>
