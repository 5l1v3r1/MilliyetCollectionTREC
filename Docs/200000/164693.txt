<DOC>
<DOCNO> 164693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/tv/ekran.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Filmlerindeki gibi yaşadı 
</HEADLINE>
<TEXT>

Geçen hafta yitirdiğimiz Gregory Peck'in başrolünü üstlendiği "Kilimanjaro'nun Karları" ile usta aktöre veda ediyoruz... 
     ALİN TAŞÇIYAN 

     Rekin Teksoy'un "Sinema ve Edebiyat" kuşağındaki program değişikliği sayesinde Gregory Peck'e veda etme olanağı bulduk. Ernest Hemingway uyarlaması "Kilimanjaro'nun Karları"nda ölüm döşeğinde bir yazarı canlandıran Gregory Peck, bütün zarafeti ve ustalığıyla karşımıza çıkıyor. Peck'in gerek gerçek hayattaki kişiliği gerek beyazperdeki imgesi öyle güven verici, dürüst ve sevecendi ki, bize filmlerinde yaşattığı huzurlu sona kavuştu. 87 yaşında yatağında öldü. 
     
     Sinemayı dorukta bıraktı 
     Kaliforniyalı Peck, Berkeley'deki tıp öğrenimini Broadway'de sahneye çıkma uğruna bıraktı. Uzun boylu, esmer, yakışıklı haliyle Kaliforniya'ya dönüp sinemaya başlaması için iki yıl yetti. 1944'te "Days of Glory" ile setlere adım attı. Aynı yıl ikinci filmi "Keys of the Kingdom" ile Oscar'a aday gösterildi. Hitchcock'un "Spellbound"u, David O. Selznick'in "Kanlı Aşk"ı, Elia Kazan'ın "Gentleman's Agreement"ı ile yükselen bir grafik çizdi. 
     Audrey Hepburn'ün peşindeki bir gazeteciyi canlandırdığı romantik "Roma Tatili"nde de, "Moby Dick"i avlamayı hayatının amacı yapan Kaptan Ahab rolünde de aynı derecede etkili olan, hem role göre değişip hem karizmatik kalan nadide aktörlerden biriydi. '70'lerde köşesine çekildi. Çok az film yapıp zamanını hayır işleriyle geçirdi. 
     İki evliliğinden beş çocuk sahibi, ailesine düşkün Gregory Peck'in en parlak başarısı ise Oscar kazandığı "Bülbülü Öldürmek" oldu. Geçtiğimiz günlerde Peck'in kuruluşunda başkanlığını yaptığı Amerikan Film Enstitüsü'nün bir anketinde, bu filmde canlandırdığı, beyaz bir kadına tecavüz etmekle haksız yere suçlanan Afrikalı- Amerikalıyı savunan avukat Atticus Finch karakteri "sinema tarihinin en büyük kahramanı" seçildi. 
     TRT 2 22.10 


Kadının çilesiAtıf Yılmaz'ın kırsal kesimdeki çarpık gelenek "berdel" üstüne ödüllü çalışmasında Türkan Şoray ve Tarık Akan başrollerde 
     Atıf Yılmaz ustanın "Berdel" adlı filmi dehşet verici bir geleneğin varlığını Türkiye'ye ve dünyaya duyurmuştu. Sinemada toplumsal gerçekçiliğin sağlam bir örneğini veren film, Berlin Film Festivali'nin CICAE Ödülü başta olmak üzere birçok uluslararası festivalde ödül kazandı. Diyarbakırlı yazar Esma Ocak'ın aynı adlı öyküsünden Türkiye Aile Sağlığı ve Planlaması Vakfı'nın talebiyle sinemaya aktarılan filmin kadrosunda sinemamızın tanınmış oyuncuları rol alıyor. Bugünün dizi yıldızı Mine Çayıroğlu ise daha çocuk yaşta filmin en trajik kişiliğini canlandırıyor. 
     Karısı Şoray peş peşe beş kız çocuğu doğuran Ömer Akan , oğul sahibi olmak için onun üstüne kuma getirmeye karar verir. Ancak başlık parası ödeyecek durumda olmadığı için kumanın babasına 15 yaşındaki büyük kızı Beyaz'ı Çayıroğlu "berdel" olarak verir. Bu çarpık gelenek bir trajediye yol açacaktır... 
     KANAL 7 22.30 


Eğlenceden belgesele, müzikten yerli diziye      Tele Pazar Canlı yayına Grup Yorumsuz ve Sibel Tüzün katılıyor. TRT 1 15.30 
     Sihirli Annem Dudu'nun Betüş ve Sadık'ı ayırmak için yeni büyü denemesi, Tuğçe'nin dans kursuna gideceğini öğrenen Cem'in kıskançlık krizi, Çilek'in sihir yaparken yakalanması bu bölümün satır başları... KANAL D 20.30 
     H2000 Dream TV'de Türkiye'nin en büyük açık hava müzik festivali olan H2000'deki Athena konseri canlı yayınlanacak. DREAM TV 22.00 
     Perspektif "Özgürlüğün Mucidi M. Cooper" adlı dosyada, Nuri Çolakoğlu'nun cep telefonunun mucidi olan Martin Cooper'la yaptığı röportaj var. CNN TÜRK 22.10 
     

</TEXT>
</DOC>
