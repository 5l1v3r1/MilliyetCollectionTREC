<DOC>
<DOCNO> 183397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/soneko24.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Büyükelçisi Büyüyen bir Türkiye daha iyi bir ticari ortak olur 
</HEADLINE>
<TEXT>

     ABD'nin Ankara Büyükelçisi Eric Edelman, ABD olarak güçlü ve dinamik bir Türkiye'yi bölge ve dünya barışı için güvence olarak gördüklerini söyledi. 
     Edelman, Dubai'de yapılacak IMF Dünya Bankası toplantıları öncesinde, yerli ve yabancı sermaye yatırımcılarıyla hükümet yetkililerini biraraya getiren Bodrum'daki Yabancı Yatırımcılar Toplantısı'ndaki konuşmasında, büyüyen ve müreffeh bir Türkiye'nin ABD için daha iyi bir ticari ortak olacağını vurguladı. 
     Edelman, Türkiye'nin uyguladığı güçlü ekonomik program sayesinde son iki yılda önemli ilerlemeler kaydettiğini belirterek, Türk hükümetinin Uluslararası Para Fonu IMF ile 6. gözden geçirme görüşmelerini zamanında tamamlayarak, reform sürecini daha da hızlandırmaya karar verdiğini öğrendiğini ifade etti. 
     Ticari ilişkilerde Türkiye'nin Avrupa ile gümrük birliğinin, ABD ile ikili ilişkilerde yapılabilecekleri sınırladığını ifade eden Edelman, bununla birlikte, ABD olarak bu konuda iki tarafın da yararına olacak yaratıcı fikirlere açık olduklarını kaydetti. 
     
     TEKSTİL KOTALARININ KALDIRILMASI 
     Tekstil sektöründe 2004 yılı sonunda kotaları kaldıracaklarını hatırlatan Edelman, Türkiye ihracatçıların ABD pazarında, Çin gibi diğer büyük üreticilerle nasıl rekabet edeceklerini ciddi biçimde düşünmeleri gerektiğine işaret etti. 
     Edelman, bu konuda üzerinde düşünülmesi gereken bir öneri olarak, İstanbul'un, Hong Kong gibi bir tekstil antreposu ve işletme merkezi haline getirilmesi konusunu gösterdi. 
     Yabancı yatırımlar konusuna da değinen ABD Büyükelçisi, bu konuda Türkiye'deki durumun çok parlak olduğunu söyleyemeyeceğini, ABD şirketlerinin ABD'li yatırımcıların Türkiye'de karşılaştığı pek çok problem yüzünden endişe duyduğunu öne sürdü. 
     Bu problemler arasında, ayrımcı vergilendirme, entelektüel mülkiyeti korumanın yetersizliği, üretime getirilen kotalar, yolsuzluk ve yasa ve kuralların etkili uygulanmamasını gösteren Edelman, ''Yerli ortakların uygunsuz ya da yasa dışı davranışlarının yol açtığı iyi bilinen bir kaç olayın da ABD iş dünyasındaki Türkiye imajına büyük etki yaptığını'' belirtti. 
     
     IRAK'TA İŞBİRLİĞİ... 
     Türkiye ile ABD'nin Irak'ta barış ve düzenin yeniden tesisinde ortak çıkarı bulunduğunA işaret eden Edelman, Irak'ta istikrarın Türk ekonomisine olumlu etkiler yapacağını bildirdi. 
     ABD'nin doğrudan ya da ABD şirketleri aracılığıyla Irak'taki temel ihtiyaçların karşılanması için şimdiden Türkiye'den en azından 150 milyon dolarlık mal ve hizmet satın aldığını belirten Büyükelçi Edelman, buna Birleşmiş Milletlerin 100 milyon dolarlık alımları da eklendiğinde Türk ekonomisine olan katkının daha iyi görüleceğini söyledi. 
     Türk şirketlerinin Irak'ta altyapı imarında yaklaşık 100 milyon dolarlık taşeronluk işleri aldığını kaydeden Büyükelçi, Irak'ta geniş işbirliği olanakları ve potansiyelleri bulunduğunu ifade etti. 
     
     TÜRKİYE İLE AİLE BAĞLARI 
     Göreve başladıktan sonra kamu önünde ilk konuşmasını Bodrum'da yapan Büyükelçi Edelman, Türkiye ile yıllar öncesine giden kişisel bağları olduğunu söyledi. 
     Devrim sırasındaki Rusya'daki kargaşadan kaçan büyükannesinin Türkiye'ye sığındığını anlatan Edelman, Türkiye'nin büyükannesine büyük konukseverlik gösterdiğini ve annesinin de Türkiye'de doğduğunu söyledi. 
     
</TEXT>
</DOC>
