<DOC>
<DOCNO> 174744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/guncel/gun03.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Felsefeciler İstanbul'da 
</HEADLINE>
<TEXT>

   21. yüzyılın ilk "Dünya Felsefe Kongresi" bugün İstanbul'da başlıyor. Ünlü felsefecilerin katılacağı kongrenin açılışına Cumhurbaşkanı Sezer de katılacak 
      BELMA AKÇURA İstanbul 

   
   Başbakan Recep Tayyip Erdoğan'ın oğlu Bilal Erdoğan'ın nik h töreninin yapılacağı Lütfü Kırdar Kongre Merkezi ile Harbiye Askeri Müze'de yapılacak kongreye 83 değişik ülkeden 1600 filozof katılıyor. Kongrede sunulacak bildirilerin sayısı 1110. 
   Türkiye Felsefe Kurumu Başkanı Prof. Dr. Ionna Kuçuradi'nin girişimleriyle İstanbul'da yapılan kongre, dört ana oturum, beş sempozyum, bildiri sunulabilecek 50 seksiyon, 69 yuvarlak masa toplantısı ve bazı afiş oturumlarından oluşuyor. 
   "Dünya Problemleri Karşısında Felsefe" konulu konferans Jürgen Habermas, Gianni Vattimo, Iris Young, Jelyu Zhelev, Agnes Heller, Seyla Benhabib, Otfiried Höffe gibi tanınmış filozoflar ve bilim adamlarını da buluşturacak. 
   
   Ünlü konuklar geliyor 
   Eski Bulgaristan Cumhurbaşkanı ve filozof Jelu Jelev ile felsefeci Sırbistan Parlamentosu Başkanı Micunovic de kongrede oturumlara başkanlık edecek. Siyaset ve Felsefe konulu oturum ise 9. Cumhurbaşkanı Süleyman Demirel'in katılımıyla gerçekleşecek. 
   Katılım için en çok başvuruyu Amerikalılar yaptı. 250 Amerikalının katılacağı konferansta Rusya Felsefe Derneği, filozofları kiraladığı bir gemiyle İstanbul'a gönderdi. 
   Yerli ve yabancı yayınevlerinin kitaplarını tanıtıp satış da yapabilecekleri kongreye katılım, öğrenciler ve öğretmenler için 25, diğer katılımcılar için 200 dolar. Tercüme ise ilk ve son toplantıda yapılacak. Onun dışındaki toplantılar için çeviri yok. Türkçe dahil 6 resmi dil konuşulacak. 
   
   
</TEXT>
</DOC>
