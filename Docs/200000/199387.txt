<DOC>
<DOCNO> 199387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/ekonomi/eko14.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşük faizli krediyi alan otomobile koştu 
</HEADLINE>
<TEXT>

   İlk dokuz ayda 133 bin 104 araç krediyle satıldı. Toplam satışların yüzde 74'ü krediyle yapıldı 
   
   Düşen faiz oranları nedeniyle tüketici kredisiyle taşıt alımında patlama yaşandı. Bu yılın ilk dokuz ayında krediyle satılan otomobil ve hafif ticari araç sayısı, geçen yıla göre yüzde 128 artarak 133 bin 104'e yükseldi. 
   Otomotiv Sanayii Derneği OSD verilerine göre, yılın ilk çeyreğinde 25 bin 443 adet olan tüketici kredisiyle satılan araç sayısı, ikinci çeyrekte 39 bin 225'e, üçüncü çeyrekte ise 68 bin 436'ya çıktı. Böylece, üçüncü çeyrekte krediyle satılan araç sayısı, yılın ilk yarısındaki 64 bin 668 adetlik satışı geçti. Ayrıca, üçüncü çeyrekteki kredi kullanım sayısıyla 2000 yılından sonra en yüksek rakama ulaşıldı. 
   Bu yıl ilk dokuz ayda toplam satışlar içinde tüketici kredisiyle satılan araçların payı da yüzde 74'e çıktı. Hafif araçlar için kullanılan tüketici kredisi tutarı, üçüncü çeyrekteki 1.4 katrilyon liralık artışla toplam 2.6 katrilyona ulaştı. Rakam yılın ilk çeyreğinde 441.9 trilyon, ikinci çeyreğinde ise 790.6 trilyon olmuştu. 
   
   
</TEXT>
</DOC>
