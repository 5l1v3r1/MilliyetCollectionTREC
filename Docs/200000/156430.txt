<DOC>
<DOCNO> 156430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sonspo16.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş PAF takımı şampiyonluk peşinde... 
</HEADLINE>
<TEXT>

     Beşiktaş, Profesyonelliğe Aday Futbolcular PAF Ligi'nde şampiyonluğa koşullandı. 
     Ligde 31. haftayı, bir maçı eksik olmasına rağmen en yakın takipçileri İstanbulspor ve Altay'ın 6 puan önünde lider geçen Beşiktaş, yarın ezeli rakibi Fenerbahçe ile oynayacağı erteleme maçını kazanırsa, bitime 3 maç kala şampiyonluğunu ilan edecek. 
     Beşiktaş ile Fenerbahçe PAF takımları arasındaki karşılaşma BJK İnönü Stadı'nda saat 17.30'da başlayacak ve sporseverler maçı ücretsiz izleyebilecek. 
     Bu maç, sarı-lacivertli takımın yurtdışında özel turnuvaya katılması nedeniyle ertelenmişti. Beşiktaş Kulübü Futbol Altyapı Menajeri Bahattin Baydar, siyah-beyazlı taraftarları maça davet ederek, ''Maçı izleyen herkes, takımımızın kalitesini görecek'' dedi. 
     
     BEŞİKTAŞ'A 3 PUAN YETİYOR 
     Lider Beşiktaş, yarınki maçta Fenerbahçe'yi yenmesi durumunda şampiyonluk turu atacak. 
     Haftayı, 57'şer puanlı İstanbulspor ve Altay'ın 6 puan önlerinde, 63 puanla önde kapatan siyah-beyazlılar, yarınki maçı da kazanması durumunda, 2 rakibiyle de arasındaki puan farkını 9'a çıkaracak. Bu durumda Beşiktaş, ligde kalan 3 maçını da kaybetse dahi, bu 2 takıma karşı ikili averajlarda üstünlüğü bulunduğu için mutlu sona ulaşacak. 
     Beşiktaş, takipçilerinden İstanbulspor'a ilk maçta 3-1 yenilip, ikinci maçta 3-0 galip gelmişti. Siyah-beyazlılar, Altay'ı ise 2 maçta da 3-0 ve 1-0'lık skorlarla yenmişti. 
     
     PUAN DURUMU 
     PAF Ligi'nde son puan durumu şöyle 
     
     
TAKIMLAR O G B M A Y P 1-Beşiktaş 30 18 9 3 69 33 63 2-İstanbulspor 31 17 6 8 65 40 57 3-Altay 31 17 6 8 36 30 57 7-Fenerbahçe 30 14 9 7 62 34 51 
     
     FENERBAHÇE İLK MAÇI 5-0 KAZANMIŞTI 
     Sezonun ilk yarısını lider kapatan Fenerbahçe PAF Takımı, ilk yarıda oynadığı maçta ezeli rakibi Beşiktaş'ı 5-0 gibi açık farklı bir skorla yenmişti. 
     Ancak sarı-lacivertli ekip, özellikle Tamer Güney'in A takımının koordinatörlüğüne getirilmesinin ardından, yetenekli genç oyuncuları da yanına almasıyla, PAF Ligi'nde büyük bir düşüş yaşıyor. 
     Son 2 maçını da kaybeden Fenerbahçe PAF Takımı, yaptığı son 9 maçta ise sadece 2 galibiyet alırken, 3 kez yenildi, 4 kez de berabere kaldı ve 7. sıraya kadar geriledi. 
     Öte yandan Beşiktaş, PAF Ligi'nde son şampiyonluğunu 1999-2000 sezonunda elde etmişti. 
     
</TEXT>
</DOC>
