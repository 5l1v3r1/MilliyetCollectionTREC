<DOC>
<DOCNO> 173855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/siyaset/siy07.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç Parti'de yaprak dökümü 
</HEADLINE>
<TEXT>

   GP Isparta il yönetimi, "Namusumuzla yola çıktık, temiz siyaset istiyorduk. Ancak hastalıklı anlayışlarla siyaset yapamayız" diyerek görevi bıraktı 
   HASAN ÖZBEK, TUNCAY AKYOL Isparta DHA 

   
   Genç Parti GP Isparta il ve merkez ilçe yönetimi topluca istifa etti. İl ve ilçe yönetimindeki 60 kişi istifa dilekçelerini parti genel merkezine fakslarken, "Diğer partileri çürüten hastalıklı anlayışlarla siyaset yapamayız" dedi. İstifa nedenlerini açıklayan İl Başkanı Nuri Koç, amaçlarının temiz siyaset yapmak olduğunu belirtti. Koç, "Birçok partinin çürümesine ve siyaset mezarlığına gömülmesine yol açan arızalı particilik anlayışının ve uygulamalarının GP'de giderek kangrenleşerek yerleşeceği sinyalleriyle karşılaştık" ifadesini kullandı. 
   İl yöneticilerine bilgi verilmeden teşkilat başkanlığının devreden çıkartıldığını ve genel merkezin Isparta'da bazı girişimler yaptığını savunan Koç şunları söyledi 
   "Türk siyasetine ve politika yaşamına yerleşmiş olmasından mustarip olduğumuz yolsuzluk, usulsüzlük, hortumculuk ve ahbap - çavuş ilişkilerine karşı olduğumuz ve bunlara karşı mücadele vermek için bir araya geldik. Lekesiz, temiz, şaibesiz, tepeden inme müdahalelerle yönetilmeyen, teşkilata önem veren bir partide yer almak istedik. Bu amaçla da GP'yi tercih ettik. 
   Ancak arızalı particilik anlayışının GP'ye kangrenleşerek yerleşeceği sinyalleriyle karşılaştık. Bizler adalet, namus, dürüstlük ve tutarlılık ilkeleriyle yola çıkan kişiler olarak, son gelişmelerin gölgesinde kalmak ve diğer partileri çürüten hastalıklı alışkanlıkları benimseyip siyaset yapamayacağımızın altını çizerek GP'den ve bu partideki görevlerimizden istifa ediyoruz." 
   
</TEXT>
</DOC>
