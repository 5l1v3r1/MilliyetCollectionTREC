<DOC>
<DOCNO> 158712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sonspo19.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş tur, Galatasaray umut peşinde... 
</HEADLINE>
<TEXT>

     Beşiktaş ile Galatasaray, yarın Birinci Süper Futbol Ligi'nde 2002-2003 sezonunun son derbi maçına çıkacak. 
     BJK İnönü Stadı'nda saat 19.00'da başlayacak ve Digitürk Lig TV'den naklen yayınlanacak maçı, FIFA kokartlı hakem Ali Aydın yönetecek. 
     
     BEŞİKTAŞ ''TUR'' PEŞİNDE 
     Derbi maça ezeli rakibinin 5 puan önünde lider başlayacak olan Beşiktaş'a, 7 sezondur özlem duyduğu şampiyonluk için beraberlik dahi yetiyor. 
     ''Kara Kartallar'', kendi sahasında ve seyircisi önünde ezeli rakibine yenilmediği taktirde, sezonun bitimine 1 maç kala şampiyonluğunu ilan edecek. 
     Kendi evindeki son 8 maçını da kazanan Beşiktaş, maçtan yenik ayrılması durumunda dahi, son hafta Samsunspor'u deplasmanda yenip, yine ipi göğüsleme avantajını elinde bulunduruyor. 
     
     GALATASARAY ''UMUT'' ARIYOR 
     BJK İnönü Stadı'na 5 puan farkla 2. sırada çıkacak olan Galatasaray ise, ezeli rakibini yenerek, şampiyonluk şansını son haftaya taşımayı amaçlıyor. 
     Rakip sahada yaptığı son 9 maçı da kazanan Galatasaray, maçı galip tamamlaması durumunda, aradaki puan farkını 2'ye indirecek ve şampiyonluk umutlarını son hafta Ali Sami Yen Stadı'nda Gaziantepspor ile yapacağı karşılaşmaya taşıyacak. 
     
     İKİLİ AVERAJ 
     Ligde geçen sezondan itibaren uygulanan ''ikili averaj'' sisteminde ise, sezonun ilk yarısındaki maçı Ali Sami Yen Stadı'nda 1-0 kazanan Beşiktaş avantajlı. 
     Siyah-beyazlılar, yarınki maçı 1 farklı skorla yitirmesi durumunda, sezon sonunda puan eşitliği halinde takımların genel averajına bakılacak. 33. haftaya genel averajda Beşiktaş, Galatasaray'ın 6 gol önünde başlıyor. 
     Galatasaray'ın derbiyi 2 farklı skorla kazanması durumunda ise Beşiktaş'a, Galatasaray'ın Gaziantepspor'u yenmesi durumunda, Samsunspor deplasmanında alacağı beraberlik, şampiyon olması için yetmeyecek. 
     
     GALATASARAY'DA KAMP YOK 
     Galatasaray, sezon başından bu yana ilk kez bir maç öncesi kampa girmeyecek. 
     Teknik direktör Fatih Terim'in, ''Bu maçın önemini anlatmak için kampa almaya gerek yok'' açıklamasıyla, sarı-kırmızılı futbolcular, yarın öğle saatlerinde Florya Tesisleri'nde toplanacak ve Dolmabahçe'ye hareket edecek. 
     Sarı-kırmızılı ekip, hazırlıklarını bu akşam basına kapalı yapacağı idmanla tamamlayacak. 
     Dün akşam kampa giren Beşiktaşlı futbolcular ise, bu akşam yapacağı basına kapalı idmanın ardından maç saatini beklemeye başlayacak. 
     
     BEŞİKTAŞ CEPHESİ 
     Şampiyonluk yarışında büyük avantaja sahip Beşiktaş'ta, derbi maç öncesi tek eksik, sakatlığı süren Maldarasunu. 
     Siyah-beyazlılarda kart cezalısı oyuncu yok, Bayram'ın maç eksiği bulunuyor. 
     Teknik direktör Mircea Lucescu'nun son haftalardaki kadroyu bozmaması, sarı kart cezası nedeniyle son Gençlerbirliği maçında forma giyemeyen Ahmet Dursun'u derbi maçta yedek soyundurarak, forvette İlhan'ın yanında Sergen'e şans tanıması bekleniyor. 
     
     GALATASARAY CEPHESİ 
     Galatasaray'da ise, son haftalarda olduğu gibi sakat oyuncuların çokluğu dikkat çekiyor. 
     Sarı-kırmızılı takımda, sakatlıkları süren Hasan, Berkant, Baliç, Pinto, Ümit Davala ve Batista, derbide de oynayamayacak. Sakatlığı tam olarak geçmeyen ve maç eksiği de bulunan Xavier'in durumu ise karşılaşma öncesi netlik kazanacak. 
     Teknik direktör Fatih Terim'in forvette Ümit Karan'ın yanında Lukunku ile Arif arasında tercih yapması bekleniyor. 
     
     BİLETLER BİTTİ 
     Derbi maç öncesi satışa çıkarılan maç biletleri çok kısa süre içinde tükenmişti. 
     Sezonun son derbi maçını izlemek isteyen çok sayıda siyah-beyazlı taraftar bilet bulamazken, karaborsacılar da yoğun talep üzerine yüksek fiyatlardan bilet satışı yapıyor. 
     Derbi maçta Galatasaray'ı eski açık tribünde 500 taraftarı destekleyecek. 
     Bu arada maç saatinde İstanbul'da yağmur bekleniyor. 
     
     MUHTEMEL 11'LER 
     Ezeli rakiplerin karşılaşmaya şu muhtemel 11'lerle çıkması bekleniyor 
     Beşiktaş Cordoba, Zago, Ronaldo, Ahmet Yıldırım, Kaan Dobra, Tayfur, Guinti, Pancu, İbrahim, Sergen, İlhan. 
     Galatasaray Mondragon, Vedat, Bülent, Mehmet Polat, Hakan, Cihan, Volkan Arslan, Ergün, Revivo, Ümit Karan, Lukunku Arif . 
     
</TEXT>
</DOC>
