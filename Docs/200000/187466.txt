<DOC>
<DOCNO> 187466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sondun11.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta karakolda patlama 10 ölü, 28 yaralı 
</HEADLINE>
<TEXT>

     Irak'ın başkenti Bağdat'ın Sadr Kenti semtindeki bir karakola bomba yüklü bir araçla düzenlenen saldırıda, araçtaki 2 kişi dahil 10 kişinin öldüğü bildirildi. 
     Polis ve ABD ordusundan yapılan açıklamada, patlama sırasında araçta 2 kişi olduğu, bomba yüklü beyaz renkli aracın karakol binasına çarpması ile intihar bombacılarının yanı sıra 3 polisin, 5 sivilin öldüğü kaydedildi. 
     50 polis memurunun bahçede maaşlarını almak için toplandıkları sırada düzenlenen saldırıda 28 kişinin de yaralandığı bildirildi. 
     Olay yerine çok sayıda ambulans giderken, Amerikan askerleri de binanın çevresini kordon altına aldı. 
     Karakol çevresinde toplanan binlerce kişiye, yakında bulunan camiden, ikinci bir saldırı endişesiyle bölgeyi terk etmeleri uyarısı yapılıyor. 
     

     
</TEXT>
</DOC>
