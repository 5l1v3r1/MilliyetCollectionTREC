<DOC>
<DOCNO> 164390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/soneko12.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK, Ekol ve Polen Menkul Değerler'e 38'er milyar ceza verdi 
</HEADLINE>
<TEXT>

     Sermaye Piyasası Kurulu SPK , Ekol Menkul Değerler ile Polen Menkul Değerler'e 38 milyar lira tutarında idari para cezası verdi. 
     SPK'nın Haftalık Bülteni'ne göre, Kurul, Ekol Menkul Değerler A.Ş.'nin 24 Mart 2003 tarihinden önce müşteri emanetlerini başka müşterilerin kredilerinin finansmanında kullanması uygulamasına ilişkin olarak, Polen Menkul Değerler A.Ş.'nin de aynı tarihten önce müşteri emanetlerini kendi lehine kullanması uygulamasına ilişkin olarak 38 milyar lira tutarında idari para cezası uygulanmasına karar verdi. 
     Kurul, Zass Ev Aletleri Sanayi ve Ticaret A.Ş.'nin esas sözleşme değişikliğini onaylarken, Albaraka Türk Özel Finans Kurumu A.Ş.'nin başvurusu üzerine Kurul kaydından çıkmasına izin verdi. 
     Tat Konserve Sanayii A.Ş.'nin Maret Marmara Besicilik ve Et Sanayii, Pastavilla Makarnacılık, Sek Süt Endüstrisi Kurumu ile devralma suretiyle birleşmesine onay veren SPK, esas sözleşme değişikliğini de onayladı. 
     Kurul, çağrı fiyatının çağrı yükümlülüğünün doğduğu 10 Haziran 2001 tarihinde Çimbeton'un İMKB 2. seans ağırlıklı ortalama fiyatı baz alınarak, bu tarihten çağrı tarihine kadar geçen süreyi kapsayacak şekilde temerrüt faizi işletilmek suretiyle hesaplanması gerektiği hususunda Çimentaş ve Garanti Yatırımın bilgilendirilmesini kararlaştırdı. 
     
     SUÇ DUYURULARI 
     Kurul, Işıklar Ambalaj Sanayi ve Ticaret A.Ş. hisse senedinde 29 Kasım 2002-25 Şubat 2003 tarihleri arasında gerçekleştirdikleri işlemler nedeniyle, Sezgin Okumuş, Ali Okumuş, Güneş Toros, Hakan Kıroğlu, İsmail Tuncay, Aydın Güldal, Erhan Dinç hakkında Cumhuriyet Savcılığı'na suç duyurusunda bulunulmasına karar verdi. Kurul, ayrıca söz konusu kişilere 19 Haziran 2003 tarihi saat 12.30'dan geçerli olmak üzere borsalar ve teşkilatlanmış diğer piyasalarda işlem yapma yasağı getirilmesine karar verdi. 
     Çimbeton Hazırbeton ve Prefabrik Yapı Elemanları Sanayi ve Ticaret A.Ş. hisse senetlerinde 28 Ağustos 2000-23 Kasım 2000 döneminde gerçekleştirdikleri işlemler nedeniyle, Nasrullah Ayan ve Nazan Kutlu hakkında Cumhuriyet Savcılığı'na suç duyurusunda bulunulmasına karar veren Kurul, Çimbeton Hazırbeton ve Prefabrik Yapı Elemanları Sanayi ve Ticaret A.Ş. hisse senetlerinde 18 Aralık 2000-15 Şubat 2001 döneminde gerçekleştirdikleri işlemler nedeniyle, Yılmaz Aydın hakkında da suç duyurusunda bulunulmasını kararlaştırdı. 
     SPK, 1 Haziran-24 Temmuz 2001 döneminde Borova Yapı Endüstri A.Ş. hisse senedinin piyasasında yapay fiyat ve yapay piyasa oluşturulmasına ilişkin suçun maddi ve manevi unsurlarını içeren fiilleri nedeniyle Hakan Işın, Hasan Pak, Bülent Tan, Rasim Işın, Mahmut Nedim Koç hakkında suç duyurusunda bulunulmasına karar verdi. 
     SPK, işlem yasağı uygulama esaslarını belirleyen Kurul Karar Organının 28 Mart 2002 tarihli kararında öngörülen esaslar çerçevesinde, geçici işlem yasağı süresi dolduğu tespit edilen, aralarında Rumeli Çimento A.Ş.'nin de bulunduğu 49 gerçek ve tüzel kişinin geçici işlem yasağının kaldırılmasına da karar verdi. 
     
     YENİ FAALİYET İZİNLERİ 
     Kurul ayrıca, Evgin Yatırım Menkul Değerler A.Ş.'nin Gaziosmanpaşa İstanbul'da irtibat bürosu açmasına, Artı Menkul Kıymetler A.Ş.'nin yeniden faaliyete geçme başvurusunun olumlu karşılanmasını da kararlaştırdı. 
     
</TEXT>
</DOC>
