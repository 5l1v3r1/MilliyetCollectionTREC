<DOC>
<DOCNO> 171184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/soneko44.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanıl Küçük Tren rayda gidiyor, peki ya sonrası 
</HEADLINE>
<TEXT>

     İstanbul Sanayi Odası İSO Yönetim Kurulu Başkanı Tanıl Küçük, ekonominin büyümeye devam ettiğini, ihracatın arttığını, enflasyonun düştüğünü, paranın değer kazandığını vurgulayarak, ''Ancak bu olumlu gidişe rağmen, sorular bitmiyor. İngilizce'den ödünç alacağımız bir deyimle, ekonomideki gidiş kafalarda, too good to be true , yani, doğru olmak için fazla iyi türünden kuşkular uyandırıyor'' dedi. 
     İSO Meclis toplantısında konuşan Küçük, Türkiye'nin yüzde 7.8 gibi yüksek bir büyüme oranı ile 2002 yılında Çin'den sonra en hızlı büyüyen ülke olduğunu anımsattı, ekonominin yılın ilk aylarında da büyümeye devam ettiğine işaret etti. 
     Tanıl Küçük, son beş çeyrektir devam eden büyümeyi anlamaya ve analiz etmeye yönelik soruların cevabının hala net olmadığını söyledi. 500 Büyük Sanayi Kuruluşu raporundaki verilere de değinen Küçük, çalışmanın sonuçlarının bir kriz yılı olan 2001'e kıyasla daha iyi çıktığı gerçeğinin unutulmaması gerektiğini ifade ederek, şunları söyledi 
     ''2002 yılında gerçekleşen nispi iyileşmenin ekonomimizdeki temel sorunlara çözüm getirmeyeceği ortadadır. O nedenle bu nisbi iyileşme, rehavete kapılmamıza yol açmamalıdır. Önemli olan, iyileşmenin kalıcı olmasını sağlayacak adımların süratle atılması ve büyümenin sürdürülebilir kılınmasıdır. 
     Ekonominin 2002 yılındaki performansı, bu hedef doğrultusunda çok önemli bir fırsat ve uygun zemin yaratmıştır. 2002'deki iyileşme eğiliminin, 2003'te de devam ediyor olması şansımızı artırmaktadır. Göstergeler ihracat artışının devam ettiğini, kapasite kullanım oranının yüzde 80'lerin üzerine çıktığını göstermektedir. Ortaya çıkan bu fırsatın iyi değerlendirilmesinde, başta hükümet olmak üzere, tüm toplumsal kesimlere büyük bir sorumluluk düşmektedir.'' İSO Başkanı Küçük, TBMM'de şimdiye kadar rastlanmayan bir çoğunluğa sahip olan tek parti iktidarının, Türkiye ekonomisinde kalıcı atılımın zeminini ve altyapısını oluşturmak anlamında büyük bir güce sahip olduğuna işaret etti. Küçük, ''Atılımın lokomotifi kuşkusuz ki sanayi sektörü olacaktır. Sanayimizin bu görevi hakkıyla yerine getirmesi ise makro ekonomik dengelerin istikrara kavuşmasına ve üretimin önündeki engellerin kaldırılmasına bağlıdır'' dedi. 
     
     ENDİŞELER DEVAM EDİYOR 
     2002 yılında Türk sanayinin, 2001 krizinin neden olduğu yaraları sarmak yolunda önemli adımlar attığını, rakamların da ekonomideki iyiye gidişin devam ettiğini gösterdiğini kaydeden Küçük, şunları söyledi 
     ''Ancak, görünürdeki bu iyiye gidişe rağmen, geçmişten gelen inişli çıkışlı yapının verdiği tedirginlik nedeniyle olsa gerek, endişelerimiz devam ediyor. Kurların düşüklüğü, ihracatçı sanayici açısından büyük kayıplara neden olmaktadır. 
     Haziran ayı meslek komiteleri anketimizde, bir sonraki aya yönelik beklentilerin düşük çıkması, bu olumsuzluğun bir yansıması olarak kabul edilebilir. İhracatçı sanayicimizin daha olumsuz etkilenmemesi için girdi maliyetleri mutlaka aşağıya çekilmelidir. Kurların düşük seyretmesi ekonominin belli alanlarında pozitif etki yaratıyor olsa da bunun, makro ekonomik dengeleri sarsabilecek bir gelişme olabileceği unutulmamalıdır.'' 
     
     KIŞ GÜNEŞİNİN GÖZ KIRPMASI GİBİ... 
     Kamu sektörü harcamaları disipline edilmediği, işsizlik sorunu çözülmediği ve ödemeler dengesi kontrol altına alınmadığı sürece Türkiye ekonomisinin istikrara kavuşmayacağını dile getiren Küçük, şöyle dedi 
     ''Bunları dile getirmekteki maksadımız, kötümserlik değil, geçmiş tecrübelerimizden ders alarak, dikkatli olma gereğidir. 
     Korkulu rüya görmektense uyanık kalalım. Eksiklerimizi giderelim. Uzun süre raydan çıkmış bir ülke ekonomisinin, yeniden rayına oturmasının zaman alacağını biliyoruz. 
     500 Büyük Sanayi Kuruluşu sonuçlarımızın da gösterdiği üzere, 2002 yılı, treni rayına oturtmaya çalışmak konusunda başarılı bir yıl olmuştur. 2003'ün ilk yarısında da tren rayda gitmeye devam etmektedir ama ya sonrası Bir kez daha kış güneşinin göz kırpması gibi, kısa ve geçici bir iyileşme yaşamak istemiyorsak, gereken tedbirler vakit kaybedilmeden alınmalıdır. Türkiye, yakaladığı fırsatı bu kez, mutlaka iyi değerlendirmelidir. Aksi takdirde gelecek nesillere hesap vermek, daha da güçleşecektir.'' 
     
</TEXT>
</DOC>
