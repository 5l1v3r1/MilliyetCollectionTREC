<DOC>
<DOCNO> 158082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sontur09.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Liselere başvurular 28 Ağustos'ta başlayacak... 
</HEADLINE>
<TEXT>

     Yabancı dil ağırlıklı liselere süper liseler başvurular, 28 Ağustos'ta başlayacak. Başvurular, 2 Eylül Salı gününe kadar il ve ilçe milli eğitim müdürlüklerine yapılacak. 
     Süper liselere başvurabilmek için, ilköğretim okullarından mezun ve hiçbir ortaöğretim kurumuna kayıt yaptırmamış olmak gerekiyor. Ayrıca, öğrencinin ilköğretim 4, 5, 6, 7 ve 8. sınıflardaki ağırlıklı yıl sonu not ortalamasının en az 4.00 olması koşulu aranıyor. 
     Öğrenciler, başvuru formunda 5 okul tercihinde bulunabilecekler. Başvurular değerlendirildikten sonra, diploma notu en yüksek olandan başlamak üzere öğrencilerin isimleri sıraya konulacak. 
     Buna göre, kesin kayıt hakkı kazanan öğrencilerin listesi, 3 Eylül Çarşamba günü okullarda ilan edilecek. Kayıt işlemleri, 3-5 Eylül tarihleri arasında gerçekleştirilecek. 
     Açık kontenjan kalması durumunda, ön kayıt başvuruları 13 Eylül Cumartesi günü kabul edilecek. Bu öğrencilerin kesin kayıtları ise 14 Eylül Pazar günü yapılacak. 
     Süper liselere, 2003-2004 eğitim-öğretim yılı için 61 bin 830 öğrenci alınacak. 
     Öğrenim süresi, 1 yılı hazırlık toplam 4 yıl olan süper liselerde 205 bin 464 öğrenci öğrenim görüyor. 
     
     ANADOLU GÜZEL SANATLAR LİSELERİ 

     Anadolu güzel sanatlar liseleri sınavları için başvurular, eğitim-öğretim yılının bitimiyle başlayacak ve 4 Temmuz Cuma gününe kadar sürecek. 
     Anadolu güzel sanatlar liselerine öğrenci almak için yetenek sınavları yapılacak. Sınava başvurmak isteyen ilköğretim mezunlarının diploma notlarının en az 3.00, girecekleri alanla ilgili dersin 4, 5, 6, 7 ve 8. sınıflarına ait yıl sonu notlarının aritmetik ortalamasının da en az 4.00 olması gerekiyor. 
     Başvurular, adayların tercih edecekleri Anadolu güzel sanatlar lisesi müdürlüklerine doğrudan veya posta yoluyla yapılacak. 
     Ankara Anadolu Güzel Sanatlar Lisesi, İstanbul Avni Akyol Anadolu Güzel Sanatlar Lisesi ve İzmir Işılay Saygın Anadolu Güzel Sanatlar Lisesi müdürlüklerince 4-5-6 Ağustos, diğer Anadolu güzel sanatlar liselerinde 18-19-20 Ağustos'ta yetenek sınavları yapılacak. 
     Sınav sonuçları, Ankara, İstanbul ve İzmir'deki Anadolu güzel sanatlar liselerinde 8 Ağustos 2003, diğerlerinde ise 22 Ağustos 2003 tarihinde belli olacak. Sınavı asıl ve yedekten kazanacak öğrencilerin listeleri, 23 Ağustos günü mesai saati sonuna kadar okullarda ilan edilecek. 
     Sınavı asıl olarak kazanan öğrencilerin kesin kayıtları, tüm okullarda 25-29 Ağustos 2003 tarihleri arasında gerçekleştirilecek. 
     Açık kontenjan kalması durumunda yedekten kayıt hakkı kazanan öğrencilerin listeleri, 31 Ağustos 2003 günü ilan edilecek. Bu öğrencilerin kayıtları ise 1-2-3-4 Eylül 2003 tarihlerinde yapılacak. 
     
</TEXT>
</DOC>
