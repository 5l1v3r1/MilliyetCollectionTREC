<DOC>
<DOCNO> 189717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sontur08.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis bu hafta sadece Salı günü çalışacak... 
</HEADLINE>
<TEXT>

     TBMM bu hafta, CHP'nin kurultayı nedeniyle yoğun olmayan bir gündemle çalışacak. Genel Kurul, CHP'nin 23-24 Ekim'de yapılacak kurultayı nedeniyle sadece 21 Ekim Salı günü çalışacak. 
     Genel Kurul'da Salı günü denetim çalışmaları kapsamında 3 ayrı araştırma önergesi birleştirilerek ele alınacak. AK Parti Tokat Milletvekili Ergün Dağcıoğlu ve bazı milletkvekillerinin Pamukbank'ın Tasarruf Mevduatı Sigorta Fonu'na devredilmesiyle ilgili iddialar ve Fon'a devredilen bankalar ile BDDK 'nın faaliyetleri CHP İstanbul Milletvekili Bihlun Tamaylıgil ve 20 milletvekilinin, BDDK'nın, İmar Bankası yönetimine el konulması sürecindeki sorumluluğunun araştırılması ve alınması gereken önlemlerin belirlenmesi amacıyla Meclis Araştırması açılması önergeleri birleştirilerek görüşülecek. 
     TBMM Genel Kurulu'nda, Salı günü ayrıca gündemdeki uluslararası anlaşmalar ele alınacak. Genel Kurul'un, 13 tasarı yasalaşıncaya kadar geç saatlere kadar çalışması planlanıyor. 
     CHP'nin 23-24 Ekim tarihlerinde yapılacak kurultayı nedeniyle Genel Kurul 22 Ekim Çarşamba ve 23 Ekim Perşembe günleri çalışmayacak. 
     
     TARTIŞMALI TASARI KOMİSYONDA 
     TÜBİTAK Başkanı'nın, ''Bir defaya mahsus olmak'' üzere Başbakan'ın teklifi üzerine Cumhurbaşkanı tarafından atanmasını öngören yasa tasarısı, 22 Ekim Çarşamba günü Milli Eğitim Komisyonu'nda ele alınacak. 
     TÜBİTAK Kurulması Hakkındaki Yasa'ya bir geçici madde eklenmesini öngören tasarı, başkanın yanı sıra boş bulunan bilim kurulu üyeliklerine de bir defaya mahsus olmak üzere Başbakan tarafından atama yapılmasını öngörüyor. 
     Tasarının genel gerekçesinde, Bilim Kurulu'nun altı üyeliğinin boşalması nedeniyle toplantı ve karar yeter sayısına ulaşma olanağı kalmadığı ve başkan seçiminin yapılamadığı ifade edildi. 
     
     KOMİSYONLARIN GÜNDEMİ YOĞUN 
     TBMM'deki ihtisas komisyonları, gündemindeki tasarı ve teklifleri görüşmeyi sürdürecek. 
     KİT Komisyonu, 21 Ekim'de Sümer Holding A.Ş, Antalya Pamuklu Dokuma Sanayii T.A.Ş, Bergama Pamuk İpliği ve Dokuma Sanayi T.A.Ş, Manisa Pamuklu Mensucat Sanayii A.Ş, Akdeniz Ticaret ve Sanayii İşletmeleri AKSANTAŞ , Sivas Dokuma Sanayii A.Ş SİDAŞ 22 Ekim'de Tekel Genel Müdürlüğü, TEKEL Yaprak Tütün İşletmeleri ve Ticaret Müessesesi, Tekel Sigara Sanayi İşletmeleri, TEKEL Sigara Sanayii A.Ş, TEKEL Alkollü İçkiler Sanayii, TEKEL Pazarlama ve Dağıtım Müessesesi, Kristal Tuz Rafinerisi Sanayi ve Ticaret A.Ş ile Tütün Fonu 23 Ekim'de ise Yüksek Öğretim Kredi ve Yurtlar Kurumu ile Sosyal Yardımlaşma ve Dayanışmayı Teşvik Fonu'nun hesaplarını görüşecek. 
     TBMM Dışişleri Komisyonu, ''BM ve Yardımcı Personelin Güvenliği Sözleşmesi'ne Katılmamızın Uygun Bulunduğuna Dair Kanun Tasarısı''nı, 21 Ekim Salı günü ele alacak. 
     Sağlık, Aile, Çalışma ve Sosyal İşler Komisyonu, Sosyal Yardımlaşma ve Dayanışma Kurumu Başkanlığı Teşkilat ve Görevleri Hakkında Kanun Tasarısı'nı 23 Ekim Perşembe günü görüşecek. Komisyon aynı gün, Doku Tipi Tayinine Yarayan Reaktiflerin Değişimine İlişkin Avrupa Anlaşması ve Ek Protokolün Onaylanmasının Uygun Bulunduğuna Dair Kanun Tasarısı ve Türkiye ile Bosna-Hersek Arasında Sosyal Güvenlik Sözleşmesinin Onaylanmasının Uygun Bulunduğuna Dair Tasarı'yı da ele alacak. 
     Yasama Dokunulmazlığı Araştırma Komisyonu, 21 Ekim Salı günü toplanarak çalışmalarını sürdürecek. 
     
</TEXT>
</DOC>
