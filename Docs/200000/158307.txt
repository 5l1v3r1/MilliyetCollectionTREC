<DOC>
<DOCNO> 158307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sontur03.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP Genel Başkanı Deniz Baykal, Almanya'ya gitti... 
</HEADLINE>
<TEXT>

     CHP Genel Başkanı Deniz Baykal, Avrupa Sosyal Demokrat Partiler Birliği Liderler Toplantısı'na katılmak üzere Berlin'e gitti. 
     Baykal, Atatürk Havalimanı'nda yaptığı açıklamada, Türkiye'nin Avrupa Birliği sürecine katkıda bulunması amacıyla katıldığı bu toplantıların ülkenin durumunu ve sorunlarını anlatmak bakımından yararlı olduğunu söyledi. 
     Toplantıda, Avrupa'nın yeniden yapılanması, genişleme süreci ve Irak savaşının AB'ye yansıması gibi birçok konuların ele alınacağını kaydeden Baykal, ayrıca toplantıya katılan partilerin genel başkanları ve başbakanlar ile görüşme fırsatı bulacağını söyledi. 
     Baykal, daha sonra Alman Sosyal Demokrat Parti'nin 140. kuruluş yıldönümü dolayısıyla düzenlenecek törene katılacağını sözlerine ekledi. 
     Deniz Baykal ile birlikte CHP İstanbul milletvekili Kemal Derviş de Berlin'e gitti. 
     
</TEXT>
</DOC>
