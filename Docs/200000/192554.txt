<DOC>
<DOCNO> 192554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sontur28.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişleri Bakanlığı'nda büyükelçiler toplantısı başladı... 
</HEADLINE>
<TEXT>

     Türkiye'nin Ortadoğu'da görev yapan büyükelçileri, ''Irak ve Ortadoğu'' gündemiyle Dışişleri Bakanlığı'nda Müsteşar Uğur Ziyal başkanlığında biraraya geldi. 
     Başladıktan yaklaşık yarım saat sonra Dışişleri Bakanı ve Başbakan Yardımcısı Abdullah Gül'ün de katıldığı toplantıda, Türkiye'nin Şam, Bağdat, Tahran, Beyrut, Riyad, Amman, Tel-Aviv büyükelçilerinin yanı sıra Türkiye'nin Irak Özel Temsilcisi Büyükelçi Osman Korutürk ve Dışişleri Bakanlığı Ortadoğu Dairesi yetkilileri de bulunuyor. 
     Bölgedeki ''değişime' dikkati çeken kaynaklar, Irak'taki karmaşık duruma ve Ortadoğu barış sürecinin tıkandığına işaret ettiler. Bu çerçevede büyükelçilerin kendi bölgelerindeki son gelişmelere ilişkin Ankara'ya bilgi verdiklerini kaydeden kaynaklar, bu bilgilerin değerlendirilmesinin ardından karar alınması gerekirse alınacağını belirttiler. 
     Kaynaklar, yarın Şam'da başlayacak Irak'a komşu ülkeler toplantısının da gündeme gelebileceğini ifade ettiler. Bakanlıktaki görüşmenin, Şam toplantısı öncesine rastlamasının sadece tesadüf olduğu belirtildi. 
     
</TEXT>
</DOC>
