<DOC>
<DOCNO> 167388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sontur45.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Boğazı'nda yüzülebilir mi 
</HEADLINE>
<TEXT>

     Türk Deniz Araştırmaları Vakfı 2. Başkanı Doç. Dr. Hüseyin Öztürk, İSKİ'nin mikrobiyolojik raporlarına göre İstanbul Boğazı'nda Üsküdar ile Beykoz arasında yüzmenin sakıncalı olduğunu bildirdi. 
     Doç. Dr. Öztürk, İSKİ'nin, 11-12 Haziran'da yaptığı mikrobiyolojik çalışma raporuna göre, İstanbul Boğazı'nın bu yıl da aşırı kirli çıktığını ifade ederek, şunları kaydetti 
     ''Saptanan değerler Türk Yüzme Suyu Standardı'nın üst sınırını binlerce kat aşmıştır. Resmi Gazete'de de yayınlanan Türk Yüzme Suyu Standardı, 100 mililitredeki fekal koliform adedinin 200'den az olmasını öngörmektedir. Oysa bulunan değerler milyonlar mertebesindedir. İSKİ, Türk standardı yerine, bu konudaki Avrupa Birliği üst değerlerini almıştır.'' Avrupa yakasında yapılan kolektörler nedeniyle, bu bölgenin Anadolu yakasına göre daha iyi durumda olduğunu ve su kalitesinin yükseldiğini anlatan Doç. Dr. Öztürk, Anadolu yakasında arıtma olmadığı için buradan kaynaklanan pisliğin Avrupa yakasını da etkilediğini bildirdi. 
     Doç. Dr. Öztürk, ''İstanbul Boğazı'ndaki sorun akıntıya karşı arıtma yapılmış olmasıdır. Arıtma, kuzeyden başlayacağı yerde, Boğaz'ın alt kısmından daha güneyden yapılmıştır. Boğaz'ın kuzeyindeki pislikler akıntıyla güneye gidiyor'' diye konuştu. 
     İstanbul Boğazı'na akıntıyla günde ortalama bir milyar metreküp temiz su girdiğini, aslında buradan gelen suyun Boğazı temizlediğini ifade eden Doç. Dr. Öztürk, akıntının kıyılara kadar ulaşmaması nedeniyle kıyıların kirli kaldığını söyledi. 
     Doç. Dr. Öztürk, İstanbul Boğazı'ndaki ölçümlerde yer yer çıkan iyi sonuçlarda bunun da etkisi bulunduğunu belirterek, ''Yapılan arıtma çalışmaları sonucu Avrupa yakasında Ortaköy ile Bebek arasında yüzülebilir, Sarıyer ile Rumelihisarı arasında ise yüzülemez. Yetkililer, Boğaz'da yüzülmesi sakıncalı yerlere mutlaka levha asmalıdır. Güvenlik güçleri de vatandaşların buralarda yüzmelerini engellemelidir'' diye konuştu. 
     Doç. Dr. Öztürk, Anadolu yakasında ise durumun daha kötü olduğunu ifade ederek, ''Üsküdar ile Beykoz arasında yüzülmesi sakıncalıdır'' dedi. 
     
</TEXT>
</DOC>
