<DOC>
<DOCNO> 192216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/soneko15.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sismik gemi için pazarlıklar başladı... 
</HEADLINE>
<TEXT>

     Türkiye'nin tek sismik gemisi olan Hora'nın emekliye ayrılmasından sonra bu açığı dolduracak yeni bir gemi alımı yönündeki girişimler sürüyor. 
     Marmara bölgesinde meydana gelen iki ayrı deprem sonrası alımı gündeme gelen ve finansman yetersizliği nedeni ile alımından vazgeçilen yeni sismik geminin daha düşük bir maliyetle ABD Colombia Üniversitesi'nden alınmasına yönelik girişimler sürüyor. 
     Edinilen bilgiye göre Maden Tetkik ve Arama MTA Genel Müdürlüğü'ne 3 milyon dolar gibi düşük bir fiyatla talep edilen üç boyutlu araştırma gemisinin alımı için üst düzey kuruluşların karar vermesi halinde alım gerçekleşebilecek. 
     Yetkililer, normalde böyle bir geminin 25 ila 30 milyon dolarlık bir maliyeti olduğunu, Colombia Üniversitesi'nin Türkiye'ye vermek istediği geminin de aynı özelliklere sahip ama 3 milyon dolar gibi düşük bir maliyeti bulunduğunu kaydettiler. 
     Devlet Planlama Teşkilatı DPT , Hazine ve ilgili bakanlığın karar vermesi halinde MTA ön görüşmelerini sürdürdüğü yeni sismik gemi alımı ile ilgili resmi talebini ABD Colombia Üniversitesi'ne iletecek. Tedarik anlaşmasının sağlanması halinde Türkiye uzun yıllardan bu yana ihtiyacını hissettiği ilk modern araştırma gemisine de önümüzdeki yıl içinde sahip olmuş olacak. 
     Yeni sismik geminin Türkiye için büyük önem taşıdığını vurgulayan yetkililer, denizlerimizde bayrağımızı dalgalandıracak bir sismik gemimizin olmayışının eksikliğine de dikkat çektiler. 
     Alımı planlanan sismik gemisinin denizlerimizde sismik araştırmaların yanı sıra deprem öncesi bazı araştırma faaliyetlerinde de bulunacak. Tam ileri teknoloji ile tam donanımlı geminin kendi karasularımızda da çeşitli petrol ve diğer enerji kaynaklarının aramasına yönelik olarak da hizmet verecek. 
     
</TEXT>
</DOC>
