<DOC>
<DOCNO> 184590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sonspo04.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ü. Davala W. Bremen'de gençlik rüyamı gerçekleştiriyorum 
</HEADLINE>
<TEXT>

     Almanya Birinci Futbol Ligi Bundesliga takımlarından SV Werder Bremen'de oynayan milli futbolcu Ümit Davala, bu takımda oynayarak gençlik rüyasını gerçekleştirdiğini söyledi. 
     Takımının ''Werder Magazin'' adlı aylık dergisine kapak olan ve açıklamalarda bulunan Ümit Davala, ''Çocukluğumdan bu yana Werder Bremen'de oynamak istiyordum. Bremen'de oynayarak gençlik rüyamı gerçekleştiriyorum. Werder Bremen, ligde şampiyon olma potansiyeline sahip'' dedi. 
     Tipik bir takım oyuncusu olduğunu ve takım oyununa da büyük önem verdiğini belirten Davala, takımda, kaleci dışında her pozisyonda oynayabileceğini, ikili mücadelelerden de ayrı bir zevk aldığını kaydetti. 
     Davala, Almanya'da futbola başlamasına karşın neden önce Türkiye'de tanındığı biçimindeki bir soruya karşılık, ''İyi top oynadığımı biliyordum. Ancak keşfedilmek için biraz şansa da ihtiyaç var. Alman kulüplerinde oynayan çok sayıda Türk vardı. O zamanlar burada profesyonel bir futbolcu olamayacağımı düşündüm. Tüccarlık eğitimimi yarıda kesip Türkiye'ye gittim. Ancak Türkiye'ye uyum sağlamam ve başarılı olmam da kolay olmadı'' diye konuştu. 
     Türkiye'de sevginin de eleştirinin de büyük olduğunu ve sporcuların fazla özel yaşamı bulunmadığını ifade eden Davala, ancak Türkiye'nin son yıllarda sporcu yetiştirmede büyük ilerleme sağladığını ve bu konuda Almanya'nın bile önüne geçtiğine inandığını söyledi. 
     Davala ayrıca, İngiltere Milli Takımı ile açık bir hesapları olduğunu, Türkiye'de oynamanın avantajıyla İngiltere'yi yenebileceklerine inandığını kaydetti. 
     Davala, geleceğiyle ilgili olarak da, ''9 yıl yaşadığım Türkiye'ye döneceğim. Orada kendimi çok iyi hissediyorum. Akrabalarımla çok iyi ilişkilerim var. Tabii ki Almanya ile de ilişkim de kesilmeyecek. Büyük olasılıkla ilerde yaşamımı teknik adam olarak sürdüreceğim'' dedi. 
     Bremen'deki Türk vatandaşlarının kendisini her zaman destekleyeceklerini umut ettiğini belirten Davala, ''Doğal olarak Türk Milli Takımı'nda uzun yıllar kalarak önce 2004 Avrupa Şampiyonası, daha sonra da 2006'daki Dünya Kupası'na katılmak ve o organizasyonlarda iyi sonuçlar almak istiyoruz'' diye konuştu. 
     Sahada kendisini sert ve saldırgan olarak görenlerin kendisini yakından tanıyınca şaşırdığını kaydeden Davala, saha dışında sessiz ve açık bir kişiliği olduğunu, insanlara yaklaşıp, tanışıp sohbet etmeyi çok sevdiğini sözlerine ekledi. 

     
</TEXT>
</DOC>
