<DOC>
<DOCNO> 189959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sonspo31.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Olympiakos, Galatasaray maçı hazırlıklarını tamamladı 
</HEADLINE>
<TEXT>

     Galatasaray'ın, Avrupa Şampiyonlar Ligi'nde yarın karşılaşacağı Yunan ekibi Olympiakos, bu maçın hazırlıklarını, gerçekleştirdiği antrenmanla tamamladı. 
     Atatürk Olimpiyat Stadı'nda, teknik direktör Pratossov yönetiminde gerçekleştirilen antrenmanda, konuk ekip şut çalışmasının ardından, yarı sahada çift kale maç yaptı. Pratossov, öncelikle oyuncularına kanatlardan yapılan ortalardan gol vuruşu yapmalarını isterken, Olympiakoslu futbolcular, bu çalışmada fazla başarılı olamadı. 
     Konuk ekip oyuncuları, yapılan ortaların büyük bölümünde topu dışarı atarak, düşük isabet yüzdesi tutturdular. Daha sonra yapılan uzaktan şut çalışmasında da Yunan takımı oyuncuları etkisiz gözüktü. 
     Bu arada antrenmanı, Yunan ekibinin kulüp başkanı Socrates Kokkalis de izledi. 
     Antrenmanda Olympiakoslu oyuncuların bir hayli neşeli oldukları gözlenirken, bir grup Yunanlı taraftar da idman sonrası takımları lehine tezahürat yaptı. 
     
</TEXT>
</DOC>
