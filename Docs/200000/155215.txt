<DOC>
<DOCNO> 155215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/ekonomi/eko07.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Irak'ta meşrubat pazarına girebiliriz' 
</HEADLINE>
<TEXT>

     EKONOMİ SERVİSİ 

     Anadolu Grubu Başkanı Tuncay Özilhan, grup olarak Irak'ta iki önemli adım attıklarını söyleyerek, meşrubat pazarına girebileceklerini belirtti. 
     CNN Türk'te Emin Çapa'nın sorularını yanıtlayan Özilhan, "Irak'ta kendi ihtisas konumuz olan meşrubat alanında yatırım planlıyoruz. Ayrıca Türkiye'de ürettiğimiz ürünlerin Irak'ta dağıtım ve pazarlaması için de bir temas halindeyiz" dedi. 
     Irak pazarındaki organizasyonu ufak bir şirketle kurarak gerçekleştireceklerini belirten Özilhan, "Bundan evvel Irak pazarını hiç düşünmemiştik. Ama şimdi daha liberal bir piyasa olacağından çok daha rahat girebileceğimiz bir yapı oluştuğuna inanıyorum" dedi. 
     
     Bağdat'a UND bürosu 
     Öte yandan UND Bağdat'ta büro kurmaya hazırlanırken, Tepe Grubu yaklaşık 1.5 yıl önce Bağdat yakınlarında ihaleyle aldığı 2 hastanenin yapımını üstlendi. Türk - Amerikan İş Konseyi Başkanı Vural Akışık da ABD'de yerleşik elemanları bulunduğunu belirterek, "Bu elemanları, ABD'li yetkililerle sürekli görüştürüyoruz ve buradan aldığımız bilgileri de firmalara iletiyoruz" dedi. 
     Tepe Grubu Şirketleri Yönetim Kurulu Murahhas Azası Ali Kantur ise, Irak'ta yaratılacak fırsatları değerlendirmek istediklerini dile getirdi. 
     

</TEXT>
</DOC>
