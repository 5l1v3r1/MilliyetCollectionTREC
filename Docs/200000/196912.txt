<DOC>
<DOCNO> 196912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sontur43.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Türkiye bir yumruk gibi bütünlüğünü koruyacaktır" 
</HEADLINE>
<TEXT>

     Başbakan Recep Tayyip Erdoğan, İstanbul'da meydana gelen bombalı saldırılarla ilgili olarak, "Türkiye bu lanetli eylemler karşısında bir yumruk gibi bütünlüğünü koruyacaktır" dedi. 
     Erdoğan, parlamentoda düzenlediği basın toplantısında, İstanbul'un lanetli bir terör saldırısı ile tekrar karşı karşıya kaldığını belirterek, "5 gün arayla meydana gelen bu ikinci saldırı insanlıktan nasibini almamış odakların ülkemizde barış ve istikrara karşı cüretkarlığının yeni bir örneğidir" dedi. 
     Erdoğan, "Fakat bir kere daha açıkça söylüyorum bu insanlık dışı saldırıların arkasındaki amaç, milletimizin ve hükümetimizin iradesi karşısında paramparça olmaya mahkumdur. Meşru olmayan yöntemlerle meşru bir hedefe ulaşılamayacağını insanlık tarihi örnekleri ile çok açık göstermiştir" diye konuştu., Terörün uluslararası boyutlara ulaşmasının, işbirliği ve dayanışmayı uluslararası boyuta taşımayı gerektirdiğini belirten Erdoğan, "İçinde bulunduğumuz şu mübarek günleri kana bulayanlar, masum insanları katledenler bunun hesabını iki alemde de vereceklerini, insanlık aleminde ebediyete kadar lanetleneceklerini bilmelidirler" dedi. 
     
</TEXT>
</DOC>
