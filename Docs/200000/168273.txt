<DOC>
<DOCNO> 168273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/soneko08.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Temizlik ürünlerinin fiyatları "reklam farkı" ile artıyor... 
</HEADLINE>
<TEXT>

     Uzay Kimya Genel Müdürü Sevda Arıkan, markalı ürünler ile market markalı ürünler arasındaki fiyat farkının, tamamen tüketicinin ödediği reklam, satış ve pazarlama giderlerinden kaynaklandığını savundu. 
     Zincir marketlere yıllardan beri, market markalı private label temizlik ürünleri imal eden Uzay Kimya Genel Müdürü Sevda Arıkan, markalı ürünlere göre daha ucuz olan fiyatıyla dikkat çeken market markalı ürünlerin reklam, pazarlama ve promosyon masraflarının olmadığını belirterek, ''Tereddütsüz tüketicinin bunları denemesinde yarar görüyorum'' dedi. 
     Krizlerle birlikte tüketicinin daha bilinçli alışveriş yapmaya başladığını kaydeden Arıkan, son üç senedir krizlerin insanları ceplerindeki parayı daha dikkatli harcamaya yönelttiğine işaret etti. 
     Arıkan, ''Böyle olunca 'ucuz ama bir kere deneyeyim' diyenler arttı. Ama alacağımız daha çok yol var. Tüketim arttıkça Türkiye'de daha güzel şeyler olacaktır'' görüşünü dile getirdi. 
     Büyük marketlerin kendi adını verdikleri bu ürünlerde imajlarının zedelenmemesi için çok dikkatli davrandıklarını kaydeden Arıkan, şu görüşleri dile getirdi 
     ''Ürüne ismini koyan, bilinen bir zincir marka muhakkak ki çok dikkatli davranıyor. Dolayısıyla kendi müşterisine en iyi ürünü yapacak firmayla anlaşıyor. Başarıda en önemli şey kalitede zafiyet olmaması. İyi bir kalite veya markalı ürünler kadar iyi bir kalite onlardan yüzde 25-30 ucuz olunca tabii ki talep de büyüdü.'' Market markalı temizlik ürünlerinin raflarda yüzde 60'lık bir paya ulaştığını belirten Arıkan, bunun bir günde değil, 7-8 senede gerçekleştiğini söyledi. 
     Arıkan, market markalı temizlik ürünlerinin ''ucuzdur, bunda muhakkak birşey vardır'' denip itilmesini yanlış gördüğünü ifade ederek, ''Bu konularda tutucu olmamak lazım, denemekten kaçınılmamalı'' diye konuştu. 
     
     YURTDIŞINA İHRACAT 
     Arıkan, 1983 yılında kurduğu Uzay Kimya'nın market markalı ürünler dışında Giz ve Uzay markası adı altında Türkiye'de bulunmayan ama tüketicinin ihtiyacı olan ürünler imal ettiğini bildirdi. 
     İlk ürünlerinin bulaşık makinesi deterjanı olduğunu belirten Arıkan, şöyle konuştu 
     ''O zaman Türkiye'de bulaşık makinesi üretilmiyordu. Yurtdışından gelen ithal makineler vardı ve insanlar bunların deterjanlarını yurtdışına giden arkadaşlarına sipariş ediyorlardı. Böyle bir ihtiyacı farkettim. Dolayısıyla ilk ürünümüz bulaşık makinesi deterjanı oldu.'' Daha sonra, mobilya cilası, halı şampuanı, çamaşır ve tül beyazlatıcıları ürettiklerini anlatan Arıkan, ''Bütün bunlar raflarda ilk olmaları ve kaliteleriyle müşteriyi memnun etti. Daha sonra uluslararası markalar da gelmesine rağmen biz pazarımızı büyüterek koruduk'' dedi. 
     İki yıldır Mısır'a ihracat yaptıklarını, İsrail'le de market markalı ürün imalatı konusunda anlaşmak üzere olduklarını kaydeden Arıkan, Avusturya, Polonya ve Fransa'dan özellikle leke çıkarıcı ürünlerine büyük talep olduğunu söyledi. 
     Arıkan, savaş bitiminden sonra Irak'a da örnek ürünler gönderildiğini de Dbildirdi. 
     İhracatın, cirolarının yüzde 5'ini oluşturduğunu belirten Arıkan, önümüzdeki 1 yıl içinde bunu yüzde 10-15'e çıkartmayı hedeflediklerini duyurdu. 
     
</TEXT>
</DOC>
