<DOC>
<DOCNO> 182680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/soneko29.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Vergiler artık bankaya yatacak, pilot bölge Ankara... 
</HEADLINE>
<TEXT>

     Maliye Bakanı Kemal Unakıtan, ekonominin kayıt altına alınmasında 10 milyar lira üstü ödemelerin banka aracılığıyla yapılmasının bir başlangıç olduğunu belirterek, ''bundan sonra hiç kimse gidip vergisini vergi dairesine yatırmayacak, götürüp bankaya yatıracak. Bunun pilot uygulaması Ankara'da yapılacak'' dedi. 
     Türkiye Serbest Muhasebeci Mali Müşavirler ve Yeminli Mali Müşavirler Odaları Birliği TÜRMOB ve İstanbul Serbest Muhasebeci Mali Müşavirler Odası İSMMMO ''Kayıtdışı Ekonomiyle Mücadelede Toplumsal Katkı'' konulu bir panel düzenledi. 
     Panele katılan Unakıtan, Türkiye'nin probleminin devlette olduğunu belirterek, ''öyle çarçur yapılmış ki borçlar dev gibi büyümüş, devlet hareket edemez hale gelmiş, hantal bir yapı oluşmuş'' diye konuştu. 
     Böyle bir yapıyla gitmenin imkansız olduğunu dile getiren Unakıtan, bunun için hükümet olarak bazı hedefler koyduklarını, hastalığın kamuda olması nedeniyle de öncelikle bu alanı ıslah etmek gerektiğini söyledi. 
     Unakıtan, kayıtdışı ekonomiyle mücadele edilmesi gerektiğini ifade ederek, şunları kaydetti 
     ''AB'ye girerken, bizim ekonomimizi, enflasyonumuzu, büyümemizi, üretimimizi ve milli gelirimizi onların seviyesine ulaştırmamız gerekiyor. Onlar gibi olmazsa bu iş de olmaz. Defterde, kağıtta yazılı kalır. Bunun için hastalığımız olan kayıtdışı ekonomiyi de halletmemiz gerekiyor.'' 
     
     İFLAHIMIZ KESİLİYOR 
     Devletin masrafının 80 katrilyon lira, gelirlerinin de 100 katrilyon lira olduğunu bildiren Unakıtan, ''bu fazlayı vermek için iflahımız kesiliyor'' dedi. 
     Türkiye'de birilerinin vergi öderken birilerinin de yan gelip yattığını dile getiren Unakıtan, konuşmasını şöyle sürdürdü 
     ''Mücadelesini vermek istediğimiz husus budur. TÜRMOB ve onun mensupları, sizler de benim özel sektördeki teşkilatımsınız. Kendinizi, Maliye Bakanlığı'nın teşkilatı dışında görüyorsanız yanılıyorsunuz. Mücadeleyi önce sizlerle beraber yürüteceğiz. 
     Bizde vergi ödeme işi muhasebeci veya mali müşavir ile mükellefi arasında bir pazarlık neticesi belirleniyor, buna son vermemiz lazım. Öyle haller biliyorum ki mali müşavirine ödediği para vergiden daha fazla oluyor. Bizim ülke olarak çarpık bir durumumuz var. Almamız gereken vergileri alamadığımız için devlet adaletsiz olan dolaylı vergileri de fazlaca alma mecburiyetinde kalıyor.'' Unakıtan, 1 Ocak 2004'den itibaren adaletsizliğin enflasyon muhasebesiyle kaldırılacağını belirterek, ''bizim efektif bir vergi idaresi kurma mecburiyetimiz var'' dedi. 
     Ekonominin kayıt altına alınmasında 10 milyar lira üstü ödemelerin banka aracılığıyla yapılmasının bir başlangıç olduğunu ifade eden Unakıtan, ''bundan sonra hiç kimse gidip vergisini vergi dairesine yatırmayacak, götürüp bankaya yatıracak. Bunun pilot uygulaması Ankara'da yapılacak. Paraları herkes kendi bankasına yatıracak'' diye konuştu. 
     Unakıtan, kayıtdışıyla mücadelede tedbirleri yerine getirirken en çok dikkat ettikleri konunun, ekonominin önünü kapatmamak olacağını tekrarladı. 
     
</TEXT>
</DOC>
