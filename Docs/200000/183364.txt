<DOC>
<DOCNO> 183364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sondun29.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen'den Türkiye'deki "reform karşıtlarına" uyarı.. 
</HEADLINE>
<TEXT>

     AB'nin genişlemesinden sorumlu komisyon üyesi Günter Verheugen, Türkiye'deki reform karşıtı güçlere ''uyarıda'' bulundu. 
     Verheugen, bugün başkent Berlin'de yaptığı açıklamada, ''Türk devlet mekanizmasının içinde ülkenin üyelik perspektifine karşı olan güçlerin'' bulunduğunu belirterek, ''Türkiye'de, üyelikle ilgili tüm gelişmeleri fazla gören güçler var'' şeklinde konuştu. 
     Türkiye'nin AB üyeliğiyle ilgili gelişmeler konusunda bilgi vermekten kaçınan Verheugen, Türkiye'deki reformların bir an önce uygulamaya konulması gerektiğini, hala işkence iddialarının bulunduğunu söyledi. 
     Verheugen ile birlikte açıklama yapan Avrupa Parlamentosu Başkan Yardımcısı ve Hıristiyan Sosyal Birlik Partisi CSU Milletvekili Ingo Friedrich ise Türkiye'nin AB üyeliğine karşı çıkarak, ''Türkiye'den sonra AB'nin diğer komşuları da tam üyelik isteyecektir. O zaman küçük çaplı bir BM'ye sahip olacağız. Bu durumda dükkanı şimdiden kapatabiliriz'' şeklinde konuştu. 
     
</TEXT>
</DOC>
