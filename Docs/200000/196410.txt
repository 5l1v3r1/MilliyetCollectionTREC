<DOC>
<DOCNO> 196410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sontur09.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kangal köpekleri için "sperma bankası"... 
</HEADLINE>
<TEXT>

     Erciyes Üniversitesi Veteriner Fakültesi, dünyaca ünlü Kangal köpeklerinin neslini ve genetik yapısını korumak amacıyla ''sperma bankası'' kuracak. 
     Konuyla ilgili AA muhabirine bilgi veren Erciyes Üniversitesi Veteriner Fakültesi Dekanı Prof. Dr. Tayfur Bekyürek, Kangal köpeklerinin son dönemlerde bazı olumsuz koşullar nedeniyle neslinin tehlikeye düştüğünü ve önlem alınmazsa yok olma tehlikesiyle karşı karşıya kaldığını kaydederek, bu ırkın genetik yapısını geliştirmek amacıyla çeşitli çalışmalar planladıklarını kaydetti. 
     Saf Kangal ırkının korunması için yapacakları çalışma kapsamında Türkiye'de en iyi Kangal özelliklerine sahip ''Baba'' köpeklerin spermalarını dondurup, saklayacaklarını belirten Prof. Dr. Bekyürek, şöyle konuştu 
     ''Amacımız sperma dondurma ünitelerini kurarak, bir nevi sperm bankası oluşturmak. Bu sayede ülkemizle özdeşleşmiş olan Kangal ırkının saflığını koruyabileceğiz.'' 
     
</TEXT>
</DOC>
