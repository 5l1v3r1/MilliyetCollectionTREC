<DOC>
<DOCNO> 168095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur11.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Estetikli' boşanma davası 
</HEADLINE>
<TEXT>

     Bahri KARATAŞ İZMİR, DHA 
     İZMİR'de makine mühendisi yaşındaki Kemal Gültay, Turizm ve Çevre İl Müdürlüğü ile Büyükşehir Belediyesi Genel Sekreter Yardımcılığı görevlerinde bulunduktan sonra emekli olan 50 yaşındaki eşi Nilgül Gültay'dan boşanmak için dava açtı. Kemal Gültay, 27 yıllık eşi ve iki çocuğunun annesi Nilgül Gültay'ın kendisini toplum içinde küçük düşürdüğünü, karşı çıkmasına rağmen güzelleşmek uğruna 7 kez estetik ameliyat olduğunu söylerken, Nilgün Gültay ise yaklaşık 6 trilyon lirayı bulan ortak mal varlıklarını eşinin gizlice kendi üzerine geçirdiğini iddia ederek, boşanmaya karşı çıktı. 
     Gültay Tesisat İnşaat Sanayi ve Ticaret Limited Şirketi'nin sahibi olan Nilgül ve Kemal Gültay çiftinin evliliği mahkemelik oldu. Makina Mühendisi Kemal Gültay, avukatları Sevinç Çağıral ve Nuri Çağıral aracılığıyla İzmir 14'üncü Asliye Hukuk Mahkemesi'ne boşanma davası açtı. Kemal Gültay, dilekçesinde, eşini kendisi hakkında sırtından geçindiği' yönünde sözler söylemek ve istememesine rağmen güzellik uğruna 7 kez estetik ameliyat olmakla suçladı. Kemal Gültay, şöyle dedi 
     "Eşim yıllarca devlet memuru olarak çalıştı. Toplum içinde sürekli olarak benim onun sırtından geçindiğimi söylüyor. Büyükşehir Belediyesi'nde iş ya da ihale ayarlayıp veya sağlayarak, bana menfaat temin ettiğini vurguluyor. Oysa eşim benim verdiğim parayla, lüks kıyafetler aldı. Bunları kanıtlamazsa savcılığa suç duyurusunda bulunacağım. Anlaşıp evliliğimizi bitirecektik. Olmayan trilyonları istemesi nedeniyle dava bu hale geldi. Boşanma kararından sonra birlikte notere gittik. Bugüne kadar şirket adına yapılan tüm işleri karşılıklı ibra ettik. Malları ikimiz de çocuklarımızın üzerine yaptık. Şimdi ise beni gayrimenkulleri elinden almakla suçluyor. Kendisinin bankada 20 milyar liralık hisse senedi, 25 milyar lira banka mevduatı var. Ayrıca 1 milyar lira da emekli maaşı almakta. Bu parayla da rahatlıkla geçinebilir. '' 
     
     EMEKLİ MAAŞIMLA KALDIM 
     Nilgül Gültay ise avukatı Ayla Selışık Tamar ve Turan Tamar aracılığıyla mahkemeye verdiği cevap dilekçesinde, eşinin suçlamalarını kabul etmedi. Boşanmak istemediğini belirtip davanın reddini talep eden Nilgül Gültay, şöyle yazdı 
     "Eşim Kemal ve ve çocuklarıma 27 yıl boyunca sadakatla bağlı kaldım. Gerek ev yaşamımda gerekse aktif olarak içinde bulunduğum iş yaşamında her türlü maddi, manevi, bedensel katkıyı özveriyle yaptım. Tüm kamuoyunca kişiliği ve değeri bilinen, takdir edilen, ideal bir kadın oldum. Aile birliğinin devamı için özverili davrandım. Eşimin başgösteren zaman zaman da büyük boyutlara ulaşan sadakatsizliklerini dahi affettim. Eşimle 27 yıl önce sıfır noktadan başladık. Şu anda Kemal'in 6 trilyon lira dolayında mal varlığı var. Bir yıl önce geçimsizlik nedeniyle annemin evine gittim. Israrları sonucu tekrar eve döndüm. Baskı ve tehditlerinin dozunu iyice artırdı. Daha sonra boşanma davası açtı. Tüm mal varlığımı aldığı vekaletnameyle gizlice üstüne geçirdi. Aile şirketinde bana ait olan yüzde 50 hisseyi başkasına devretti. Şu anda sadece emekli maaşımla geçiniyorum. Kendisinin ağır ithamlarına maruz kaldım. Bu yüzden sinir sistemim ve sağlığım bozuldu. Haftalarca hastanede yattım.'' Devlet memurluğu ve Burhan Özfatura döneminde İzmir Büyükşehir Belediyesi Genel Sekreter Yardımcılığı görevinde bulunduktan sonra, DYP'de de siyaset yapan Nilgül Gültay, eşinden 10 milyar lira maddi 10 milyar lira manevi ve aylık 1 milyar lira tedbir nafakası talep etti. 
     
</TEXT>
</DOC>
