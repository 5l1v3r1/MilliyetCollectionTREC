<DOC>
<DOCNO> 184086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sondun26.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kofi Annan BM, Irak'ta başrol oynamaya hazırlanıyor 
</HEADLINE>
<TEXT>

     BM Genel Sekreteri Kofi Annan, BM'nin Irak'ta başrol oynamaya hazırlandığını bildirdi. 
     BM'nin 58. Genel Kurulu'nun bakanlar ve devlet başkanları düzeyindeki toplantısının açılışında konuşan Annan, bunun BM için tarihi bir oturum olduğunu belirterek, ''Bugün belki de 1945 kadar önemli bir karar anı'' diye konuştu. 
     Dünyada tek yanlı müdahalelerin ortaya çıkardığı sorunlara dikkati çeken Annan, sorunlarla başa çıkabilmek için ortak eylemin gerekli olduğunu kaydetti. Annan, Irak'ta daha önce yapılanlar ne olursa olsun, demokratik, istikrarlı ve güvenliği sağlanmış bir Irak'ın bölgenin yanı sıra tüm dünya için önemli olduğunu bildirdi. 
     BM'nin dünyanın yeni gerçekleriyle başa çıkabilmek için gerekli adımları atmasının şart olduğunu belirten Annan, barış ve güvenliğin korunmasının yanı sıra ortak eylem, BM kuruluşlarının etkinliklerinin artırılmasının önemine işaret etti. 
     Annan, terörün sadece zengin ülkelerin sorunu olmaktan çıktığını belirterek, terör ve kitle imha silahları tehdidinin gerçek olduğunun göz ardı edilemeyeceğini vurguladı. 
     Irak'ta BM'ye girişilen son saldırıları kınayan ve hayatlarını kaybedenlere başsağlığı dileyen Annan, Irak'ta demokrasi ve istikrarın sağlanmasının önemine işaret etti. 
     ABD Başkanı George Bush da, BM Genel Kurulu'na hitap edecek. 
     
</TEXT>
</DOC>
