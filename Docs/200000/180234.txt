<DOC>
<DOCNO> 180234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sondun15.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Terminatör 70'li yılları unutun, onlar ''çılgın'' günlerdi... 
</HEADLINE>
<TEXT>

     ABD'nin en büyük eyaleti Kaliforniya'nın valiliğine Cumhuriyetçi Parti'den aday olan ünlü aktör Arnold Schwarzenegger, uyuşturucu kullandığına ilişkin iddiaları, ''70'li yılları unutun. Onlar çılgın günlerdi'' sözleriyle yanıtladı. 
     Internetteki ''newyorkdailytimes'' sitesinin haberine göre, valilik seçimlerinde iddialı olan Schwarzenegger, hakkındaki iddialara gülüp geçtiğini söyledi. 
     ''Terminator'' filminin 56 yaşındaki ünlü yıldızı, o günlerde verdiği röportajla ilgili yeniden yorum yapmak istemediğini dile getirerek, ''70'li yılları unutun. Onlar çılgın günlerdi'' diye konuştu. 
     Seçimlerde iddialı olduğunu da yeniden vurgulayan Schwarzenegger, başarılı bir propaganda döneminin ardından ipi göğüsleyeceğine inandığını kaydetti. 
     Arnold Schwarzenegger'in artık yayınlanmayan ''Oui'' dergisine 1977'de verdiği demeçte sayısız kadınla birlikte olduğunu, seks partilerine katıldığını ve marihuana kullandığını itiraf etmesi, aktörün valilik gibi göreve ne kadar uygun olduğu konusunu kamuoyunda tartışmaya açmıştı. 
     
</TEXT>
</DOC>
