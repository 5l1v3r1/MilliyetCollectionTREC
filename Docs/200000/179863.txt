<DOC>
<DOCNO> 179863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur39.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hilmi Topaloğlu, toprağa veriliyor... 
</HEADLINE>
<TEXT>

     Tedavi gördüğü Taksim Eğitim ve Araştırma Hastanesi Beyin Cerrahi Servisi'nde dün ölen müzik yapımcısı Hilmi Topaloğlu'nun cenazesi, Levent Afet Yolal Camii'nde öğleyin kılınan cenaze namazından sonra toprağa verilmek üzere Sakarya'nın Karasu ilçesine gönderildi. 
     Topaloğlu'nun cenazesi Levent Afet Yolal Camii'ne getirildikten sonra musalla taşına konuldu ve sevenleri tarafından başında nöbet tutuldu. Bu sırada, eşi Semiha Topaloğlu ve oğulları, cami avlusunda taziyeleri kabul etti. 
     Cenaze namazında DYP Genel Başkanı Mehmet Ağar, ANAP Genel Başkanı Ali Talip Özdemir ile Hilmi Topaloğlu'nun bir dönem Prestij Müzik'te ortaklık yaptığı sanatçılar Özcan Deniz, Mahsun Kırmızıgül, Alişan'ın da aralarında bulunduğu çok sayıda kişi saf tuttu. 
     Topaloğlu'nun cenazesi daha sonra memleketi olan Sakarya'nın Karasu ilçesi Kızılcık köyüne götürülmek üzere İstanbul Büyükşehir Belediyesi'ne ait kapalı cenaze arabasına eller üzerinde taşınarak konuldu. 
     Cenaze törenine, aralarında çok sayıda sanatçının bulunduğu kalabalık bir topluluk katıldı. 
     
</TEXT>
</DOC>
