<DOC>
<DOCNO> 158080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sontur07.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'dan göçenler ''serbest dolaşım'' için geri dönüyorlar 
</HEADLINE>
<TEXT>

     Onlar, 1989 yılında yanlarına aldıkları birkaç parça eşya ile birlikte Türkiye'ye sığındılar. 
     Umudun peşinden koşuyor, doğup büyüdükleri Bulgaristan'ı terkedip anavatan olarak bildikleri Türkiye'ye geliyorlardı. 
     O kadar çoktular ki, başlangıçta barınmaları için çadır kentler kuruldu. 
     Aradan yıllar yıllar geçti. Terkedip geride bıraktıkları Bulgaristan'da rejim değişti, koşullar artık bir başka idi. Ve Bulgaristan, Türkiye'nin kapısında beklediği AB eşiğini 2007'de aşıyor. 
     Şimdi göç tersine döndü. Bir zamanlar Türkiye'ye gelenler, şimdi serbest dolaşım hakkı için geri, Bulgaristan'a dönüyor. 
     Bulgaristan'dan Türkiye'ye göç ettiği halde çifte vatandaşlık hakkına sahip olanlar arasındaki gençlerin bir kısmının Bulgaristan'ın AB'de serbest dolaşım hakkından yararlanabilmek için geri döndüğü belirtiliyor. 
     Balkan Göçmenleri Derneği Bal-Göç İzmir Yönetim Kurulu Üyesi Mümin Geren, 2007'de AB'ye katılımı beklenen Bulgaristan'ın pasaportunu taşıyan bazı Türklerin serbest dolaşım hakkından yararlanabilmek için bu ülkeye geri döndüğünü ancak yerleşmediklerini bildirdi. 
     Geren, 1989 yılında göç edenlerin küçük yaşlardaki çocuklarının bugün büyüdüğünü ve işsizlik nedeniyle çözüm arayışı içinde olduklarını belirterek, ''Bulgar pasaportuna sahip bu gençler, geçmişteki zulmü yaşamadıkları için serbest dolaşım onlara çok cazip geliyor. Ancak orta yaş ve üzerindekiler tatil için bile gitmek istemiyor'' dedi. 
     Bulgaristan'dan AB ülkelerine geçişin çok kolay ve ucuz hale geldiğine işaret eden Geren, vize, fon ve harç sıkıntısı olmadan bu ülkelere giden Türklerin geçici işlerde çalıştıklarını belirtti. Sofya'dan AB ülkeleri başkentlerine 40 Bulgar levası otobüs biletiyle gitme olanağı bulunduğunu kaydeden Geren, AB ülkelerinde üniversite eğitimi için de cazip olanaklar bulunduğunu söyledi. Mümin Geren, bazı meslek sahiplerinin ise AB nedeniyle desteklenen yatırımlar için Bulgaristan'a gittiğini bildirdi. 
     Geren, Bulgaristan'daki tarlalarını işleyip, AB'nin tarım teşviklerinden yararlanan bazı ailelerin hasat sonu yeniden Türkiye'ye döndüklerini anlattı. Mümin Geren, ''Özellikle tütün için çok gidiliyor. Türkiye'de tütün ekim alanlarının sınırlandırılması ve tütünün eskisi gibi kazandırmaması nedeniyle 6 aylığına Bulgaristan'a gidip, hasat sonu geri geliyorlar'' diye konuştu. 
     Balkan Göçmenleri Dernekleri Federasyonu Yönetim Kurulu Üyesi Osman Adaletsever de, serbest dolaşım hakkından sadece Bulgar pasaportu olanların yararlanabildiğini belirterek, diğerlerinin bu hakka sahip olmadığına dikkati çekti. Adaletsever, otobüs firmalarının rekabeti nedeniyle bilet fiyatlarının ucuz olmasının da gidiş-gelişleri artırdığını kaydetti. 
     
     OTOBÜS SEFERLERİ ARTTI 

     İzmir'den Sofya'ya giden otobüs sayısında da talep nedeniyle artış olduğunu kaydeden Ayhan turizm yöneticisi Hüseyin Tunç, ''Bulgaristan'a 3-4 firma İzmir'den düzenli sefer yapıyor. Eskiden haftanın belli günlerinde bir otobüs varken, şimdi günde 2 otobüs gitmeye başladı'' dedi. 
     Serbest dolaşımın gençler için çok cazip olduğunu belirten Tunç, Türkiye'de oturma izni bulunmayanların da üç ayda bir kez vize için Bulgaristan'a geri döndüklerine dikkati çekti. 
     Akbulut Turizm yetkilisi Selami Yaman ise ''Bulgar pasaportu bulunanlar istediği gibi gidip geliyor, kayıt tutulmuyor. Ancak sayılarının son aylarda arttığı bir gerçek'' dedi. 
     
</TEXT>
</DOC>
