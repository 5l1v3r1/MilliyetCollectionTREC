<DOC>
<DOCNO> 186384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/spor/spo01.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal hasar aldı 
</HEADLINE>
<TEXT>

   Beşiktaş, Chelsea zaferinde kaleci Cordoba, Giunti, Zago ve İbrahim'i kaybetti. Dört futbolcunun, Elazığspor karşılaşmasında takımdaki yerlerini alamayacakları bildirildi 
      ORHAN YILDIRIM 

   
   Güç kaybettiler 
   SİYAH-Beyazlı takımın önemli silahları Cordoba, Giunti, Zago ve İbrahim'in Elazığspor karşılaşmasında forma giyemeyecekleri açıklandı. Chelsea maçında sakatlanan ve dün MR'ı çekilen kaleci Cordoba'nın sol kasığında ödem oluştuğu, Giunti'nin ise sağ ayak bileğinde ezilme olduğu tespit edildi. Sol üst adalesinde sorun yaşayan Zago ile hafif sakatlığı nedeniyle riske edilmek istenmeyen İbrahim de kadroya alınmadı. 
   
   Kale Ramazan'ın 
   ELAZIĞSPOR karşısında kaleyi Ramazan'ın koruyacağı açıklanırken, Giunti'nin yerine Ahmed Hassan'ın ilk on birde oynamasının gündemde olduğu bildirildi. Zago'nun yokluğunda Gökhan Zan'a şans vermeyi düşünen Lucescu'nun Ahmet Yıldırım'ı da İbrahim'in yerine sahaya sürmeyi planladığı öğrenildi. Sergen'i de dinlendirmek isteyen Rumen hoca Tümer'e görev vermeyi düşünüyor. 
   
   Sergen uyardı    CHELSEA maçında attığı iki golle Ada'yı sallayan Sergen Yalçın, zaferin fazla abartılmaması gerektiğini açıkladı. Yıldız futbolcu, "Bir maç oynadık ve kazandık. Önemli olan gruptan çıkmak. Bunu başardığımız zaman kendimizle daha fazla gurur duyabiliriz. Eğer havaya girer, ayaklarımızı yerden kesersek, Chelsea maçını unutturacak hatalar yaparız" diye konuştu. 
   4 ay aradan sonra milli takıma çağırılan yıldız futbolcu 11 Ekim'deki kritik maça bilendiğini belirterek, "Chelsea'yi devirdim. Sırada İngiltere Milli Takımı var. Onlar bu yılki uğurum Eğer görev alırsam 11 Ekim'de gol atarım" dedi. Sergen Yalçın, "Onları buradan geldikleri gibi göndereceğiz ve finallere gideceğiz" ifadelerini de kullandı. 
   
   Kapılar kapandı    KARTAL, Elazığspor ile oynayacağı kritik maçın hazırlıklarını dün basına kapalı yaptığı tek antrenmanla sürdürdü. Çalışmaya sakat olan Cordoba, Giunti, Zago ve İbrahim katılmadı. Teknik Direktör Lucescu'nun dar alanda pas çalışmasının ardından yaptırdığı çift kalede son taktikleri verdiği öğrenildi. 
   SİYAH - Beyazlılar, bu sabah son çalışmasını yaptıktan sonra Elazığ'a gidecek. Maç sonunda özel uçakla İstanbul'a dönecek olan Beşiktaş, önümüzdeki haftayı Romanya'da geçirecek. A Milli Takım'ın Ümraniye'de kamp yapacak olması nedeniyle Siyah - Beyazlılar, Bükreş'te beş gün kampa girecek. 
   
   Yıldızlarla çok özel    Beşiktaş Kulübü'nün resmi dergisinin bu ayki konukları Ronaldo ile İlhan Mansız oldu. İlhan, kulübün resmi sponsorlarından Puma'nın ürünleriyle ilginç pozlar verdi. Ayın ropörtajı ise savunmanın yıldızı Ronaldo ile yapıldı. Çarşı'yı gezen Sambacı, Beşiktaş'taki hedeflerini anlattı. 
   
   Beşiktaş bir adım ileri    ULUSLARARASI Futbol Tarihi ve İstatistikleri Federasyonu'nun IFFHS Eylül ayı dünya sıralamasında Beşiktaş bir basamak yükselerek 34. sırada yer aldı. Sıralamada Galatasaray 84., Gençlerbirliği 104., Trabzonspor 106., Denizlispor 177., Fenerbahçe 190., Malatyaspor 217. ve Gaziantepspor ise 260. basamakta yer buldu. 
   
   
</TEXT>
</DOC>
