<DOC>
<DOCNO> 152772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sondun09.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
JK Rowling, "Yılın zenginleri" listesinde Kraliçe'yi geçti 
</HEADLINE>
<TEXT>

     Ünlü roman kahramanı Harry Potter'ın yaratıcısı yazar JK Rowling, The Sunday Times gazetesinin geleneksel ''Yılın En Zenginleri'' listesinde İngiltere Kraliçesi II. Elizabeth'in 11 sıra önüne geçti. 
     Rowling'in, son 2 yılda 3'e katladığı 280 milyon sterlinlik servetiyle 250 milyon sterlinlik servete sahip Kraliçe'yi geride bırakması sürpriz olarak görülmüyor. 
     Son 10 yılda ilk kez İngiltere'nin en zengin bin kişisinin toplam servetlerinde gerileme olduğuna dikkat çeken Sunday Times, gerilemenin oranının yüzde 2, bunun da 3.8 milyar sterline eşit olduğunu bildirdi. En zenginlerin elinde bulunan toplam servetin miktarı ise 155 milyar sterlin olarak açıklandı. 
     Gerilemeyi, geçen yıl dünyada görülen krize bağlayan ve dünyanın en zengin 50 kişisine ait malvarlığında son bir yılda 85 milyar sterlinden fazla kaybın meydana geldiğini hatırlatan Times, ''Avrupa eliti''ni oluşturan 50 kişinin malvarlığındaki gerilemenin ise 16 milyar sterlin olduğunu bildirdi. 
     Buna rağmen Rowling gibi İngiliz sterlin milyonerlerinin Avrupalı diğer zenginlerden daha iyi direniş gösterdiklerini ve belirsiz ekonomik koşullara rağmen bunu başardıklarını belirten gazete, bu durumu, ''kişisel bir başarı sembolü'' olarak nitelendirdi. 
     10 yıl önce kızı Jessica doğduğunda Rowling'in, ilk eşinden ayrıldığını ve devletin verdiği haftalık 70 sterlinlik yardımla kıtkanaat yaşamaya çalıştığını hatırlatan gazete, yazarın o sırada Edinburgh'daki küçücük dairede yaşamakta olduğuna işaret etti. 
     İlk kitabı ''Harry Potter ve Felsefe Taşı''nı, kafelerde kızı uyurken kaleme alan ve şansı, kitabının ünlü basımevi Bloomsbury tarafından kabul edilmesi ve 60 bin sterlinlik ön ödme yapmasıyla dönen Rowling'in bugün, yaşadığı ülkede Kraliçe'den bile zengin olması, çok kişi için bir masalın gerçekleşmesi anlamını taşıyor. 
     Kitap kapağına Joanna olan ilk adı, erkek çocuklarına bir kadının yazdığı macera kitabını okuma fikrinin sevimsiz gelebileceği kaygısıyla konmayan ünlü yazarın, Harry Potter serisinden dünya çapında elde ettiği kazancın bugüne kadar 190 milyon sterlin olduğu belirtiliyor. 
     Bu rakamla 37 yaşında dünyadaki en zengin kadın yazar unvanını alan Rowling, Times'in ''En Zenginler'' listesine ise ilk kez 2001'de girdi. Bu sırada ünlü yazarın kişisel serveti 65 milyon sterlin olarak ifade ediliyordu. 
     2002 yılında 226 milyon sterlinlik servete ulaşan Rowling, listenin 122. sırasında yer alıyor, Kraliçe Elizabeth ise Rowling'den 30 bin sterlin daha az olan servetiyle ancak 133. sırada bulunuyor. 
     





</TEXT>
</DOC>
