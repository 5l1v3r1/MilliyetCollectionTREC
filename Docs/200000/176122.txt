<DOC>
<DOCNO> 176122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sondun10.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İdi Amin ve sıra dışı davranışları... 
</HEADLINE>
<TEXT>

     Uganda'nın bugün ölen ve kendini ''en büyük devlet başkanı'' ilan eden eski diktatörü İdi Amin'in sıra dışı davranışlarda bulunduğu uluslararası basına sık sık konu oldu. 
     Hitler'e duyduğu hayranlığı gizlemeyen İdi Amin, 1972'de BM Genel Sekreteri'ne yazdığı mektupta, ''Hitler, 6 milyon Yahudi'yi gaz odalarına gönderdiyse bunu Yahudilerin dünya halklarının çıkarına aykırı olduğunu bildiğinden yaptı'' ifadelerine yer verdi. 
     İdi Amin Dada, 1973'te de Hitler'in doğru hareket ettiği kanaatine vardığını söylemiş, ancak ''Führer'' anısına heykel dikmekten vazgeçmişti. 
     İngilizlere, ''yiyeceklerinin bitmesi halinde muz göndereceğini'' söyleyen İdi Amin, 1976'da eski ABD başkanlarından Richard Nixon'ı ''Watergate skandalından kurtulması'' için Uganda'ya davet etti. 
     Eski diktatör, 1979'da tüm konvansiyonel silahların, nükleer silahlarla değiştirilmesini ve nükleer silahların tüm ülkelere dağıtılmasını önermiş, böylece uluslararası barışın güvence altına alınacağını savunmuştu. 
     Eski Uganda ağır sıklet boks şampiyonu İdi Amin, bölgedeki düşmanı Tanzanya Devlet Başkanı Julius Nyerere'yi aralarındaki anlaşmazlığı ringde çözmeye davet etti. Rakibine avantaj sağlamayı da öneren İdi Amin, bir kolunu sırtına bağlayarak dövüşecekti. 
     İdi Amin, 1981'de de eski ağır sıklet dünya şampiyonu, ünlü boksör Muhammed Ali'yi gözüne kestirdi. 
     Ali'ye dövüş teklif eden İdi Amin, şartlarını şöyle sıraladı ''Dövüş, Libya'da Trablus'ta yapılacak. Kan kardeşim Kaddafi hakem, Ayetullah Humeyni sunucu, Yaser Arafat da antrenör olacak.'' Uganda'da yönetimi sırasında 100-300 bin kişinin öldürüldüğü sanılan İdi Amin döneminde olanlar hakkında çok sayıda söylenti dolaşıyor. Eski diktatörün eşlerinden birinin cesedinin bir araçta parçalar halinde bulunduğu ve eski hizmetçilerinin, saraydaki buzdolaplarında insan kafaları bulunduğunu söyledikleri ileri sürülüyor. 
     Defalarca yamyamlıkla suçlanan İdi Amin, İngiliz ordusunda görev yaparken Mau Mau kabilesine esir düştüğünde, kendisine bir kez zorla insan eti yedirildiğini söylemişti. 
     Yabancı düşmanı olarak bilinen İdi Amin, 1972'de binlerce Hintli ve Pakistanlıyı sınır dışı etmesinin nedenini şöyle açıkladı 
     ''Gönül gözüyle Allah'ı gördüm. Bana, Uganda'yı kurtarmak istiyorsan tüm yabancıları ülkeden atman lazım dedi.'' İdi Amin, 4 beyaz İngiliz'in taşıdığı tahtırevanla dolaşırdı. Eski diktatör, Orly havaalanının tuvaletinde bir Avrupalıyla cinsel ilişkiye girmekle suçladığı Dışişleri Bakanı Prenses Elisabeth Bagaya de Toro'yu görevden almıştı. 
     İktidarının en görkemli döneminde, unvanı, ''İngiliz İmparatorluğu Fatihi, Mareşal Doktor İdi Amin Dada, Uganda Cumhuriyeti Ömür Boyu Devlet Başkanı, Uganda Silahlı Kuvvetler Başkomutanı, Konsey Başkanı Polis Şefi ve Cezaevleri Müdürü'' idi. 
     Ugandalı diktatör fiziksel görünümüyle de gurur duyardı. 1979'da, ''Dünyadaki en güzel yüze sahibim, annem ve tüm diğer kadınlar böyle söylüyor'' demişti. 
     1979'da devrilen İdi Amin, ''Ülkemi kaybetmedim, hak sahibi olarak bir gün geri alacağım'' ifadesini kullandı, ancak en ''ilginç'' açıklamasını Şubat 1981'de yaptı ''Terk ettiğimden beri, Uganda'da insan haklarına saygı gösterilmiyor.'' 
     
</TEXT>
</DOC>
