<DOC>
<DOCNO> 187107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sontur25.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Vedat Ergin, ifade verdi... 
</HEADLINE>
<TEXT>

     Kocaeli 1 Nolu F Tipi Cezaevi'nde tutuklu bulunan organize suç örgütü sanığı Vedat Ergin, Kocaeli Cumhuriyet Savcılığı'na ifade verdi. 
     Yoğun güvenlik önlemleri altında Kocaeli Adliyesi'ne getirilen Vedat Ergin'in ifadesi, Başsavcısı İbrahim Ethem Dikmen tarafından alındı. Yaklaşık 30 dakika süren sorguda hazır bulunan avukat Hikmet Çarboğa, adliye çıkışında yaptığı açıklamada, müvekkilinin, ''insani taleplerinin karşılanmadığı'' gerekçesiyle cezaevinin eski müdürü Enver Bezgin hakkında 27 Haziran 2003 tarihindeki suç duyurusu dolayısıyla ifadesine başvurulduğunu söyledi. 
     Ergin'in, Kocaeli 1 Nolu F Tipi Cezaevi'ne nakledilmesine bir anlam veremediğini ifade eden Çarboğa, ''Adalet Bakanlığı'nın, müvekkilimi birçok hasmının bulunduğu cezaevine nakletmesini anlayamıyorum. 34 aydır tek kişilik odada tutulan müvekkilim tecrit altında'' dedi. 
     Çarboğa, müvekkilinin, keyfi bir uygulamayla cezaya çarptırılmak istendiğini de öne sürerek, şunları kaydetti 
     ''Cezaevi yönetimi, keyfi uygulamalarla ikinci bir ceza vermek istiyor. İnsani talepleri, maalesef cezaevinin eski müdürü Enver Bezgin tarafından yerine getirilmiyordu. Kimseye ayrıcalık yapılmasın. Tecrit altında olan müvekkilimin yanına bir arkadaş verilmesini istiyoruz. Bu konuda savcılığa müracaatta bulunduk.'' 
     
</TEXT>
</DOC>
