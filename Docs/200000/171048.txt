<DOC>
<DOCNO> 171048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/guncel/gun03.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Geleceği toz pembe görüyoruz 
</HEADLINE>
<TEXT>

      GÜVEN ÖZALP Brüksel 

   
   Avrupa Birliği'nin AB kamuoyu araştırmalarından sorumlu kurumu olan Eurobarometre, Birliğe aday ülkeleri karşılaştırdığı bir rapor yayımladı. Rapor, Türkiye'de geçtiğimiz yıla oranla son derece önemli değişiklikler olduğunu ortaya koydu. Rapora göre Türk insanı geçen yıla oranla daha iyimser, hükümete çok güveniyor ve geleceğe umutla bakıyor. 
   
   YÜZDE 65 HAYATINDAN MEMNUN 
   Raporun yansıttığı verilere göre Türkiye'de en belirgin değişiklik, hükümete duyulan güven oranındaki artış. Geçtiğimiz yılın sonbahar aylarında yapılan aynı nitelikte bir araştırmanın verileriyle karşılaştırıldığında Türkiye'de hükümete güven oranında yüzde 27'lik bir artış yaşanması dikkat çekiyor. Rapora göre hükümete güvenenlerin oranı yüzde 73. Bu oran da Türkiye'yi Kıbrıs'la Rum Kesimi birlikte hükümetine en çok güvenen aday ülke listesinde ilk sıraya oturtuyor. Hükümete duyulan bu güvenden parlamento da payını almış gözüküyor. Parlamentoya güven duyanların oranı da yüzde 72'ye ulaşıyor. Bu oranlara karşı hükümetin AB üyeliği için gereken her şeyi yapmadığını düşünenlerin oranı da yüzde 50'ye çıkıyor.Bizi yine Kıbrıs'la ilk sıraya yerleştiren verilere göre Türkiye'de yaşamından memnun olanların oranı yüzde 11 artış göstererek yüzde 65'e ulaştı. Türkler beş yıl öncesine göre de yaşamlarının iyileştiği görüşünde. Bu arada önümüzdeki beş yıla en umutla bakan ülkeler sıralamasında da Türkiye, yüzde 47'yle ikinci. Türkiye'yi yüzde 50'yle Malta geride bırakıyor. 
   
   
   AB UĞRUNA TÜRKÇE GİDERSE... 
   Türklerin AB'ye yönelik endişelerinde ilk üç sırayı Türkçeyi kaybetmek yüzde 51 , Türk Lirası'nı kaybetmek yüzde 48 ve ulusal kimlikle kültürü kaybetmek yüzde 46 oluşturuyor. Araştırma, Türklerin ulusal kimliklerinden en çok gurur duyan aday ülke vatandaşları arasında yer aldığını da ortaya koyuyor. Rapora göre Türklüğünden gurur duyanların oranı yüzde 95... Türkiye aday ülkeler arasında AB vatandaşları tarafından en çok ziyaret edilen ülke olma özelliğini kimselere kaptırmıyor. Türkiye yüzde 18 ziyaret edilme oranıyla ilk sırada yer alırken, diğer ülkeleri ziyaret etme oranında son sırada yer alıyor. 
   
   
   
</TEXT>
</DOC>
