<DOC>
<DOCNO> 166394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/soneko33.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şirketler risk analizine daha çok önem vermeye başladı... 
</HEADLINE>
<TEXT>

     Dünyanın en büyük ikinci güvenlik şirketi Group 4 Falck'ın Türkiye Genel Müdürü Jozef Ventura, Irak Savaşı ve 11 Eylül'ün ardından özellikle yabancı sermayeli şirketlerin risk analizi taleplerinin arttığını bildirdi. 
     Ventura, yaptığı yazılı açıklamada, son dönemde, terör eylemleri ve globalleşme karşıtı gösterilere karşı hassaslaşıldığını kaydetti. 
     Açıklamaya göre, şirketlerin yönetim kadroları da artık bizzat güvenlik eğitimi almaya başladılar. 
     Group 4'ün güvenlik eğitimleri, kişilerde güvenlik bilincini oluşturmak, çalışma ortamını daha güvenli ve emniyetli duruma getirmek ve risklere karşı farkındalığı sağlamanın yanı sıra yangında yapılması gerekenler ile acil durumlarda ilkyardım konularını içeriyor. 
     1991 yılında İstanbul'da kurulan Group 4 Falck Türkiye, 2000'de Bell Holding'in Fransız ortaklı şirketi SPS Güvenlik ve 2001'de Şafak Güvenlik şirketlerini satın alarak büyüdü. 
     1500 güvenlik elemanıyla 14 ilde, aralarında Microsoft, IBM, Aria, Opel, Pirelli, Sabancı Holding, Sabancı Üniversitesi, Unilever, Rahmi Koç Müzesi, Metrocity gibi 150'den fazla işyerlerinde hizmet veren şirket, 2002'de Türkiye'de toplam 1,7 milyon dolarlık vergi ödedi. 
     ABD'deki nükleer santralların dörtte üçünü koruyan, ABD Savunma Bakanlığı Pentagon , Avrupa Birliği gibi resmi kurumların da tercihi olan Group 4 Falck, bu yıl ABD'nin ikinci büyük şirketi Wackenhut'ı da satın alarak gücünü artırdı. Merkezi Danimarka'da bulunan ve 85 ülkede hizmet veren grubun 2002 cirosu 4,2 milyar Euro oldu. Group 4 Falck'ın 255 bin güvenlik personeli bulunuyor. 
     
</TEXT>
</DOC>
