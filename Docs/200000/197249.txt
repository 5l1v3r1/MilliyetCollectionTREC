<DOC>
<DOCNO> 197249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sondun20.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon basını Uluslararası toplum birleşip terörle mücadele etmeli 
</HEADLINE>
<TEXT>

     Japonya'nın en yüksek tirajlı gazetesi Yomiuri Shimbun, uluslararası toplumun birleşerek terörle mücadele etmesi gerektiğini yazdı. 
     Gazetenin İstanbul'daki saldırılarla ilgili başyazısında, uluslararası toplum arasındaki anlaşmazlıkların teröristlere fırsat yaratacağı kaydedilerek, ''Japonya da üstüne düşen görevi yerine getirmelidir'' denildi. 
     Japonya'nın ikinci yüksek tirajlı gazetesi Asahi Shimbun'un haberinde de, ''AB'ye girmeyi hedefleyen AK Parti iktidarı için, uluslararası terörle mücadele zorlu bir sınav olacağı'' ifade edildi. 
     Mainichi Shimbun da İstanbul'daki saldırıların ardından, ''İslam adına yapılan saldırılarda neden Müslümanlar hedef alınıyor'' diye soran halkın, teröre nefret yağdırdığını bildirdi. 
     Nihon Keizai Shimbun'un başyazısında ise ''teröristlerin doğrudan Türkiye'nin tesislerini hedef aldıklarının söylenemeyeceği'' belirtilerek, ''Ancak bu, yönetime bir uyarı olarak algılanabilir'' denildi. 
     
     EL KAİDE'DEN JAPONYA'YA TEHDİT 
     Sankei Shimbun'un haberinde de terör örgütü El Kaide'nin bir mensubunun, Suudi Arabistan'da yayımlanan bir dergiye, ''örgütün Türkiye'deki eylemleri üstlendiği'' yolunda demeç verdiği belirtilerek, ''Demeçte, ilk kez Japon Özsavunma Kuvvetleri'nin Irak'a gönderilmesi konusuna da değinilerek, 'İlk Japon askeri Irak toprağına bastığı anda, Tokyo'nun merkezine saldırılacaktır. Japonya, bizim gerçek gücümüzü görecektir' deniliyor'' ifadesi kullanıldı. 
     
</TEXT>
</DOC>
