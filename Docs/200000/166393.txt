<DOC>
<DOCNO> 166393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/soneko32.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası, iki ayda 2.1 milyon dolar alım yaptı 
</HEADLINE>
<TEXT>

     Merkez Bankası, Mayıs ve Haziran aylarında döviz alım ihaleleri ve doğrudan alım müdahaleleri ile toplam 2 milyar 115 milyon dolar alım yaptığını bildirdi. 
     Merkez Bankası tarafından yapılan açıklamada, Temmuz ayı döviz alım ihale programı hakkında bilgi verildi. 
     Açıklamada, Merkez Bankası'nın güçlü döviz rezervi pozisyonuna sahip olmasının, uygulanan programa ilişkin güvenin artmasına sağlayacağı katkı ve döviz piyasasında oluşan arz fazlası dikkate alınarak 6 Mayıs tarihinde başlanan döviz alım ihalelerine, günlük ihale tutarı 30 milyon dolara çıkarılarak Haziran ayında da devam edildiği hatırlatıldı. 
     Açıklamaya göre, döviz alım ihaleleri ile Mayıs ayında 340 milyon dolar, Haziran ayında ise 630 milyon dolar olmak üzere toplam 970 milyon dolar alındı. 
     Ayrıca, döviz kurlarında gözlemlenen aşırı oynaklık üzerine Mayıs ayında yapılan doğrudan alım müdahaleleri ile 579 milyon dolar, 9 Haziran tarihinde yapılan doğrudan alım müdahalesi ile de 566 milyon dolar olmak üzere toplam 1 milyar 145 milyon dolar alındıği ifade edilen açıklamada, böylece söz konusu aylarda döviz alım ihaleleri ve doğrudan alım müdahaleleriyle, toplam 2 milyar 115 milyon doları alım yapıldığı belirtildi. 
     
     GÜNLÜK DÖVİZ ALIM İHALELERİNE DEVAM 
     Açıklamada, döviz piyasasında Mayıs ve Haziran aylarında oluşan döviz arz fazlasının, mevsimsel faktörlerin de etkisiyle Temmuz ayında artarak devam edeceği öngörüldüğünden, Temmuz ayı için de aylık döviz alım ihale programı ilan edilmesine karar verildiği kaydedildi. 
     Günlük ihale tutarının 40 milyon dolar olarak belirlendiği bildirilen açıklamaya göre, ay içinde ABD tatil günü olan 4 Temmuz hariç, 22 iş günü döviz alım ihalesi düzenlenecek ve alınacak toplam tutar en fazla 880 milyon dolar olacak. 
     Her zaman olduğu gibi, döviz kurundaki oynaklığın Merkez Bankası'nca yakından takip edilmeye devam edileceği ve kurlarda her iki yönde oluşabilecek aşırı oynaklık durumunda piyasaya doğrudan müdahale edilebileceği ifade edilen açıklamada, şöyle denildi 
     ''Ayrıca daha önceki duyurularımızda da belirtildiği üzere, dışsal bir şok ya da öngörülemeyen gelişmeler nedeniyle döviz piyasasında derinliğin kaybolması, buna bağlı olarak, döviz fiyatlarında ortaya çıkabilecek aşırı oynaklık ve sağlıksız fiyat oluşumlarının gözlemlenmesi halinde, Merkez Bankası dönem sonunu beklemeden, kısa ya da uzun süreli olarak, önceden kamuoyuna duyurmak suretiyle döviz alım ihalelerine ara verebilecektir.'' 
     
     TL DEPO ALIM İHALESİ 
     Merkez Bankası'nın Türk lirası likidite fazlalığını sterilize etme işlemlerindeki etkinliğinin artırılması amacıyla, 2002 Nisan ayında Bankalararası Para Piyasası'ndaki mevcut işlem çeşitlerine ek olarak başlatılan 4 hafta standart vadeli Türk lirası depo alım ihaleleri, 2003 Temmuz ayında da sürdürecek. 
     Bu yılın Haziran ayında olduğu gibi 2003 Temmuz ayında da Türk Lirası depo alım ihaleleri, her hafta Çarşamba ve Cuma günleri düzenlenecek ve her ihalede alınacak toplam tutar en fazla 200 trilyon Türk lirası olacak. 
     
</TEXT>
</DOC>
