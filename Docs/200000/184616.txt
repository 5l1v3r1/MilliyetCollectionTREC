<DOC>
<DOCNO> 184616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sonspo30.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye İngiltere maçına 3 aşamalı güvenlik çemberi 
</HEADLINE>
<TEXT>

     12. Avrupa Futbol Şampiyonası Elemeleri'nde 7. Grup'ta 11 Ekim'de yapılacak Türkiye-İngiltere maçı öncesinde, iki ülkenin federasyon başkanları, güvenlik konularını görüşmek üzere UEFA nezdinde biraraya geldi. 
     İsviçre'nin Nyon kentindeki UEFA merkezinde yapılan toplantıya, UEFA adına İcra Komitesi Başkanı Gerhard Aigner ile Basın ve Halkla İlişkiler Sorumlusu Mike Lee katılırken, Türkiye'yi başkan Haluk Ulusoy ve Metin Kazancıoğlu, İngiltere Federasyonu'nu ise başkan Geoffrey Thompson ve David Davies temsil etti. 
     
     İNGİLİZLERİN TÜRKİYE'YE GİRİŞİ YASAK 
     İstanbul'da 11 Ekim'de oynanacak maçla ilgili güvenlik konuları hakkında görüş alışverişinin yapıldığı toplantı sonunda, karşılaşmaya hiçbir İngiliz taraftarının alınmamasına ve hatta maç için Türkiye'ye gelecek adalı taraftarların, havaalanında engellenmesine karar verildi. 
     Gerhard Aigner, maç günü karşılaşmanın oynanacağı Fenerbahçe Şükrü Saracoğlu Stadı'nın etrafında, 3 aşamalı bir güvenlik çemberinin de oluşturulacağını açıklarken, Haluk Ulusoy, bilet almayı başaran İngiliz taraftarların da kesinlikle stada sokulmayacağını söyledi. Ulusoy, maç için Türkiye'ye gelen İngiliz taraftarların, Atatürk Havalimanı'ndan ülkeye girişlerine izin verilmeyeceğini sözlerine ekledi. 
     
     GÜNEŞ-ERIKSSON BULUŞMASI İPTAL 
     Maç öncesinde, iki ülke milli takımlarının teknik adamlarının biraraya gelerek dostluk mesajları vermesi için planlanan toplantı ise iptal edildi. 
     İngiltere Futbol Federasyonu Başkanı Geoffrey Thompson, Şenol Güneş ve Sven Goran Eriksson görüşmesi için yeterli zamanın bulunmadığını açıkladı. 
     Thompson, Nyon'da yapılan toplantının oldukça samimi ve yapıcı bir hava içinde geçtiğini belirterek, ''Türk federasyonu, karşılaşmanın barış ortamı içinde ve mükemmel bir atmosferde geçmesi için çok çalışıyor'' diye konuştu. 
     Geoffrey Thompson, İngiliz taraftarları, Türkiye'ye gitmemeleri konusunda bir kez daha uyardı. 
     
</TEXT>
</DOC>
