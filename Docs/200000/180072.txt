<DOC>
<DOCNO> 180072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur08.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim'in okuluna kayıtlar başladı... 
</HEADLINE>
<TEXT>

     Galatasaray'ın Adanalı Teknik Direktörü Fatih Terim tarafından yaptırılan ve ismini taşıyan lise, bu eğitim-öğretim döneminde öğrencilerine kavuşacak. 
     İl Milli Eğitim Müdür Vekili Ömer Şimşek, Akkapı Mahallesi'nde, Büyükşehir Belediyesi'nin Güney Yıldızı Konutları Projesi kapsamında, Fatih Terim tarafından yaptırılan okulun resmi açılışının 26 Eylül Cuma günü Adanaspor-Galatasaray karşılaşması öncesinde Milli Eğitim Bakanı Hüseyin Çelik ve Fatih Terim'in katılımıyla yapılacağını söyledi. 
     Şimşek, okulun sıra, masa ve diğer gereksinimlerinin kendileri tarafından karşılandığını belirterek, şunları kaydetti ''Galatasaray'ın Teknik Direktörü ve hemşehrimiz Fatih Terim'in katkılarıyla yapılan 13 derslikli modern okul tamamlandı. Yeni okula kurucu müdür olarak deneyimli öğretmen Ahmet Nacar'ı atadık. Bazı gerekçelerle kayıt konusunda geç kalındı. Bu açığı vatandaşlara gerekli duyuruyu ve kolaylığı göstererek gidereceğiz. Bu okul ile mahalledeki lise sıkıntısı da giderilmiş olacak.'' 
     
     MUHTAR GİZİR ''OKULUN ÇOK EKSİĞİ VAR'' 
     Akkapı Mahallesi Muhtarı Fikret Gizir, okulun çok eksiğinin bulunduğunu, Büyükşehir Belediyesi'nin başta yol olmak üzere çevre düzenlemesi ve diğer ihtiyaçlarını acilen gidermesi gerektiğini söyledi. 
     ''Okul, Fatih Terim'in adına yakışır olmalı'' diyen Gizir, şöyle konuştu 
     ''Fatih Terim'in okulu bizim mahallemizde yapmayı düşünmesinden dolayı çok mutluyuz. Bölgemizde sadece Anafartalar Lisesi var. Şu anda 210 kişilik kontenjan için Anafartalar Lisesi'ne 750 kadar başvuru olduğunu öğrendik. Fatih Terim Lisesi'nin bu sezon eğitime başlayacağı ve öğrenci kabul edeceği bizlere ve vatandaşlara çok geç duyuruldu. Dileğimiz, Havuzlubahçe, Beymahallesi ve Akkapı Mahallesi'ne hitap edecek yeni okulda yöneticilerin gayretleriyle eksiklerin acilen giderilmesi. Fatih Terim'in jesti karşısında buranın toparlanması konusunda bizler de üzerimize düşen görevi yapacağız.'' 
     
</TEXT>
</DOC>
