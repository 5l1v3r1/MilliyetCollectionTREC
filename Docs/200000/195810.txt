<DOC>
<DOCNO> 195810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/dunya/dun02.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya, İstanbul'a kilitlendi 
</HEADLINE>
<TEXT>

   Sinagog saldırılarını birinci haber olarak duyuran dünya medyası, köktendinci El Kaide'yi işaret etti 
      DIŞ HABERLER SERVİSİ 

   
   Beyoğlu'ndaki Neve Şalom ile Şişli'deki Beit İsrael sinagoglarına yönelik çifte saldırı, başta İsrail olmak üzere tüm dünyada geniş yankı buldu. 
   Uluslararası haber servisi yapan Amerikan AP, Fransız AFP ve İngiliz Reuters ajansları ile CNN, BBC gibi önde gelen televizyonlar, ayrıca internetteki çok sayıda haber sitesi, saldırıyı flaş haber olarak duyurdu. 
   
   Milliyet'ten bilgi aldılar 
   Saldırılarla ilgili haberlerini gün boyu güncelleyen haber kuruluşları, gelişmeleri dakika dakika izleyerek Musevi cemaatini hedef alan terörist eylemi tüm boyutlarıyla işledi. Bazı Avrupa basın kuruluşları da Milliyet'i arayarak bilgi aldı. 
   Terörist saldırılar uluslararası medyada şu şekilde yankılandı 
   BBC İngiliz yayın kuruluşu İstanbul muhabiri Steve Bryant, saldırılardan önce Musevilere yönelik herhangi bir tehdit olmamasına dikkat çekti. Muhabir, İstanbul'daki Musevilerin Türklerle herhangi bir sorunu olmadığını bildirdi. 
   SKY NEWS İngiliz televizyonu Saldırıların El Kaide'nin eylemi olabileceğini, terör örgütünün İsrail ile yakın bağları bulunan Türkiye'ye mesaj vermeyi istemiş olabileceğini öne sürdü. Patlamalarla ilgili haberlere bültenlerinin ilk sırasında yer veren haber kanalı, bölgeden gelen görüntüleri anında yayımlarken, İstanbul ile canlı bağlantılar kurarak gelişmeleri izleyicilerine aktardı. 
   
   Filistin'e gönderme 
   CNN ABD televizyonu Yayınlarında saldırıların koordineli düzenlendiğinin altını çizdi. 
   HAARETZ İsrail gazetesi Türk yetkililerin saldırıların arkasında El Kaide olabileceği ihtimalini göz ardı etmedikleri bilgisini aktardı, İsrail'in tıbbi yardım önerdiğini ve patlayıcı uzmanı gönderebileceğini bildirdi. 
   JERUSALEM POST İsrail gazetesi Neve Şalom'un 1986'daki saldırıdan sonra çok sıkı korunmasına rağmen yeni bir saldırıya hedef olduğunu hatırlatan gazete, Filistinlilerin 15 Kasım 1988'de Cezayir'deki bir toplantıda bağımsızlık ilan ettiklerine dikkat çekti. Gazete, bunun garip bir tarih çakışması olduğunu iddia etti. 
   
   Ankara'ya dayanışma mesajları yağdı    İstanbul'daki iki sinagoga yönelik saldırılar, başta İsrail olmak üzere tüm dünya tarafından nefretle kınandı. Liderler, Cumhurbaşkanı Ahmet Necdet Sezer ile Başbakan Recep Tayyip Erdoğan'a gönderdikleri mesajlarda başsağlığı dileklerini ilettiler. 
   
   FRANSA Cumhurbaşkanı Jacques Chirac, Cumhurbaşkanı Ahmet Necdet Sezer'in nezdinde "Türkiye'nin acısını paylaştığını" ifade etti. 
   ALMANYA Başbakan Gerhard Schröder, Başbakan Erdoğan'a gönderdiği başsağlığı mesajında, "Üzüntülerinizi içtenlikle paylaşıyorum" dedi. 
   YUNANİSTAN Başbakan Kostas Simitis, Başbakan Erdoğan'a başsağlığı mesajı gönderdi. Yunanistan Dışişleri Bakanı Yorgo Papandreu'nun da muadili Abdullah Gül'ü bizzat telefonla aradığı ve başsağlığı dileklerini ilettiği öğrenildi. 
   İNGİLTERE Dışişleri Bakanı Jack Straw, Dışişleri Bakanı Abdullah Gül'e gönderdiği başsağlığı mesajında olaydan duyduğu üzüntüyü dile getirdi. 
   İSPANYA Başbakan Erdoğan'a bir telgraf gönderen, Başbakan Jose Maria Aznar, "İspanyol hükümeti saldırıları sert dille kınıyor" dedi. 
   İTALYA Şaron'u ağırlamaya hazırlanan Başbakan Silvio Berlusconi, saldırıları kınadı ve ülkesindeki Yahudi cemaatiyle dayanışma içinde olduğunu bildirdi. 
   BİRLEŞMİŞ MİLLETLER Genel Sekreter Kofi Annan, saldırıların kendisinde derin üzüntü yarattığını söyledi. 
   
   
</TEXT>
</DOC>
