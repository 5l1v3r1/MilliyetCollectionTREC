<DOC>
<DOCNO> 154867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sonspo08.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Elazığspor'u yen, ligi erken bitir... 
</HEADLINE>
<TEXT>

     Bursaspor Teknik Direktörü Erdoğan Arıca, Fenerbahçe karısında aldıkları 2-1'lik galibiyetle bir nebze rahatladıklarını belirterek, ''Elazığspor'u yenersek, ligi erken bitiririz'' dedi. 
     Arıca, düzenlediği basın toplantısında, Fenerbahçe galibiyetinin yanı sıra rakipleri Göztepe ve Elazığspor'un puan kaybetmeleri nedeniyle kümede kalma yolunda çok önemli bir avantaj yakaladıklarını söyledi. 
     Fenerbahçe karşısında iyi futbol sergileyemediklerini, ancak futbolcularının mücadele, hırs ve kazanma azminden mennun kaldığını ifade eden Arıca, ''Ligin alt sıralarında yer almamız, oyuncularımı ister istemez strese sokuyor. Eğer 35 puanımız olsaydı, Fenerbahçe karşısında çok daha güzel futbol oynayabilirdik. Güzel ve anlamlı bir galibiyet aldık'' diye konuştu. 
     Arıca, haftasonu oynayacakları maçta önce kaybetmemeyi düşüneceklerini anlatarak, şunları söyledi 
     ''Fenerbahçe galibiyeti futbolcularımın özgüvenlerini kazanmaları açısından faydalı oldu. Elazığspor'a karşı daha rahat oynayacağız. Rakip kazanmak için bastıracak. Tabiki bizim de amacımız 3 puan olacak. Ancak, önce kaybetmemeliyiz. Bana göre zevkli bir maç oynayacağız. Elazığspor'u yenersek, ligi erken bitiririz.'' Elazığspor maçı öncesi ve sonrası istenmeyen olayların yaşanacağına ilişkin söylentilere de değinen Arıca, her yerde olabilecek ufak tefek tatsızlıkların gelişebileceğini, ancak çok büyük olayların meydana geleceğini sanmadığını belirtti. 
     Erdoğan Arıca, Anadolu'nun iki güzide takımı arasında oynanacak maçın centilmence geçeceğine dair inancının tam olduğunu dile getirerek, şunları kaydetti 
     ''Elazığ'da bugüne kadar hiç olay çıkmamıştır. Elazığspor taraftarı centilmendir. Ayrıca, bugüne kadar hangi maçta bir futbolcu veya teknik adam hayatını kaybetmiş. Küçük münferit olaylar yaşanabilir, ama bu da futbolun doğasında var. Kaldı ki, olay çıksa da emniyet güçleri var. Onlar bizi korur. Elazığ'a gönül rahatlığıyla gidip maçımızı oynayacağız.'' 
     
</TEXT>
</DOC>
