<DOC>
<DOCNO> 184269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/yazar/guclu.html </URL>
<DATE> 2003/09/24/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
İslam, bilim ve eğitim 
</HEADLINE>
<TEXT>

   
   Türkiye Bilimler Akademisi TÜBA'nın aylık yayın organı Günce'nin eylül sayısında enteresan bir yazı var. Nature dergisinden iktibas edilmiş. Başlığı da İslamı ve Bilimi Bir Araya Getirme Zamanı. İlginç tespitler var. 
   Müslüman ülkelerdeki eğitim ve bilime olan soğukluğu sorguluyor. Nedenlerini irdeliyor. 
   Önce bir durum tespiti yapılıyor 
   İslam dünyasının bilime yatırımı, gayri safi hasılanın yalnızca binde 2'sini oluşturuyor. Bilim adamı sayısı yetersizdir ve durumu iyileştirme çabalarına genellikle rastlanmıyor... 
   Editör, bilimdeki geriliğin gerekçelerine cevap ararken de şu uyarıda bulunuyor 
   İslam ülkelerinde bilimsel bilimin karşılaştığı güçlüklerin nedenleri konusundaki açıklamalar hayli karmaşıktır. İslam'ın bilimle ilgili yasaklayıcı olan ya da olmayan ilişkisini etraflı bir şekilde incelemenin zamanı gelmiştir. İslam'ın bilimin üzerindeki etkisini göz ardı etmek, sadece körlük değil aynı zamanda, eğer ekonomik kalkınmalarını sağlamak istiyorlarsa, azalan doğal kaynaklarından ve tarıma dayalı ekonomilerinden bilime dayalı ekonomiye geçmeleri gereken Müslümanlara yapılabilecek olan en büyük kötülüktür... 
   Editör, Kuran'ın bilimi engelleyici değil cesaretlendirici olduğunu da vurguladıktan sonra şu hatırlatmada bulunuyor. 
   Altı yüz yıl süren İslam'ın Altın Çağı'nda İslam dünyası bilimin beşiği olmuştur... Bugün, Müslüman entelektüeller ve bilim insanları arasında İslam dünyasında bilimsel bilimin nasıl canlandırılabileceği konusunda bir diyaloğa ihtiyaç vardır... 
   Peki İslam dünyası bu diyaloğa hazır mı Yazının içinde bunun da cevabı aranıyor. İtalya'da gerçekleşen "Bilim, Din ve Değerler" konulu seminerden alıntılar yapılıyor. Toplantıya uydu aracılığı ile katılan Prof. Dr. Çiğdem Kağıtçıbaşı'nın sorusuna ve İslami Eğitim, Kültür ve Bilim Teşkilatı Genel Müdür Yardımcısı Muhammed Falougi'nin cevabına yer veriliyor. 
   İşte soru, işte cevap 
   Soru İslam dünyasındaki demokrasi ve ifade özgürlüğü eksikliği, bu ülkelerde doğru düzgün teknoloji ve bilim kültürü olmamasının bir nedeni olabilir mi Müslüman kültürün toplumumuzun ilerlemesine yardımı oluyor mu, olmuyor mu .. 
   Editörün biraz da kışkırtıcı bulduğu diğer bir soru da Suudi Arabistan'a yönelik 
   "Neden her yerde temel eğitimi hedefleyen normal okullar yerine dini okullar açılıyor " 
   Falougi, önce böyle bir tartışmayı yersiz buluyor. Konunun irdelenmesine karşı çıkıyor ve Kağıtçıbaşı'nın bu tarz konuları gündeme getirmeye hakkı olmadığını söylüyor. Sonuç olarak da "İslam ülkeleri istedikleri şekilde eğitim yapabilirler, tıpkı Musevilerin ve Hıristiyanların yaptığı gibi" diyor... 
   Yazı şöyle bitiyor 
   Fakirlik, işsizlik, Ortadoğu krizi ve Batı'daki olaylarla karşılaştırıldığında Müslüman toplumlarda rastlanılan adaletsizlik algılaması, sık sık radikal İslam'la kendini ifade eden bir şiddet ve kin çemberi yaratıyor. Bilimsel bilim ve eğitim, eleştirel düşünme özgürlüğü ve Batılı bilim adamlarıyla temas iki tarafı da eğitmeye yardımcı olacak ve toleransı yüzyıllar boyunca İslam'ın uygulanışının temel özelliği olmuş olan bilginliği öne çıkararak bilimde de İslam reformunun oluşmasına yol açacaktır. 
   Özetin özeti Hükümet ile YÖK arasındaki tartışmalar, çoğu zaman din boyutuna kayıyor. Bu çerçeveden bakıldığında TÜBA'nın konuyu farklı bir açıdan gündeme getirmesi çok ilginç. 
   
      
   
</TEXT>
</DOC>
