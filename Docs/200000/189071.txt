<DOC>
<DOCNO> 189071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/soneko41.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürşad Tüzmen Hedefimiz alım günü yükseltip, ihracatı artırmak 
</HEADLINE>
<TEXT>

     Devlet Bakanı Kürşad Tüzmen, hedeflerinin alım gücünü yükseltip, ihracatı da artırarak, Türkiye'nin gelişmiş ülkeler arasına girmesini sağlamak olduğunu söyledi. 
     Bakan Tüzmen, Dış Ticaret Haftası dolayısıyla Gaziantep Ticaret Odası'nda düzenlenen ''Irak Savaşı Sonrasında Bölgesel Ekonomik ve Ticari İlişkilerin Değerlendirilmesi'' konulu bilgilendirme toplantısında yaptığı konuşmada, ekonomik gelişmelerin umut verici olduğunu, Türk toplumunun ileriye umutla bakmaya başladığını ifade etti. 
     1980 yılında 2.9 milyar dolar olan Türkiye ihracatının, 2003 yılında 44 milyar dolara yaklaştığını belirten Bakan Tüzmen, ''İthalatımız, 64-65 milyar dolar civarında. 200 ülke ile ticaret yapıyoruz. Ticaret hacmi, 100 milyar dolar olan bir Türkiye var. Daha fazla üretip, daha fazla ihracat yapmak için çalışıyoruz. Ekonomide büyük bir canlanma, insanlarımızda ise büyük bir umut var'' diye konuştu. 
     Başta Irak olmak üzere, Türkiye'nin, komşu ve çevre ülkelerle ticaretini artırmaya daha büyük önem verdiğine dikkati çeken Bakan Tüzmen, ''Türkiye'nin komşu ülkelerle yaptığı ticaret hacmi yüzde 3'ten, yüzde 12'lere çıktı. Hedefimiz, bu oranı yüzde 30'lara çıkartabilmek. Türkiye, bu konuda çok büyük bir potansiyele sahip. Biz, bu potansiyeli değerlendirmeye çalışıyoruz'' dedi. 
     
     VAN, HAKKARİ VE AĞRI'YA SINIR TİCARET MERKEZLERİ 
     Irak, Suriye ve İran ile ticaretin artırılmasının hayati önem taşıdığına dikkati çeken Bakan Tüzmen, şöyle konuştu 
     ''Irak'ın yeniden yapılandırılması için 20 yıllık süreçte 300 milyar dolarlık yatırıma ihtiyaç var. Bu çok büyük bir pazar payı anlamına geliyor. Önümüzdeki günlerde, Irak'ın petrol üretimini 2 katına çıkartması planlanıyor. Birçok ülke, Irak pazarından pay almak için çalışıyor. Türkiye de bu pazardan daha büyük pay almalı. Bunun için çalışıyoruz. Türk işadamları 2003 yılında Irak'ta 260 milyon dolarlık ihale aldı, şu anda Irak'ta 1000 işadamımız var. İkinci gümrük kapısını açmak için girişimleriniz devam ediyor. Yakın bir zamanda, Türk işadamlarını Irak'a götürmeyi planlıyoruz.'' Suriye'nin de ticaretin geliştirilmesi bakımından son derece önemli olduğunu kaydeden Tüzmen, İran ile ticareti artırma hedefine yönelik olarak Ekim ayı içerisinde Van, Hakkari ve Ağrı'da sınır ticaret merkezlerini hizmete açacaklarını söyledi. 
     
</TEXT>
</DOC>
