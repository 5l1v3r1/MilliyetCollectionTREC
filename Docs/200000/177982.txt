<DOC>
<DOCNO> 177982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sondun16.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
BBC, dünyanın en iyi TV arşivini internette halka açıyor... 
</HEADLINE>
<TEXT>

     İngilizlerin dünyaca ünlü televizyon kuruluşu BBC'nin, dünyanın en iyi ve en kapsamlı televizyon arşivi sayılan görüntü arşivini internet üzerinden halka açmaya hazırlandığı açıklandı. 
     BBC'nin olay yaratan belgesel görüntüleri, ünlü şovlardan alınmış klipler, haber görüntüleri ve benzeri konulardaki onlarca yıllık klasik TV çekimlerinin söz konusu arşivde yer alacağına dikkati çeken İngiliz basını, ''BBC, kasasındaki bütün değerli kasetlerini dünyanın dikkatine sunmaya hazırlanıyor'' yorumunda bulundu. 
     Konuyla ilgili açıklamayı Edinburgh'da yapılan Uluslararası Televizyon Festivali'nde yapan BBC Genel Müdürü Greg Dyke ise arşivin açılacağı tarih ve teknik detaylar konusunda bilgi vermekten kaçındı. 
     BBC'nin, dünyadaki en kapsamlı TV arşivine sahip olduğunu savunan Dyke, TV kütüphaneciliğinde önemli bir yere sahip bu görüntülerin kilit altında tutulmasını doğru bulmadıklarını, ellerindeki bu görüntü hazinesini dünya kamuoyuyla paylaşmaya karar verdiklerini bildirdi. 
     BBC Genel Müdürü Greg Dyke, hazırlanan planla bazı programların bazı parçalarının bir lisans sistemi çerçevesinde internetten indirilmesine olanak sağlayacaklarını belirtirken, BBC'nin bu görüntülerin bütün haklarını elinde tutmayıysa sürdüreceğinin altını çizdi. 
     
</TEXT>
</DOC>
