<DOC>
<DOCNO> 190856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/dunya/adun.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşek şakası 
</HEADLINE>
<TEXT>

   Rusya lideri Putin'in Genel Sekreteri Voloşin'in Rusya ve Ukrayna arasındaki Tuzla Adası sorunu yüzünden 'Ukrayna'yı bombalarız' demesi az kalsın savaş çıkartıyordu. Voloşin, 'Şaka yaptım, gazeteciler anlamadı' dedi 
      DIŞ HABERLER SERVİSİ 

   
   Rusya lideri Vladimir Putin'in genel sekreteri Aleksandr Voloşin'in espri tutkusu az kalsın komşusu Ukrayna ile savaş çıkartıyordu. 
   Voloşin söz konusu şakayı, iki ülkenin Kırım bölgesindeki ortak sınırını oluşturan Kerç Boğazı'ndaki tartışmalı Tuzla Adası'nın yakınında Rusya'nın inşa etmeye başladığı barajla ilgili olarak yaptı ancak bin pişman oldu. Voloşin, Ukrayna'nın "Adamızı ilhak ediyorsunuz" iddialarıyla ilgili olarak Kremlin'de Ukraynalı gazetecilerle konuşurken, şaka olarak, "Gerekirse Ukrayna'yı bombalarız" dedi ve kıyamet koptu. Voloşin'in şakasını ciddiye alan Ukrayna gazeteleri bunu manşetlere savaş tehdidi olarak taşıdılar. 
   Ardından Devlet Başkanı Leonid Kuçma, Latin Amerika ülkelerine yaptığı geziyi yarıda kesip ülkesine döndü. Şaka krizi bununla da kalmadı, sınırda alınan askeri önlemlerle büyüdü. İngiliz "The Guardian" gazetesinin haberine göre, Ukrayna sınır muhafızları, Tuzla bölgesinde alarm durumuna geçirildi. 24 saat devriye gezen Ukraynalı askerlere, helikopterler destek verdi. 
   Bir taraftan sınır bölgesine yeni asker sevkiyatını sürdüren Ukrayna, diğer taraftan da megafonlardan baraj inşaatında çalışan Rus işçilere, Ukrayna'nın toprak bütünlüğünü ihlal eden çalışmayı durdurmaları çağrısında bulundu. 
   
   Espriden anlamadılar 
   Kriz üzerine çark eden Voloşin, "Rusya, Kerç Boğazı'ndan vaz geçmeyecek. Bunun için elimizden gelen herşeyi yaparız. Mecbur kalırsak bombalarız da" şeklindeki sözlerinin yanlış anlaşıldığını, espri duygusu olmayan Ukraynalıların yok yere kriz çıkardığını ileri sürdü. 
   
   Sorunun adı Tuzla Adası    Ukrayna, Rusya'nın, Kırım bölgesinde iki ülke sınırı arasında kalan, Azak Denizi ve Karadeniz'i birbirine bağlayan Kerç Boğazı üzerinde yapacağı baraj için bent inşa etmesini toprak bütünlüğüne tehdit olarak görüyor. Kerç Boğazı'nda Ukrayna ve Rusya'ya ait sahillerin tam ortasında yer alan küçük Tuzla Adası'na doğru bent inşa eden Rusya, Ukrayna'dan Tuzla'nın kendisine ait olduğunu kanıtlamasını istiyor. Ukrayna, inşaatı Tuzla'yı ilhak çabası olarak görüyor. 
   
   
   
</TEXT>
</DOC>
