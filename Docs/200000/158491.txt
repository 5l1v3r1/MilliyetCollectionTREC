<DOC>
<DOCNO> 158491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/soneko38.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Devletin küçülmesi lazım, bir yumurtayı 9 kişi taşıyor 
</HEADLINE>
<TEXT>

     Maliye Bakanı Kemal Unakıtan, devletin küçülmesi gerektiğini belirterek, ''Bir yumurtayı artık 9 kişi taşıyor. Ekonomiyi devletten kurtarmak lazım. Evet, harıl harıl satacağım. Başka yolu yok'' dedi. 
     Unakıtan, Dilek Sabancı Araştırma Ödülleri'nin dağıtıldığı törende yaptığı konuşmada, okumanın önemine değinerek, özellikle yurtdışında okuyan Türk gençlerini gördükçe Türkiye'nin geleceğine ilişkin çok ümitli olduğunu söyledi. 
     Devletin etkin olmasının çok önemli olduğunu vurgulayan Unakıtan, ''Etkin devlete gelebildik mi Henüz oraya gelemedik. Nasıl yapabiliriz Hükümetimiz yeniden yapılandırma çalışması başlattı'' diye konuştu. 
     Sorunlarını halletmek isteyen herkesin Ankara'ya geldiğini dile getiren Unakıtan, herkesin işlerini yerinde halledebilmesi için merkeziyetçilikten uzaklaşacaklarını söyledi. Özelleştirmeye de değinen Unakıtan, şöyle konuştu 
     ''Devletin küçülmesi lazım. Bir yumurtayı artık 9 kişi taşıyor. Özelleştirmede maksat bunları satalım, kurtulalım değil. Devlet ekonomi yapmaz. Ekonomiyi devletten kurtarmak lazım. Evet, harıl harıl satacağım kardeşim. Başka yolu yok. Devleti bu yüklerden kurtaracağım.'' Kemal Unakıtan, bürokrasiye de işaret ederek, ''bir yerde imza atmak gerekiyorsa, 3-4 kişi imza atıyor. Kaldırıyoruz bunları. Bir imza yeter'' dedi. 
     
     ETKİN DEVLET 
     Sabancı Holding Yönetim Kurulu Başkanı ve Sabancı Üniversitesi Mütevelli Heyeti Onursal Başkanı Sakıp Sabancı da, ödüllerin çok önemli olmadığını, ancak insanları düşündürme ve etkinlenliştirmede önemli rol oynadığını söyledi. Sabancı, şöyle devam etti 
     ''Etkin devlet diyoruz. Etkin devleti yakalamazsak yalın ayak kalırız. Konuşuyoruz, konuşuyoruz neyi istiyoruz Devleti küçültelim, tasarruf edelim diyoruz ama aksiyona gelince yeterince ilerleyemiyoruz. Bizim de ekonomik faaliyetlerimizde bir yere varmamız için daha fazla ihracata, yeni işyerleri açmaya ihtiyacımız var. '' Sakıp Sabancı'nın kızı Dilek Sabancı da, Sabancı Üniversitesi bünyesindeki İstanbul Politikalar Merkezi koordinatörlüğünde bu yıl ilk kez gerçekleştirilen araştırma ödülleri ile toplumsal alanda bir başlangıç yaptıklarını söyledi. 
     Bu tür ödüllerin insanları düşünmeye yönlendirdiğini vurgulayan Sabancı, ''Bu ödülde hiçbir menfaat, hiçbir art niyet düşünülmemelidir. Toplumun her kesiminin, sorunlarla ilgilenmesi lazım. Bu bir başlangıç. İnşallah birçok Dilek Sabancılar olur ve sosyal sorumluluk projelerine destek verirler'' şeklinde konuştu. 
     
     SABANCI'YA MESİR MACUNU 
     Törende daha sonra, Dilek Sabancı Araştırma Ödülleri'ne layık görülenlere plaketleri, Kemal Unakıtan, Sakıp Sabancı ve Dilek Sabancı tarafından verildi. 
     Gümrük Müsteşarı Nevzat Saygılıoğlu ve Selçuk Arın'ın birlikte hazırladığı ''Etkin Devlet Kurumsal Bir Tasarı ve Politika Önerileri'' adlı çalışması birinciliğe, Birol Kovancılar'ın ''Çürümeden Kaliteye Türkiye'de Kleptokratik Devletin Sonu ve Etkin Devlet Sistemi Önerisi'' adlı çalışması ikinciliğe değer görüldü. 
     Üçüncülük ödülü ise ''Devlet Teşkilatının Yeniden Yapılandırılması'' ve ''İyi Yönetim Arayışında Türkiye'de Mülki İdarenin Geleceği'' isimli çalışmalar arasında paylaştırıldı. 
     Birinciye 10 bin dolar, ikinciye 5 bin dolar, üçüncüye de 2 bin 500 dolarlık para ödülü verildi. 
     Törende, ikinciliğe layık görülen Birol Kovancılar ödülünü aldığı sırada Sakıp Sabancı'ya, ''Siz çok aktif, dinamik bir insansınız. Bu dinamikliğinizi sürdürmeniz için ben de size mesir macunu getirdim'' diyerek mesir macunu verdi. 
     Bu arada, üçüncülük ödülüne hak kazananlardan Doç. Cahit Emre'nin ödülünü, vefatından dolayı annesi Saime Akova'ya verildi. 
     Ödül törenine, aralarında Erdal İnönü, Halis Komili ve İstanbul Defterdarı Kadir Boy'un da bulunduğu çok sayıda kişi katıldı. 
     
</TEXT>
</DOC>
