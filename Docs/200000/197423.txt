<DOC>
<DOCNO> 197423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sondun02.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya "Gürcistan'ın geleceğine kayıtsız kalamayız" 
</HEADLINE>
<TEXT>

     Rusya Dışişleri Bakanı İgor İvanov, ülkesinin, Gürcistan'ın geleceğine kayıtsız kalamayacağını söyledi. 
     Gürcistan'da yaşanan kriz üzerine bu ülkede temaslarda bulunmak üzere geceyarısından sonra başkent Tiflis'e gelen İvanov, basına yaptığı açıklamada, Rusya'nın Gürcistan'ın içişlerine karışmak gibi bir amacının olmadığını belirtti. 
     İvanov, ''Bununla beraber Gürcistan'ın geleceğine karşı kayıtsız kalamayız. Herşeyin anayasa ve hukuk çerçevesinde işlemesi bizim için ciddi bir önem taşıyor. Diyalog ve mevcut meclis ve anayasa temelinde uzlaşılamayacak hiçbir mesele yoktur'' diye konuştu. 
     Gelir gelmez bir araçla Gürcistan Devlet Başkanı Eduard Şevardnadze'nin Tiflis dışındaki ikametgahına giden İvanov'un bugün, parlamentoyu ele geçiren ve Şevardnadze'yi kaçmaya zorlayan muhalefet liderleriyle görüşmesi bekleniyor. 
     
</TEXT>
</DOC>
