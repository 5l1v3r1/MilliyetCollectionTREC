<DOC>
<DOCNO> 166375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/soneko14.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk uçak pazarı büyüyecek... 
</HEADLINE>
<TEXT>

     Havacılık ve uzay şirketi Boeing'in açıkladığı ''Pazara Bakış 2003'' başlıklı raporda, Türkiye'deki havayolu şirketlerinin 2022 yılına kadar, değeri 15 milyar dolara ulaşan 250'ye yakın uçak satın almasının beklendiği bildirildi. 
     Boeing, önümüzdeki 20 yılda havacılık sektöründe yaşanacak gelişmeleri değerlendirdiği geleneksel raporunda, havacılık sektörünün 2022 yılına kadar 5.2 trilyon dolarlık hacim oluşturacağını tahmin ediyor. 
     Bu miktarın 3.3 trilyon dolarlık kısmı, havayolu şirketlerine verilen bakım ve destek hizmetlerinden sağlanacak. Geri kalan 1.9 trilyon dolarlık yatırım ise yeni uçak alımlarında kullanılacak. 
     5.2 trilyon dolarlık hacim içindeki en büyük paya, 512 milyar dolar değerinde 8 bine yakın uçak satın alması beklenen ABD sahip olacak. ABD'yi 197 milyar dolarla Çin, 137 milyar dolarla Japonya takip edecek. 
     Yeni uçak alımlarıyla birlikte, halen 15,612 olan uçak sayısı 2022 yılına kadar katlanarak 34 bine ulaşacak. 
     Raporda, 2003-2022 yılları arasında yıllık büyüme oranları, kargo trafiğinde yüzde 6.4, yolcu trafiğinde yüzde 5.1 olarak öngörülüyor. 
     2022 yılına kadar talep edilecek uçaklarda en büyük payı ise yüzde 56 ile tek koridorlu uçakların alması bekleniyor. Orta boy uçaklar yüzde 22, küçük uçaklar 90 koltuk ve altında yüzde 18, büyük boy uçaklar 747 ve üstü yüzde 4 olarak sıralanıyor. 
     
</TEXT>
</DOC>
