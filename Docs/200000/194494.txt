<DOC>
<DOCNO> 194494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/spor/spo02.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve karar anı 
</HEADLINE>
<TEXT>

   Federasyon İcra Kurulu bugün yapacağı toplantıda Fenerbahçe - Rizespor maçının tekrar edilip edilmeyeceğini karara bağlayacak. MHK'nin hakem hatası olduğu yolunda görüş belirteceği öğrenildi 
      CEMAL ERSEN 

   
   Ulusoy bekleniyor 
   FENERBAHÇE - Çaykur Rizespor maçının tekrar edilip edilmeyeceği Federasyon İcra Kurulu'nun bugün yapacağı toplantıda gündeme gelecek. Hakem Ali Aydın'ın çift sarı karta rağmen Victoria'yı ihraç etmemesinin kural hatası olup olmadığını tartışacak olan kurul, federasyon başkanı Haluk Ulusoy'un yurt dışından dönmemesi halinde kararını yarın verecek. Maçın tekrarına karar verilirse müsabaka yine kurulun belirleyeceği ileri bir tarihte oynanacak. 
   
   Raporlar geldi 
   ANKARA'DA aylık olağan toplantısı için bir araya gelen MHK dün tartışmalı maçın hakem ve gözlemci raporlarını aldı. Gözlemciler Mekki Keskin ve Ahmet Akçay FİFA kokartlı hakemin 81. dakikadaki ikinci sarı kart pozisyonuna kadar son derece başarılı bir yönetim gösterdiğini ifade ederken, kırmızı kart çıkarmamasını "hakem hatası" olarak nitelendirdi. Maçın hakemi Ali Aydın da raporuna hata yaptığını ancak hiç bir kasıt bulunmadığını yazdı. 
   
   İnceleme başlıyor 
   DÖRDÜNCÜ hakem Oktay Demiray ile kıdemli yardımcı hakem Erhan Sönmez'in de raporlarını inceleyen MHK'nin bugün federasyona iletilmek üzere bir rapor hazırlayacağı bildirildi. MHK'nin Ali Aydın'ın kural hatası değil "hakem hatası" yaptığı yolunda bir görüş belirteceği, 4. ve yardımcı hakemi asgari 4'er hafta dinlendireceği, saha içindeki gözlemci Mekki Keskin ile ilgili olarak da inceleme başlatacağı öğrenildi. 
   
   Koray'ın başı dertte    MAÇ sonrası yöneticilerinin isteği üzerine 85. dakikada Ali Aydın'ın çıkardığı sarı kartın Victoria'ya değil kendisine gösterildiğini açıklayan Rizesporlu Koray'ın centilmenliğe aykırı hareket ve kamuoyunu yanıltmak iddiası ile disiplin kuruluna sevk edileceği kaydedildi. Koray suçlu bulunduğu takdirde PFDK talimatının "centilmenliğe aykırı" hareket başlıklı 22 ve "sahtecilik ve teşkilatı kandırma" başlıklı 26. maddesine göre işlem göreceği, asgari 3 maç ceza alabileceği vurgulandı. 
   Victoria şaşkın 
   İKİ sarı kart görmesine rağmen kırmızı kartla oyundan atılmayan Victoria, "Maçın stresinden ne olduğunun farkında bile değilim. İkinci kartı Koray'ın gördüğünü düşünüyorum" dedi. Kolombiyalı oyuncu, "Hakem '1 numara yağmurda silinmiş ve sadece 4 numara kalmış. Beni bu yanılttı' diyor. Oysa bizim takımda 4 numaralı oyuncu da yok" diye konuştu. 
   
   'Bizler piyonuz'    TUNÇ KAYACI 

   Cengiz sert çıktı 
   ÇAYKUR Rizespor Başkanı Ekrem Cengiz, hakem Ali Aydın'ın yaptığı hata sonrası gelişen olaylara sert tepki verdi. Cengiz, "Fenerbahçe 2-0 önde olsaydı hiç ses çıkmazdı. Gerçi bu Galatasaray da olsa Beşiktaş da olsa farketmezdi. Çünkü Federasyon nezdinde lig 18 takımdan oluşmuyor. Lig şampiyonluk için 3 takımdan oluşuyor. UEFA'ya gidebilecek takımlar da belli. Onların da bir dokunulmazlığı var. Aşağıdaki 10 takım da bu ligin piyonudur" dedi. 
   
   'İstenmeyen adamım' 
   KULÜPLER Birliği toplantısında gerçekleri insanların yüzüne vurduğu için istenmeyen adam ilan edildiğini söyleyen Ekrem Cengiz, "İnanın ki Ali Aydın olmasaydı, ortalığı yakardık. Olayda art niyet arardık. Ama o, adam gibi adam. Ben maçı tekrar oynamaktan korkmuyorum. Ancak verilecek karardan Fenerbahçe'nin de, benim de tatmin olmamız lazım. En doğrusu bu maçı 85. dakikadan itibaren oynamak" diye konuştu. 
   
   Örneklere bakılıyor    MHK sarı kart tartışmasında diğer ülkelerde benzeri örneklerin yaşanıp yaşanmadığını araştırıyor. Ali Aydın'ın Victoria'yı ihraç etmemesinin hakem hatası mı, kural hatası mı olduğu tartışılırken, MHK'nin dört örnek olay tespit ettiği ve bunu internet kanalıyla incelemeye aldığı öğrenildi. Bu müsabakaların üçünde "hakem hatası", birinde "kural hatası" kararının çıktığı belirtildi. 
   
   Aydın'a tam destek    Başkan Aziz Yıldırım karşılaşma sonrası büyük üzüntü yaşayan Ali Aydın'ı, "Sen Türkiye'nin en iyi hakemisin. Her insan hata yapar" diyerek teselli etti 
   YALÇIN TÜRK 

   'Sana inanıyoruz' 
   BAŞKAN Aziz Yıldırım ve yöneticiler, karşılaşma sonrası büyük bir hayal kırıklığı yaşayan hakem Ali Aydın'a moral verdiler. Yıldırım'ın bir süre sohbet ettiği Aydın'a, "Seni çok takdir ediyoruz. Türkiye'nin en iyi hakemlerinden biri olduğuna inanıyoruz. Seni yönetim ve camia olarak da seviyoruz. Hata, her insan için geçerli birşey. Bu olayın sana denk gelmesine çok üzüldük. Ne gerekiyorsa onu yapacağına inanıyoruz" dediği öğrenildi. 
   
   'Gözleri doldu' 
   HAKEM odasında bir süre yerinden kalkamayan Ali Aydın'ın bir ara gözlerinden yaş geldiği de ifade edildi. Sarı - Lacivertli yöneticiler, "Belki de çıkıp hakemliği bırakıyorum diyecekti. Ancak Başkan Yıldırım'ın konuşması sanırız kendisine geri adım attırdı" diye konuştular. Bu arada takıma da tepki gösteren yöneticiler, "Hepsi milli oyuncular. Ayrıca başlarında Daum gibi kariyerli bir hoca var. Kötü oyuna anlam veremiyoruz" yorumunu yaptılar. 
   
   Tekrarlanırsa neler olacak    - Maç tekrar edilirse kaç dakika oynanır 
   Hiç oynanmamış sayılır, doksan dakika yeniden oynanır. 
   - Atılan goller ve gösterilen kartların geçerliliği var mı 
   Goller ve kartlar geçersiz sayılır. Şiddet içeren eylemden dolayı doğrudan kırmızı kart gören biri olmadığına göre, diğer kartlar sıfırlanır. 
   - Tekrarda Victoria oynayabilir mi 
   Gördüğü iki sarı kart geçersiz sayılacağı için oynayabilir. İlk maçta cezası nedeniyle oynama hakkı bulunmayan futbolcular yer alamaz. Ancak 18'er futbolcunun dışında kalan isimler de tekrar müsabakasında oynayabilir. 
   - Yardımcı ve 4. hakem ya da gözlemci uyarsaydı, Ali Aydın kararını değiştirip, kırmızı kartla Victoria'yı ihraç edebilir miydi 
   Evet. FIFA oyun kuralları, hakeme hatasının telafisi için şans veriyor. 
   - Ali Aydın'ın kural hatası yaptığına karar verilir ve maç tekrar edilirse, FIFA kokartlı hakemin lisansının iptali gündeme gelebilir mi 
   Lisans iptal talebi, ancak MHK tarafından, federasyon yönetim kuruluna önerilebilir. 
   - Kural hatası yapılıp yapılmadığına kim karar verecek 
   MHK, hakem ve gözlemci raporları doğrultusunda görüşünü bildirecek. Hukuk Kurulu mevcut talimatları değerlendirecek ve mütaalasını federasyona iletecek. Yönetim veya İcra Kurulu bu değerlendirmeler ışığında son kararı verecek. 
   - Maç tekrar edilirse müsabakayı yine aynı hakemler mi yönetir 
   Böyle bir kural yok. MHK uygun gördüğü hakem triosunu görevlendirebilir. Örneğin iki sezon önce Samsun - Beşiktaş maçı kötü zemin nedeniyle başladıktan sonra ertelendi. Maçı tatil eden Metin Tokat erteleme maçında görev yapmadı. 
   - Maç tekrar edilirse seyirci yine para ödeyecek mi Ödeyecek ise federasyon payı ve KDV tutarı Fenerbahçe kulübü tarafından verilecek mi 
   Evet. Oynanmamış sayılan maçta elde edilen hasılat Fenerbahçe'nin kasasına girdiğine ve yasal paylar ödendiğine göre ikinci maç da aynı uygulama geçerli olacak. Yani federasyon ve devlet iki kez pay almış olacak. 
   
   Bir gün izin yeter    Daum, lige ara verilmesine rağmen oyuncularına tatil yaptırmayacak 
   YUSUF KOBAL 

   TEKNİK Direktör Daum, Rizespor beraberliği sonrası liglere 15 gün ara verilmesine rağmen oyuncularına sadece bir gün izin verdi. Samandıra Tesisleri'nde dün Samsunspor maçının hazırlıklarına başlayan Fenerbahçe'de Tomas, Petkov, Hooijdonk ve Rebrov antrenmana katılmadı. Bugün izin yapacak olan Sarı - Lacivertli futbolcular yarın yeniden idmanlara başlayacak. 
   SAMSUNSPOR karşısında kadroda yeniden revizyona gidecek olan Alman hocanın, Yusuf'u tekrar yedek kulübesine oturtacağı öğrenildi. Son haftalarda büyük düşüş yaşayan ve seyircinin de tepkisini çeken Tuncay ile özel bir görüşme yapmayı da planlayan Daum'un genç oyuncuyu son kez uyaracağı belirtildi. Alman hoca Fatih Akyel ile Hooijdonk'un da dikkatini çekecek. 
   
   Şenes Erzik rahatlattı    FIFA Yönetim Kurulu üyesi olan Şenes Erzik karşılaşma sonrası UEFA'da görevli hukukcu dostlarıyla temasa geçti. Erzik'in maçın tekrarı yolunda şifai görüş aldığı, bu görüşü de Futbol Federasyonu kanalıyla Fenerbahçe kulübüne ilettiği kaydedildi. Fenerbahçeli yöneticilerin de gecenin ilerleyen saatlerinde UEFA'dan bu yolda olumlu görüş aldıklarını açıklaması da maçın tekrar edilmesi yolundaki umutlarını artırdı. 
   
   Skandal tekrarlandı    ÜÇÜNCÜ Lig 1. Grup'ta Niğde - Divriği maçında ev sahibi ekipten Koray önce 15, ardında da 37. dakikada sarı gördü, ancak hakem Şemsettin Özcan oyunu sürdürdü. Özcan, Divriği'nin itirazı üzerine ikinci sarıyı Kemal'e kullandığını söyledi. Ancak Kemal'in de daha önceden kartı bulunuyordu. Gözlemcinin uyarısıyla Özcan, ikinci yarının başında Koray'a kırmızı gösterdi. 
   
   
</TEXT>
</DOC>
