<DOC>
<DOCNO> 167225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/yasam/yas08.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Fagotumu almadan ayrılmam' 
</HEADLINE>
<TEXT>

Son üç yılda birbirlerine boşanma dahil pek çok dava açan biri klarnet, diğeri fagot çalan çiftin son davası enstrümanların paylaşımı oldu 
     TURAÇ TOP İzmir DHA 

     İzmir'de üç yıl evli kaldıktan sonra boşanan Devlet Senfoni Orkestrası fagot sanatçısı Tolga Alpay ile Devlet Opera ve Bale Müdürlüğü klarnet sanatçısı Özlem Doğdu, eşyaları yüzünden mahkemelik oldu. 
     İlk davayı, 2000'de Tolga Alpay 35 açtı ama bu boşanma davası reddedildi. Başvurunun ardından eşinden ayrı yaşayan Özlem Doğdu 28 da aldatma iddiası ile dava açtı. İki yıl süren dava sonunda boşanmalarına ve Alpay'ın 150 milyon lira nafaka, 5 milyar lira tazminat ödemesine karar verildi. Ancak Doğdu, bu kez de boşandığı eşi aleyhine 'eve katkı bedeli' davası açtı. Yargılama sonucu Güzelyalı'daki dairenin yüzde 60'ı Alpay'a, yüzde 40'ı da Doğdu'ya verildi. 
     Adliye koridorlarını aşındıran çiftten son davayı ise Alpay açtı. Alpay, eşinin evi terk ederken kendisine ait eşyaları götürdüğünü öne sürdü. 
     Dava sonunda, eşyaları paylaştıklarını savunan Özlem Doğdu'nun antika keman, akustik gitar, fagot, 200 kasetlik koleksiyon, ithal fagot kamışlarının da bulunduğu eşyaları Alpay'a teslim etmesine ya da 14 milyar ödemesine karar verildi. 
     

</TEXT>
</DOC>
