<DOC>
<DOCNO> 197833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sontur08.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
2003, bazı ünlülerin boşanma yılı oldu 
</HEADLINE>
<TEXT>

     Geride kalmasına yaklaşık 1 ay bulunan 2003 yılında, Mehmet Ali Erbil, Ebru Gündeş ve Pınar Altuğ'un da aralarında yer aldığı kamuoyu tarafından tanınan birçok kişi eşlerinden ayrıldı. 
     AA muhabirinin derlediği bilgilere göre, sanatçı Ebru Gündeş, sürpriz bir kararla 22 Aralık 2002 tarihinde evlendiği avukat Ömer Durak'tan, İstanbul 10. Asliye Hukuk Mahkemesi'ne açtığı davanın 10 Nisan 2003 tarihli duruşmasında boşandı. 
     Aralarında anlaşarak boşanma kararı alan çift, boşanma gerekçesi olarak ''şiddetli geçimsizliği'' gösterdi. 
     Ünlü şovmen Mehmet Ali Erbil de Sedef Altıntaş ile yaklaşık 1.5 yıl süren evliliğini, 3 Temmuz 2003 tarihinde Kadıköy 6. Asliye Hukuk Mahkemesi'nde yapılan duruşmada alınan boşanma kararıyla noktaladı. 
     Oyuncu Pınar Altuğ ise askerdeki eşi Umut Elçioğlu'ndan, Kadıköy Asliye Hukuk Mahkemesi'nde açılan davayla boşandı. 
     Sanatçı Özdemir Erdoğan da, 37 yıllık eşi Ayşe Erdoğan'dan, 25 Eylül 2003 tarihinde Şişli 1. Aile Mahkemesi'nde yapılan duruşmayla ayrıldı. 
     Türk Sanat Müziği sanatçısı Müşerref Akay, İsviçre'de yaşamak isteyen eşi Ekber Gence'den, Kadıköy 5. Asliye Hukuk Mahkemesi'nde 12 Haziran 2003 tarihinde görülen duruşmayla boşandı. 
     Antrenör Yücel Kop ile eşi Süheyla Kop da Gaziantep 4. Asliye Hukuk Mahkemesi'nde açılan davanın 20 Şubat 2003 tarihli duruşmasında ayrıldılar. 
     ''Sisi'' lakaplı organizatör Seyhan Soylu da Balıkesir 1. Asliye Hukuk Mahkemesi'nde 24 Ocak 2003 tarihinde görülen duruşmada, eşi Murat Cenk Kırımlı'dan ayrıldı. 
     Bu arada, manken Şenay Akay'ın eşi Buğra Özçetin'den ayrılmak için İstanbul Aile Mahkemesi'nde, manken Yüksel Ak'ın da aynı zamanda meslektaşı olan eşi Şenol İpek'e İzmir Aile Mahkemesi'nde açtığı davalar ise henüz sonuçlanmadı. 
     
</TEXT>
</DOC>
