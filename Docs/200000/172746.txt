<DOC>
<DOCNO> 172746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sondun07.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçıvanı, Liz Taylor'ı dava etti... Konu kahyanın cinsel tacizi.. 
</HEADLINE>
<TEXT>

     Ünlü film yıldızı Elizabeth Taylor'ın, Los Angeles kentinin Bel Air semtindeki malikanesinde çalışan bahçıvanı, ünlü sanatçı aleyhine tazminat davası açtı. 
     William Van Muyden adlı bahçıvan, ünlü sanatçının malikanesinin bahçesini Disneyland'a benzer hale getirmek için gösterdiği çabaların ve 10 yıllık çalışmasının karşılığı olan 294 bin doları alamadığı için ünlü sanatçıdan belirtilmeyen miktarda tazminat istiyor. 
     ''Duygusal çöküntü içinde olduğunu'' ileri sürdüğü dava dilekçesinde bahçıvan, Taylor'ın, geçen yıl işten çıkarılmayacağına dair sözlü anlaşmayı bozduğunu ve malikanenin kahyasının cinsel tacizine uğradığını da öne sürdü. 
     Bahçıvan, dilekçesinde, ''cinsel isteklerine karşılık bulamayan 33 yaşındaki kahyanın talebi üzerine Taylor'ın kendisini kasten işten çıkardığını'' iddia etti. 
     Öte yandan, Taylor'ın avukatı Thomas Hoberman, tazminat davası için, ''Biz bu davanın tam bir hayal ürünü olduğu kanısındayız. Bayan Elizabet'in arzusu, hem davayı açan kişi, hem de bu kişinin avukatı aleyhinde 'kötü niyetle dava açıldığı' gerekçesiyle karşı dava açmaktır'' dedi. 
     
</TEXT>
</DOC>
