<DOC>
<DOCNO> 196210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/dunya/adun.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye bize zorla bir şey yaptıramaz' 
</HEADLINE>
<TEXT>

   KKTC'deki muhalefetin lideri Mehmet Ali Talat, 14 Aralık seçimleri sonrasında Cumhurbaşkanı Denktaş'ı görüşmecilikten mutlaka alacaklarını söyledi ve Türkiye'den aksi yönde gelebilecek baskılara meydan okudu 
      SEFA KARAHASAN Lefkoşa 

   
   KKTC ana muhalefet lideri, Cumhuriyetçi Türk Partisi - Birleşik Güçler CTP - BG Genel Başkanı Mehmet Ali Talat, KKTC'de 14 Aralık'ta yapılacak parlamento seçimleri öncesinde Milliyet'e verdiği demeçte Cumhurbaşkanı 
   Rauf Denktaş'ı baş müzakerecilikten azletmekte kararlı olduklarını vurguladı. 
   "Biz hükümete geldiğimizde Denktaş Bey'i görüşmeci yapmayacağız" diyen Talat, Türkiye'den aksi yönde gelebilecek baskılara karşı da, "Türkiye bizi dikkate almak zorunda, bize zorla karar aldıramaz" sözleriyle meydan okudu. Daha önceki açıklamalarında Annan Planı'nı kabul ettiğini belirten M. Ali Talat, şunları söyledi 
   
   Denktaş'ı danışman alsınlar 
   Biz hükümete geldiğimizde, Türkiye bizi dikkate almak zorunda. Türkiye, bu halkın iradesiyle diyalog kuracak. Biz Denktaş Bey'i görüşmeci yapmayacağız. Türkiye bize görüşmeci olarak Denktaş ile devam edin diyemez. Bizim anayasamıza göre görüşmeciyi hükümet belirler. 
   Biz de hükümete geldiğimizde Denktaş'ı görüşmecilikten alacağız. Türkiye bize zorla karar aldıramaz, bu mümkün değil. Türkiye isterse Denktaş'ı danışman olarak alabilir. 
   
   Erdoğan zamansız geldi 
   Türkiye Başbakanı Recep Tayyip Erdoğan'ın KKTC'ye gelişine ben bir şey söyleyemem. Herhalde seçim var diye her şey ona göre ayarlandı. Ama Erdoğan herhangi bir tarafa destek belirtmedi. Erdoğan'ın gelişi bizim için hoş geldin olarak yorumlanır. 
   
   Baykal, Denktaş gibi 
   CHP lideri sayın Deniz Baykal seçimlere karıştı. Saray'da açıklama yaptı ve aynen Denktaş Bey'in ağzıyla, Denktaş Bey'in yandaşlarına oy istedi. Sanki Denktaş Bey konuştu. Seçime karışma girişimi maalesef Sosyal Demokratlar'dan, Baykal'dan geldi. Seçime kimse karışmamalı. 
   
   Başbakan'ın sözleri halka 
   Erdoğan, "Sizi asla yalnız bırakmayacağız" sözünü Denktaş'a değil, Kıbrıs Türk halkına söyledi. Denktaş'a söylemiş olsa bile bu resmi bir ziyaret. Resmi ziyarette resmi sözler söylenir. Sayın Erdoğan'ın söylediği resmi sözlerdir. Erdoğan'ın söylediği sözleri yadırgamıyorum. 
   
   Denktaş, dış destekle ayakta 
   Denktaş Bey, Erdoğan'a konuşması nedeniyle teşekkür etti. Denktaş'ın üzerine çamur sıçrasa 'Yarabbi şükür, yağmur yağıyor' der. Dolayısıyla Denktaş Bey'in en açık şekilde kendisini eleştiren sözlere verdiği karşılık teşekkür olmaktadır. Dış destekle ayakta duruyor. Bu destek askeri kanat ve AB'yi istemeyenlerden geliyor. 
   
   Bu koşullarda çözüm zor 
   Ben sayın Erdoğan'a Kıbrıs sorununun Türkiye'nin AB süreci için çözülmesi gerektiğini söyledim. Bugünkü koşullarda bunu yapmanın mümkün olmadığını ekledim. KKTC'deki siyasi yapı nedeniyle Kıbrıs sorununun çözülemeyeceğini vurguladım. Ama 14 Aralık seçimlerinden sonra buna uygun bir politik yapının oluşacağını söyledim. Sayın Başbakan, Kıbrıs sorununu çözmek istediğini, Kıbrıs sorununun, AB gibi ulusal bir dava olduğunu söyledi. Türkiye'nin seçimlerde tamamen tarafsız davranacağını ifade etti. 
   
   Rumlarla al-ver yapacağız 
   Seçimleri biz kazanacağız, çünkü CTP - BG, toplumu ifade ediyor, toplumu temsil ediyor. Seçimlerden sonraki icraatımız iki farklı alanda yoğunlaşacak. Bir taraftan Türkiye ile ortak hedefler için çaba göstereceğiz, diğer taraftan Rumlarla diyalog yoluyla pazarlık yapacağız. Rum tarafıyla al - ver yapacağız. 
   
   
</TEXT>
</DOC>
