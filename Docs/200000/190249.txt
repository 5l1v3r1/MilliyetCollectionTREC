<DOC>
<DOCNO> 190249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sontur24.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tır'la çarpışan kargo yüklü kamyondaki eşyalar yandı... 
</HEADLINE>
<TEXT>

     Kırıkkale'de meydana gelen trafik kazasında, TIR'la çarpışan kargo yüklü kamyonun alev alması sonucu, kamyondaki eşyaların büyük bölümü yandı. 
     Kırıkkale-Kayseri karayolunun 20'nci kilometresinde Hasandede Beldesi yakınlarında, Kırıkkale'den Kayseri'ye giden Tarık İspir'in kullandığı Yurtiçi Kargo'ya ait 34 TE 1547 plakalı kargo yüklü kamyon ile karşı yönden gelen Ali Torun'un idaresindeki 42 06 KPZ 72 plakalı TIR çarpıştı. 
     Kazadan sonra yanmaya başlayan kamyonda alevlerin büyümesi üzerine çevrede bulunanlar itfaiyeye haber verdi. Olay yerine gelen Kırıkkale Belediyesi'ne ait itfaiye ekipleri yangını güçlükle kontrol altına alırken, kamyonda yüklü eşyaların büyük bölümü yandı. 
     Yaralanan kamyon sürücüsü Tarık İspir, Kırıkkale Yüksek İhtisas Hastanesi'nde ayakta tedavi edildi. 
     Bu arada çevreye saçılan kargolar yüzünden trafik bir süre durdu. Yola saçılan eşyalar, itfaiye ekipleri ve polisler tarafından toplandı. 
     
</TEXT>
</DOC>
