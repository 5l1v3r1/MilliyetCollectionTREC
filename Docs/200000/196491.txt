<DOC>
<DOCNO> 196491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/spor/spo01.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal, İzmir'e uçuyor 
</HEADLINE>
<TEXT>

   Galatasaray maçındaki olaylar nedeniyle bir maç ceza alan Beşiktaş, Konya maçını İzmir'de oynayacak. Lucescu, "Tartışılaşacak birşey yok. Karara saygılıyız" dedi 
      
   Taraftara jest 
   FUTBOL Federasyonu, Beşiktaş'ın Konyaspor ile oynayacağı lig maçını İzmir Atatürk Stadı'na aldı. Cumartesi günü saat 20.30'da başlayacak olan kritik maç öncesinde loca ve kombine kart sahibi taraftarlara üçer bilet dağıtılacağı açıklandı. Teknik Direktör Lucescu, "Futbol Federasyonu'nun kararına saygılıyız. Gidip kazanmak için ter dökeceğiz" dedi. 
   
   'Beklenen karar' 
   MENAJER Sinan Engin, Futbol Federasyon'nun İzmir'i tercih ederek normal bir karar verdiğini dile getirdi. Engin, "Biz Kocaeli veya Bursa'yı düşünmüştük. Ancak mesafe nedeniyle iki şehir olmadı. Egeli taraftarlarımıza iyi bir Beşiktaş izletme şansı yakaladık. İzmir'de 70 bin taraftarımızın önünde herkese futbol dersi vereceğiz" diye konuştu. 
   
   Sergen'den işbaşı    BEŞİKTAŞ, Konyaspor maçı hazırlıklarına dün de devam etti. Bir süredir sakatlığı nedeniyle takımdan ayrı kalan ve İsviçre'de kontrolden geçen Sergen dün ilk kez arkadaşlarıyla birlikte çalıştı. Çift kale maçta da oynayan yıldız oyuncu başarılı hareketleriyle dikkat çekerken, Serdar ise hafif bir sakatlık geçirdi. Kaan Dobra takımdan ayrı olarak düz koşu yapmakla yetinirken, Lucescu özellikle genç oyuncuları sert bir dille uyardı. 
   
   
   
</TEXT>
</DOC>
