<DOC>
<DOCNO> 162043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/sonspo10.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Raşit Çetiner Okan'ı cezalandırmadık 
</HEADLINE>
<TEXT>

     Ümit Milli Futbol Takımı Teknik Direktörü Raşit Çetiner, Beşiktaş ile anlaşan Okan Koç'u, kafasının karışık olması ve yarınki Makedonya maçında kendisinden yeterince verim alamayacaklarını düşündükleri için aday kadrodan çıkardıklarını açıkladı. 
     Çetiner, Okan'ın çok değer verdikleri, ülke futboluna ileride de çok katkısı olacak bir oyuncu olduğunu vurgulayarak, bunun asla bir cezalandırma şekli ya da kadro dışı bırakma diye algılanmaması gerektiğini ifade etti. 
     Ülke futbolu ve menfaatlerinin her zaman kulüplerin menfaatlerinden önde geleceğini anlatan Çetiner, şunları kaydetti 
     ''Çok önemli 2 maç öncesinde bu kardeşimizin aklının karışması, olayların bu şekilde gelişmesi üzerine, Makedonya maçında bize yeterince verim verecek konsantrasyonu sağlayamayacağını düşündük. Bu nedenle kendisine Slovakya maçından hemen sonra, özel işlerini halletsin diye izin verdik. Bu asla bir cezalandırma değildir. Sadece aklını toparlasın diye alınmış bir karardır.'' 
     
</TEXT>
</DOC>
