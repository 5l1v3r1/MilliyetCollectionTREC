<DOC>
<DOCNO> 189361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sontur09.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ressam Avni Arbaş'ın cenazesi İstanbul'a gönderildi... 
</HEADLINE>
<TEXT>

     İzmir'in Foça İlçesi'nde dün vefat eden ünlü ressam Avni Arbaş 84 için evinin önünde tören düzenlendi. 
     Törene, İzmir Büyükşehir Belediye Başkanı Ahmet Piriştina, Foça Belediye Başkanı Ali İlçan, ünlü ressamın kızı Zerrin Arbaş ve ilçedeki sevenleri katıldı. 
     Arbaş'ın Foça'da resim çalışmalarını sürdürdüğü atölyesinin, kendisinin simgesi haline gelen şapkası ve piposunun, İzmir Resim Heykel Müzesi'ne getirileceği açıklandı. Törende Arbaş'ın bazı arkadaşları ünlü ressamla ilgili anılarını anlattılar. 
     Daha sonra törene katılanların alkışları eşliğinde Arbaş'ın cenazesi, İzmir Büyükşehir Belediyesi'ne ait cenaze aracıyla İstanbul'a uğurlandı. Cenaze, yarın Aşiyan Mezarlığı'nda toprağa verilecek. 
     1919 yılında İstanbul'da doğan ve resimle ilişkisi, çocukluğunda, babasıyla başladığı ilk alıştırmalara uzanan Arbaş, sanat yaşamının 30 yılını Fransa'da geçirdi. 1951'den bu yana İstanbul, New York, Paris ve Ohio gibi sanat merkezlerinde kişisel sergiler açan Arbaş, 1977'de Türkiye'ye döndü. 
     Sanatçı, 1970 ve 1980'lerde ağırlıklı olarak ''Mustafa Kemal'' portreleriyle, ''İstanbul'' ve ''Boğaz'' konulu yapıtlara imza attı. Ünlü sanatçının, manzara, natürmort, portre, insan manzaraları ve atlar gibi temaları işlediği 110'u aşkın eseri ve yaşamından önemli kesitleri yansıtan fotoğrafları bulunuyor. 
     
</TEXT>
</DOC>
