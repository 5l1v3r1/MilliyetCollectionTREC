<DOC>
<DOCNO> 198549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/siyaset/siy01.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeçenistan'da 3 Türk öldürüldü 
</HEADLINE>
<TEXT>

   CENK BAŞLAMIŞ Moskova 

   
   İstanbul'daki patlamalara Çeçenistan'da savaşmış kişilerin de katıldığı yönündeki haberlerin ardından Rus ordusunun düzenlediği operasyonlarda üç Türk vatandaşı ölü ele geçirildi. 
   Kuzey Kafkasya'daki Rus birliklerinin sözcüsü İlya Şabalkin, Rus ordusuna bağlı bir özel timin Şali bölgesindeki ayrılıkçılara karşı hafta başından bu yana sürdürdüğü operasyon sonucu 22 kişinin öldürüldüğünü açıkladı. Şabalkin, ölü ele geçirilen kişiler arasında üç Türk ve bir Alman vatandaşının da yer aldığını, bu kişilere ait pasaportların bulunduğunu belirtti. 
   Çeçenistan'da savaşan ayrılıkçıların arasında daha önce de Türklerin yer aldığını ifade eden sözcü, "NATO üyesi Türkiye teröre karşı açıklamalar yapıyor. Ancak, kendi vatandaşı olan paralı askerlerin Çeçenistan'a savaşmak amacıyla gitmesini engellemek için girişimde bulunmuyor" diye konuştu. 
   Şabalkin, aynı şekilde, silahlı Çeçenler arasında Alman vatandaşı bulunmasının, bu ülkenin aldığı önlemler konusunda da kuşku yarattığını bildirdi. Sözcü, Çeçenistan'daki savaşa yabancı ülke vatandaşlarının katılmasının ve yurtdışından maddi yardım gönderilmesinin durumun kontrol altına alınması çabalarına zarar verdiğini de sözlerine ekledi. 
   
   
   
</TEXT>
</DOC>
