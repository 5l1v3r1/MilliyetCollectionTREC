<DOC>
<DOCNO> 151274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/spor/yguven.html </URL>
<DATE> 2003/04/21/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Dedikodu yapmayın 
</HEADLINE>
<TEXT>

     Çıktı alnının akıyla yenildi, Fenerbahçe... 
     Başka ne olacaktı sanki. Geçmişi ile övünüp, gelecek yılların takımını kurduğunu iddia eden ve bu sezonu hafızalardan silmek isteyen bir takım, şampiyonluğu çoktan hak etmiş Beşiktaş'ı kendi sahasında yenecek miydi 
     Mucizeler için bile biraz çaba gerekirdi. 
     Bir tek Tuncay oynadı ilk yarı. Ama iki devrelik eforuyla ikinci 45 dakikada o da arkadaşlarına katıldı. Beşiktaş fark atamadıysa eğer, bunun suçlusu sinir küpü İlhan Mansız'ın altı haftalık gol orucunu sürdürmek istemesi, bir de sinirleriyle birlikte golcülüğü de geride kalan Nouma'nın ta kendisiydi. 
     Maça gelirken "derbiye" değil "dolduruşa" mı geldiğimize pek karar veremiyorduk doğrusu. Bir yanda yılın takımı Beşiktaş, diğer tarafta yılın fiyaskosu Fenerbahçe. Taraftarlar bile ümidi kesmiş olmalı ki, sanal alemde Beşiktaş'a yenilmenin faziletleri yazılıp, çiziliyordu. Nitekim, taraftarın istediği oldu. 
     Sekiz savunma oyuncusuyla sahaya çıkan Fenerbahçe açısından yine de hareketli saatler yaşandı maçta. Ronaldo'nun geriden, Pancu'nun orta alandan çıkardığı uzun toplarla atıl duruma düşen Fenerbahçe orta alanı, daha ilk dakikalarda maçın tapusunu Beşiktaş'a verdi. 
     Sonra Sergen... Topu kendine köle eden adam. Markajsız, serbest şekilde sanatını gösterdi yine. Tüm bunlara karşın sadece Tuncay kozu vardı Fenerbahçe'nin. Konuk takım biraz hareketlendiğinde Cordoba biraz terledi, o kadar. Tuncay ve çalışkan Semih dışında Fenerbahçe'nin diğer futbolcularından bahsetmeye değmez. Aslında Beşiktaşlı İbrahim'in maskesini onların takması lazımdı. 28 Şubat'tan beri maç kazanamayan Fenerbahçe'nin belki de en hakedilen yenilgisi bu oldu. Beşiktaş'a gelince, rakibinden olmasa bile rakibinin adından aldığı moralle yoluna devam edecek besbelli. 
     
     


SPOR 



































</TEXT>
</DOC>
