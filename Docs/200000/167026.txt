<DOC>
<DOCNO> 167026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/yazar/altan.html </URL>
<DATE> 2003/07/03/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Hastalar, hastaneler, doktorlar... 
</HEADLINE>
<TEXT>

     Hastane kapılarıyla girişlerinde bekleyip duran kadını erkeği, yaşlısı genciyle yüzlerce sıradan vatandaş... 
     
     Türkiye, Hazine'den geçinenlerin üst kesimine göre biçimlenmiş "kabuk bir devlet" olmaktan, halk yığınlarına hizmet veren "teknik bir devlet" olmaya bir türlü geçemediği için tıpkı "adalet" alanı gibi, tıpkı "belediyeler" alanı gibi "sağlık" alanına da, bütçeden ayrılan pay, en geri ülkelerdekinin gerisinde... 
     Türkiye'de kişi başına düşen sağlık harcaması 108 dolar muz cumhuriyetlerinde bile 250 - 400 dolar arası ABD'de 3.200 dolar... 
     Ve çağdaş ölçülere göre 70 - 80 kişiye bir doktor düşeceğine, 800 kişiye bir doktor düşmekte... 
     Zaten "yaşam kalitesi" açısından da Türkiye, 173 ülke arasında, bildiğiniz gibi, 82'nci basamakta silah alımlarında ise dünyada 14'üncü... 
     Şimdiye dek ortaya çıkması asla istenmemiş tuhaf bir çarpıklık işte... 
     
     Bendenizin kız kardeşim Gülderen Alpagut çocuk doktoru, eşi Ercan Alpagut da iç hastalıkları uzmanıdır. 
     Bazı Prof. düzeyine gelmiş doktorların hastalarını, birtakım çok pahalı testlerden geçmeleri için, belirli laboratuvarlara göndererek, sonradan yüzde 30 komisyon aldıklarını öğrenmiştim onlardan... 
     
     O bazı Prof. düzeyine gelmiş doktorlar, "içimiz rahat etsin, önce bir tallium testi yaptıralım" ayaklarıyla giriyorlardı lafa. İstedikleri testin bedeli 760 milyon liraydı. Sonra onunla da yetinmiyor "bir de anjiyo yaptıralım, içimiz rahat etsin" diyorlardı. Anjiyonun bedeli 2 milyar liraydı... 
     
     Öncelikle bir hastane saydam olmalı... O hastane için yapılmış yatırımların ne kadar olduğu da bilinmeli o hastanede kaç doktorun, ayda kaça çalıştığı da... 
     Ve ayda kaç hasta geldiği, kaç para bıraktığı da bilinmeli ayda, orada ortalama kaç kişinin öldüğü de... 
     Bunlar da yetmez Hastanelerde ölen hastalara başlangıçta ne teşhis konduğu ile otopsi raporlarında saptanmış olan ölüm nedenleri de birlikte açıklanmalı... 
     Çok mu zordur bu kadarcık bir saydamlık 
     Mesleğini bir kazanç aracı olarak değil, bir yaşam amacı olarak benimsemiş bir hekim kendi donanım ve kapasitesini de, daha rahat kanıtlayacağı için savunur böyle bir saydamlığı... 
     Ayrıca dünyadaki tüm hastalar da, yeğlemeye başlarlar bu tür saydam hastaneleri... 
     Hippocrates'in de ruhu şad olur, yeminin birtakım sahteciliklere alet edilip durmasından kurtulmuş olduğunu görmekle... 
     
     Bendenizin çocukluğunda aile hekimleri vardı. Ne saygın kişilerdi onlar. Hem ailenin dostuydular hem de evdeki bireylerin nelerden yakındıklarını bilirler, hem tansiyon ölçer, hem göğüs dinler, hem de bazen küçük ilaçlar yazarlardı. 
     Henüz ne antibiyotik keşfedilmişti, ne çeşitli vitamin hapları... 
     
     Türkiye'nin durumuna bir başka açıdan bakıldığında hep biliyoruz ki Türkiye'nin en belirgin özelliği 69 milyonluk nüfus içinde, sadece 200 - 300 bin kişinin mesleğinin olması... Ne üretim, ne servis sektörüne herhangi bir katkısı olmayan kişinin, ekonomik açıdan ne değeri olacak ki 
     
     Vaktiyle de ne sıtma salgınları ırgalamıştı Türkiye'nin ekonomisini, ne verem salgınları, ne de tifüs salgınları... 
     Kazara biz de endüstri devriminden geçmiş ve 1950'li yıllarda nüfusumuzun üçte biri, fabrika işçisi durumuna gelmiş olsaydı siz o zaman görürdünüz sağlık kesimine gösterilecek özeni... 
     
     Yalanlar, talanlar, yolsuzluklar, iç yağmalar, mesleksiz yığınlar ve özellikle ithalat tüketiminde burjuvalaşma özenleri... 
     
     20 - 25 yıla kadar, Rusya'dan sonra Türkiye de, AB üyesi olduğunda başlar buralara da, yılda 30 - 35 milyar dolarlık global sermaye yatırımları yapılmaya... 
     İngilizce yaygınlaşır, kurumlar evrenselleşir, İstanbul - Tokyo arası 2 saate iner, uzay tatilleri başlar ve buraların bahtsız yığınları da, 21. yüzyılın sarmalı içine girer... 
     
     Bugünkü bebekler 20'sini geçtiklerinde 30'undan küçük 40 milyon genç de, 50'sini aştığında çok görkemli yeni bir dönemde yaşayacaklar... 
     İnsanlık kötüye gitmez. Türkiye de gitmez. Enseyi karartmayın... 
     
     

</TEXT>
</DOC>
