<DOC>
<DOCNO> 188875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sontur26.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiğli'de yarın çöpler toplanacak... 
</HEADLINE>
<TEXT>

     İzmir Valisi Yusuf Ziya Göksu'nun talimatıyla Vali Yardımcısı Hikmet Dinç başkanlığında olağanüstü toplanan İl Hıfzıssıhha Kurulu, Çiğli'de uzun süredir toplanmayan çöplerin insan sağlığını tehdit eder boyuta ulaştığına ve toplatılmasına oy birliğiyle karar verdi. 
     Vali Göksu, çöplerin insan ve çevre sağlığını tehdit eder boyuta ulaştığını, bu nedenle Hıfzıssıhha Kurulu'nun olağanüstü toplanmasına karar verdiğini söyledi. Çiğli'de çöplerin 29 Eylül'den beri toplanamadığını belirten Vali Göksu, şöyle dedi 
     ''Çiğli Belediye Başkanı'nın temizlik hizmetlerini ihale ettiği Kafesan Çiğli Belediyesi Sosyal Hizmetler Limited Şirketi'nin işçileri, ücretleri ödenmediği gerekçesiyle iş bırakmışlardı. İlçe Kaymakamı'nın tüm aracılık faaliyetlerine rağmen uzlaşma sağlanamadı. İl Hıfzıssıhha Kurulu bugün, çöplerin yarattığı olumsuz etkiler dikkate alınarak, talimatım üzerine Vali Yardımcısı Hikmet Dinç başkanlığında olağanüstü toplandı.'' Çöplerin yarın sabahtan itibaren toplanacağını belirten Vali Göksu, ''Büyükşehir Belediye Başkanlığı'nın eşgüdüm ve desteği, metropol ilçe belediye başkanlarının araç, gereç ve personel katkılarıyla Çiğli'de biriken çöplerin bir an evvel toplanmasına ve Çiğli Belediye Başkanlığı'nın yeni çöp toplama organizasyonunu gündeme sokmasına oy birliğiyle karar verildi. Emniyet Müdürlüğü de gereken emniyet tedbirlerini alacak'' diye konuştu. 
     
     BÜYÜKŞEHİR BELEDİYESİ DEVREDE 
     Karar üzerine Büyükşehir Belediyesi Genel Sekreteri Cumhur Utkan ve Çevre Sağlığı Daire Başkanı Yıldız Sezgin, çalışmaya başlayarak metropol ilçe belediyelerinden araç, gereç ve personel temin etti. 
     Planlamaların ve yazışmaların devam ettiğini belirten Utkan, gerekli izinlerin alınması ve emniyet tedbirlerinin sağlanmasının ardından, yarın sabah çöplerin toplanmaya başlanacağını söyledi. 
     Örgütlü olarak çöplerin toplanacağını belirten Utkan ve Sezgin, ortak açıklamalarında, ''Bu, yeni İş Kanunu'na göre yasal bir eylem. Ücretlerini alamayan işçi eylem yapabilir. Ama alınan bir karar var ve bu uygulanacak. Çöp toplamaya sabah saatlerinden itibaren başlanacak'' ifadelerine yer verdiler. 
     
     ''İŞÇİLER ADINA ÜZGÜNÜM'' 
     Çiğli Belediye Başkanı Tevfik Alyanak, işçiler adına üzüldüğünü söyledi. Siyasi bir komplonun bulunduğunu savunarak, sendika yöneticilerinin Kaymakamlık'ın teklifini bile reddettiğini ifade eden Alyanak, ''böyle bir radikal karar almak zorunda olduklarını'' belirtti. 
     Alyanak, çöpleri toplayacak firmanın belirlenmesi amacıyla çalışmaların devam ettiğini, birkaç teklifin kendilerine ulaştığını da kaydetti. 
     Öte yandan Türk-İş 3. Bölge Temsilcisi Mustafa Kundakçı ve bir grup sendikacının, Tevfik Alyanak ile görüştüğü öğrenildi. 
     Kafesan işçilerinin büyük bir bölümü şantiye binasında beklerken, yaklaşık 60 kişilik işçi grubu da belediye önünde oturma eylemi yapıyor. 
     
</TEXT>
</DOC>
