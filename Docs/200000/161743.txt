<DOC>
<DOCNO> 161743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sontur35.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
24 saattir sahnedeler, amaç 48 saatle rekor kırmak... 
</HEADLINE>
<TEXT>

     Ankara Oda Tiyatrosu Topluluğu'nun, klasik tiyatroya dikkati çekmek amacıyla başlattığı rekor denemesi, 24 saatini doldurdu. 3 kişilik oyuncu ekibi, bu süre içinde herhangi bir sağlık sorunu yaşamadı. 
     Marmara Üniversitesi'nin Göztepe Yerleşkesi'ndeki Dr. İbrahim Üzümcü Kültür Merkezi sahnesinde dün saat 14.00'te, ''Operadaki Hayalet Üzerine Bir Fantezi'' adlı oyunla rekor denemesine başlayan oyunun yazarı, yönetmeni ve oyuncusu Doç. Dr. Kaan Erkam, Sultan Çelik ve Ebru Yaşar Seçen, ilk 24 saati başarıyla tamamladı. 
     Oyunun sadece ilk perdesini oynayan ve 45 dakikalık oyun süresinin ardından 15 dakika dinlenerek yeniden sahne alan oyuncular, bu süre içinde sağlık sorunu yaşamadılar. 
     Yönetmen Yardımcısı Nilay Erkam, A.A muhabirine yaptığı açıklamada, üniversiteden büyük destek aldıklarını belirterek, ''Hiç seyircisiz oynamadık. Oyunun her saatinde en az 30 seyirci vardı'' dedi. 
     Seyircilerin oyunculara güç verdiğini kaydeden Erkam, Rektör Yardımcısı Prof. Dr. İrfan Güney'in ailesiyle birlikte oyunu izlediğini, Ankara Sanat Tiyatrosu oyuncuları ile tiyatro sanatçısı dostlarının kendilerini ziyaret ettiğini söyledi. 
     Çamlıca Hayat Hastanesi'nden bir ambulans ile bir doktor ve hemşirenin sağlık ekibi olarak oyun süresince kendileriyle birlikte olacağını anlatan Erkam, ''Oyuncular dün saat 21.00'den itibaren makyajlarını silerek oyunu sürdürdüler. 15 dakikalık aralarda yüzlerine soğuk havlu tutuyoruz ve bacaklarına masaj yapıyoruz'' diye konuştu. 
     Erkam, oyuncuların morallerinin yüksek olduğunu da ifade ederek, ''48 saati de aşmak istiyorlar. Uykusuzluk, halsizlik yok. Kostümlerini bile değiştirmediler'' dedi. 
     Sahne aralarında 15 dakika dinlenme ve 4 oyunda bir 30 dakika yemek molası veren oyuncular 24 saat içinde aynı oyunu 22 kez oynadılar. 
     Ankara Oda Tiyatrosu, İstanbul 5. Noter Başkatibi Zihni Dardoğan'ın izlediği ve videoya kaydedilen rekor denemesinin başarıyla sonuçlanması halinde Guiness Rekorlar Kitabı'na girmeyi hedefliyor. 
     
</TEXT>
</DOC>
