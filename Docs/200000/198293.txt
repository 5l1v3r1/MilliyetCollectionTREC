<DOC>
<DOCNO> 198293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/siyaset/siy11.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisten hatalı bilgilendirme 
</HEADLINE>
<TEXT>

   Saldırılarla ilgili bültende, ölü ve tutuklu sayıları ile banka adı yanlış yazıldı 
   İSTANBUL Milliyet 

   
   İstanbul Emniyeti, saldırılara ilişkin yürütülen soruşturmada basının bilgilendirilmesi amacıyla yeni uygulamaya dün başladı. Ancak, basın bülteni hatalarla doluydu. 
   Emniyet Müdür Yardımcısı Halil Yılmaz'ın dün gazetecilere dağıttığı bültende saldırılar özetle anlatıldı. Açıklamanın birinci maddesinde sinagog saldırıları bölümünde, 'aralarında 1 polis ve 1 bekçinin de bulunduğu 23 kişi hayatını kaybetmiş, ayrıca 2 eylemci parçalanarak ölmüş' denildi. Ayrıca soruşturma kapsamında gözaltına alınan 8 kişiden 3'ünün savcılıktan serbest bırakıldığı, 5'inin de yasadışı örgüte yataklıktan tutuklandığı kaydedildi. 
   İkinci maddesinde son iki saldırıya yer verildi. Banka adı HSBC yerine HSCB, ölü sayısı 28 olarak belirtildi. 
   Bülteni alamayan gazetecilerin başvurusu üzerine Yılmaz, 15.00'te bu kez Beylerbeyi Polis Evi'nde açıklama yaptı. Yine bültenin dışına çıkmadı. Ancak, rakamla ilgili sorular üzerine telaş başladı. Değerlendirme sonucu bültende düzeltmeye gidildi. Parantez içinde yer alan ölü sayısı 23'ten 27'ye, tutuklananlar da 6'ya yüksetildi. İkinci saldırıda ölenlerin sayısı da 30 olarak değiştirildi. Ancak, bankanın adındaki hata yine tekrarlandı. 
   
   
   
   
   
   
</TEXT>
</DOC>
