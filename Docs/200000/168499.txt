<DOC>
<DOCNO> 168499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/soneko19.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Hükümet tarafından yeni bir uyum paketi daha hazırlandı 
</HEADLINE>
<TEXT>

     Başbakan Recep Tayyip Erdoğan, AB'ye üyelik sürecinde, siyasi kritelerlere uyum yönünde daha ileri düzenlemeler yapılması amacıyla, hükümet tarafından yeni bir uyum paketi daha hazırlandığını söyledi. 
     Başbakan Erdoğan, Ekonomik Sosyal Konsey Toplantısı'nın açılışında yaptığı konuşmada, Avrupa Birliği'ne AB üyelik yönünde önemli bir süreçten geçildiğini, Türkiye ile AB arasında 1963 yılından beri süregelen ve üyelik hedefini taşıyan ortaklık ilişkisinin, hükümetin atmış olduğu somut adımlarla yeni bir perspektif kazandığını ifade etti. 
     AB ile müzakerelerin başlatılması için ön şart niteliğinde olan Kopenhag Siyasi Kritelerleri'nin yerine getirilebilmesi için, reform niteliğindeki en kapsamlı yasal düzenlemelerin hükümetleri döneminde gerçekleştirildiğini belirten Erdoğan, nitekim, bu dönemde Meclis'in, iktidarı ve muhalefeti ile birlikte çalışmalarına aralıksız devam ettiğini ve siyasi kritelerlerin yerine getirilmesine yönelik 3 uyum paketinin kabul edildiğini hatırlattı. Erdoğan, şöyle konuştu 
     ''Bu kapsamda Ocak 2003'de kabul edilen uyum paketiyle işkence ve kötü muamele, dernekler ve vakıflar, siyasi partiler, savunma hakkının güçlendirilmesi, dilekçe hakkı, olağanüstü hal, memurlar ve diğer kamu görevlilerinin yargılanması konusularında önemli yasal düzenlemeler yapılmıştır. Şubat 2003'de kabul edilen diğer bir paketle Avrupa İnsan Hakları Mahkemesi kararları ışığında yargılamanın yenilenmesi konusunda önemli bir aşama kaydedilmiştir. 
     Haziran 2003'de kabul edilen en son uyum paketiyle de başta isim hakkı, Avrupa İnsan Hakları Mahkemesi kararları ışığında yargılamanın yenilenmesinin idari yargıya taşınması, vakıflar, kamu ve özel radyo ve televizyon yayınlarında farklı dil ve lehçelerin kullanılabilmesi ve adil yargılanma hakkı gibi konularda kapsamlı değişiklikler gerçekleştirilmiştir.'' 
     
     YENİ UYUM PAKETİ HAZIRLANIYOR 
     Başbakan Erdoğan, bu kapsamlı yasal değişikliklerin yanı sıra Meclis'in başta Avrupa Konseyi'nin ölüm cezasının kaldırılmasına yönelik 6 nolu protokolü ve bunun yanında siyasi haklara ilişkin uluslararası sözleşme olmak üzere, bir dizi uluslararası anlaşmayı onayladığını da hatırlattı. 
     Gerçekleştirilen bu düzenlemelerin, sadece AB kriterlerinin karşılanmasına yönelik olmadığını vurgulayan Erdoğan, ''Esas itibariyle hükümetimizin, demokrasiyi halkımızın hak ettiği düzeye getirme yönündeki kararlılığının bir göstergesidir'' diye konuştu. 
     
     AB ÜYELİĞİNE DESTEK 
     Bu yönde atılan adımların AB tarafından da memnuniyetle karşılanmakta olduğunu dile getiren Erdoğan, siyasi kritelerlere uyum yönünde daha ileri düzenlemeler yapılması amacıyla hükümet tarafından yeni bir uyum paketi daha hazırlandığını vurguladı. 
     ''Amacımız Aralık 2004'te yapılacak olan zirvede AB ile müzakerelerin başlatılmasını sağlamaktır'' diyen Başbakan, bu çerçevede 2003 yılı sonuna kadar özellikle siyasi kritelerlere uyum yönündeki tüm yasal düzenlemeleri tamamlamanın öncelikli hedefleri olduğunu bildirdi. Başbakan Erdoğan, şunları kaydetti 
     ''Hükümetimiz Avrupa Birliği'ne katılım sürecinde gerekli yasal düzenlemelerin ve değişikliklerin gerçekleştirilmesinin yeterli olmadığı bilincindedir. Zira bu düzenlemelerin etkili bir şekilde hayata geçirilmesi de büyük önem taşımaktadır. Hükümetimiz bu konuda gerekli tüm çabayı göstercektir. 
     Şu ana kadar muhalefet tüm desteğini vermiştir inanıyorum ki bundan sonrada verecektir. Parlamento dışı partilerin büyük bir kısmı desteğini sürdürmektedir. Başta TOBB, TÜSİAD, İKV ve sendikalarımız olmak üzere sivil toplum örgütleri bütün desteklerini vermektedir. Ve medyamız büyük kısmıyla desteğini vermektedir. Halkımız yüzde 75'iyle bunu desteklemiş ve desteğini vermektedir.'' 
     
     MÜKTESEBAT 24 BAŞLIKTAN OLUŞUYOR 
     Erdoğan, hükümetlerinin, özverili çalışmalarını, Kopenhang siyasi kriterleri uyumunun yanısıra, AB üyeliği yönünde önem taşıyan müktesebat uyumu konusunda da yoğunlaştırdığını söyledi. 
     ''Nitekim, yeni katılım ortaklığı çerçevesinde gözden geçirilen 2001 tarihli ulusal program, önümüzdeki dönemde, Bakanlar Kurulu'nda görüşüldükten sonra yürürlüğe konacaktır'' diyen Başbakan, sözlerini şöyle sürdürdü 
     ''Yeni Ulusal Program, Kopenhang Siyasi ve Ekonomik kriterlerine ve ayrıca 24 başlıktan oluşan müktesebata uyum amacıyla yapılması gereken çalışmaları içermektedir. 
     Ulusal Program, AB'ye üyelik yönünde ülkemizin yol haritasını çizmektedir. Ulusal Programda, ortaya koyduğumuz hedeflere ulaşabilmek için önümüzdeki kısa dönemde Meclisimize önemli görevler düşmektedir. 
     Ulusal Programın yanı sıra AB'ye katılım süreci içinde, Kopenhag ekonomik kriterlerini karşılamaya yönelik, ekonomik reformları içeren 2003 Yılı Katılım Öncesi Ekonomik Programı, DPT ve ilgili kurumlar hazırlamaktadır. Bu programı Ağustos ayında AB Komisyonuna sunacağız.'' Erdoğan ayrıca, AB sürecinde Türkiye'nin rekabet gücünü artırma amacına yönelik tedbirleri de içeren KOBİ Stratejisi ve Eylem Planı ile AB'ye uyumlu sanayi politikalarını içeren Sanayi Stratejisinin hazırlandığını ifade ederken, söz konusu belgelerin, gerekli prosedürlerinin tamamlanmasına müteakip AB Komisyonu'na sunulacağını kaydetti. 
     
     KATILIMCILIK ÖNEMLİ 
     AB'ye uyum yönünde bölgeler arası gelişmişlik farklarını azaltmak ve ekonomik, sosyal uyumu sağlamak, diğer aday ülkelerde olduğu gibi, Türkiye'de de Ulusal Kalkınma Planı hazırlama çalışmaları başlatıldığını hatırlatan Başabakan Erdoğan, şunları kaydetti 
     ''Sivil toplum kuruluşları da, dahil olmak üzere, ilgili tüm tarafların katılımıyla, DPT tarafından hazırlanmakta olan bu plan, üyelik öncesi ve sonrası dönemde, ülkemize sağlanacak AB fonlarının kullandırılmasına temel teşkil edecektir. Söz konusu plan, Aralık ayında AB Komisyonu'na sunulacaktır. 
     Hükümetimiz, AB'ye üyelik sürecinde yapılacak tüm çalışmalarda katılımcılığın sağlanmasına önem vermektedir. Demokratik işleyişin önemli unsurlarından biri olan sivil toplumun gelişiminin teşvik edilmesi hükümetimizin üzerinde hassasiyetle durduğu konulardandır. Milli meselemiz olan AB'ye üyelik yolunda toplumsal uzlaşma ve işbirliğine zemin teşkil eden Ekonomik ve Sosyal Konsey'in bugün burada yapacağı çalışmalar hükümetimize yol gösterecektir.'' 

     
</TEXT>
</DOC>
