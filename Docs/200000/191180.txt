<DOC>
<DOCNO> 191180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sondun09.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'taki Amerikan askerlerine Ramazan dersi 
</HEADLINE>
<TEXT>

     Irak'ın kuzeyindeki Musul'da, Amerikan askerlerine Ramazan gelenekleriyle ilgili bilgi verildi. 
     Amerikan ordusu, askerlerinin kültürel duyarsızlık gösterdiği suçlamalarından sonra, askerleri Ramazan ayına hazırlamak için ders verdi. 
     40 dakika süren ders boyunca, rahip Yarbay Chester Egert, kendisini can kulağıyla dinleyen askerlere, Ramazan ayı boyunca Müslümanların önünde su bile içerken iki kere düşünmelerini salık verdi. 
     Amerikan askerleri, kültürel ve dini gelenekleri göz ardı etmekle suçlanıyor. Son olarak geçen Salı, başkent Bağdat'ta Amerikan askerlerinin, çantasında Kuranıkerim bulunan Müslüman bir kadını köpeklerle aramak istemesi ve itirazı üzerine kadını gözaltına alması protesto gösterilerine yol açmıştı. 
     
</TEXT>
</DOC>
