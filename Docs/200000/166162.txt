<DOC>
<DOCNO> 166162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/yazar/cemal.html </URL>
<DATE> 2003/06/29/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Tam barış, yarım barış 
</HEADLINE>
<TEXT>

     Filistinliler Yahudileri seviyor mu Hayır. Nefret edeni çok... Benzer duygular İsrailli Yahudilerin arasında da yok değil. Ancak Filistinlilerle ilgili olarak Yahudilerden daha çok "Güvenmiyorum" cümlesi kulağa çalınmakta... 
     Neye, niçin güvenmiyor Yahudiler 
     Yarın İsrail’in yanı başında bir Filistin devleti kurulursa, Filistin Arapları bu kez İsrail devletinin varlığını sona erdirmek için devlet olarak çalışabilir, cihad açabilir diye düşündüğü için güvenmiyor Filistinliye. Daha şimdiden HAMAS bunun için yıllardır intihar terörizmi yürüttüğü için güvenmiyor. 
     Güvenlik o yüzden çok anahtar sözcük. Bu açıdan İsrail tarafının birçok önkoşulu var. Bunların gereği yapılmadan "Filistin devletine, barışa yanaşmam" diyor. 
     Bir yandan taraflar arasındaki bu güvensizlik, öte yandan cesaret ve siyasal irade eksiği, İsrail - Filistin barışını sürekli erteliyor. Amerikan dışişleri bakanlarından Henry Kissinger’ın bir sözü var 
     "Bazı sorunlar çözülemez, ancak idare edilir." 
     İsrail - Filistin de böyle mi 
     Zalman Şoval, İsrail’in eski Washington Büyükelçisi, Kissinger’a hak veriyor. En pragmatik devlet adamı diye nitelediği Moşe Dayan’ın da geçmişte böyle düşündüğünü belirttikten sonra ekliyor 
     "Şaron da benzer düşüncelere sahip." 
     Likud Partisi’ne yakın olan, Başbakan Şaron’un dış politika danışmanlığını da yürüten bu kıdemli diplomata, Tel Aviv’deki ofisinde güvenlik açısından birkaç noktayı belirtmesini istedim. 
     Şöyle yanıtladı 
     "Filistinliler, terörün altyapısını kesin olarak yok edecekler... Terör suçluları, Filistin mahkemelerinde de olsa yargılanacak... İllegal silahları toplayıp yok edecekler... Medyada, eğitim sisteminde, ders kitaplarında Yahudilere karşı terörü kışkırtan, özendiren Yahudi düşmanı, anti - semitik ne varsa temizleyecekler... Teröre kalıcı olarak, öyle geçici vesaire değil, son verecekler... Yargı sistemlerinde, idarelerinde, her alanda reformları tamamlayacaklar..." 
     Nasıl olacak bütün bunlar 
     Yol Haritası, yani özellikle Amerika’nın bastırmasıyla İsrail ve Filistin taraflarının kabullendikleri barış planı, nihai çözüm için 2005’i öngörüyor. 
     İki yılda bu iş olabilir mi 
     Tel Aviv ve Kudüs’te görüştüğüm birçok diplomat ve akademisyen, 2005’i gerçekçi bulmadıklarını belirttiler. Yaptığım görüşmelerde, İsrail Cumhurbaşkanı Moşe Katsav’la Filistin Otoritesi Başkanı Yaser Arafat’ın havaları da farklı değildi. Amerika, Başkan Bush bastırdığı için Yol Haritası’na evet denmişti. Tek süper güce karşı koymak, anlaşılan, göze alınamamıştı. 
     Taraflar iyimser değil. 
     Zalman Şoval, Şaron’un danışmanı da karamsarlık, iyimserlik sözcüklerini kullanmaksızın, gerçekçilik penceresinden bugün gelinen noktayı şöyle özetliyor 
     "Amerikalıların istediği gibi kapsamlı barış comprehensive peace bugün için çok güç. 2005’e kadar bunun olması yakın ihtimal değil. Avrupa’yı düşünün. AB projesi, yani bu barış projesi, nerelerden, iki dünya savaşından, iç savaşlardan geçerek ancak daha yeni yeni gerçekleşti. Bu nedenle İsrail’le Filistin arasında tam kapsamlı bir barış yerine, bu aşamada fiili bir barışı, pragmatik barışı amaçlamak daha gerçekçi olur. Çünkü bugün bütün sorunları çözmek güç..." 
     Ne olabilirdi fiili barış 
     Pragmatik barış... 
     Tam değil, yarım barış denebilir buna. Yol Haritası’nın ikinci aşaması, geçici sınırlar içinde bir Filistin devleti öngörüyor. 2005’e kadar bu sonucun alınması başarı olur diye düşünenlerin sayısı az değil İsrail tarafında. 
     Böyle bir süreçte uçların törpüleneceği, Filistinlilerle Yahudilerin şiddet ve terör olmaksızın yaşamaya başlayacakları, taraflar arasındaki güven ve sevgisizlik uçurumunun zamanla küçüleceği belirtiliyor. 
     Yarım barış olabilir mi 
     İkinci İntifada 2001 yılı eylül ayında başlamadan önce Batı Yakası’nda Filistinlilerin kişi başına geliri 2100 dolarmış. Şimdi 850 dolara inmiş. Gazze’de 1600 dolarmış, şimdi 600 dolara inmiş. İsrail’de 16 bin dolar Gazze’nin yüzde 70’i de işsiz... 
     Bu rakamları Filistin yönetiminde ekonomiden sorumlu bir yetkiliden aldım. Yani Filistin saflarındaki yoksullaşma çok çarpıcı... 
     Çare Barış. 
     Ama barış yalnız Filistin için değil, İsrail için de şart. Çünkü şiddet ve terör, İsrail’e de darbe vuruyor, geriyor. Gerek 11 Eylül dünyası ve Amerika’da yaşanan değişim, gerekse Irak Savaşı çok şeyi değiştirmiş durumda. 
     İsrail Dışişleri Bakanlığı’ndan üst düzeyde bir diplomat şöyle dedi 
     "Amerika, dördüncü dünya savaşı’ açmış durumda. İlk muharebeler Afganistan ve Irak’ta verildi. Aynı yöntemlerle olmasa da sıra Suriye’ye, İran’a geliyor. Dünya konjonktüründeki bu değişim İsrail’i, Filistinlileri, Arapları ister istemez bir noktaya doğru getiriyor. HAMAS bile bölgedeki değişim rüzgarlarını hissetmeye başladı." 
     Şunları ekledi İsrailli diplomat. 
     "Yol Haritası iyi bir başlangıç. Bir ilk adım, artık yola çıkmalıyız." 
     Amerika bastırdığı için, anlaşılan, yola çıkılıyor. Ama çok engelli bir yol bu. Taraflar gerçekçi davranırsa, bölgede istikrar ve barışın kapısı aralanır, insanların şiddet ve terörsüz yaşayacakları bir döneme girilebilir diye düşünüyorum. 
     İyi pazarlar 
     Ortadoğu yazılarını, İsrail - Filistin konusunu hafta içinde de vakit buldukça sürdüreceğim. 
     
     

</TEXT>
</DOC>
