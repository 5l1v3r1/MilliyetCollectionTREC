<DOC>
<DOCNO> 175612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/spor/spo02.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Enke evine döndü 
</HEADLINE>
<TEXT>

   Alman file bekçisi, 14 günlük maceranın ardından sadece iki maça çıktı, Fenerbahçe ile yollarını ayırdı. Yönetim, "Karşılıklı olarak sözleşmeyi feshettik" açıklamasını yaptı 
      YALÇIN TÜRK 

   
   Büyük tepki aldı 
   TARİH, 31 Temmuz 2003, Rüştü'nün gidişi sonrasında uzun süre kaleci arayışına giren Fenerbahçe, Barcelona'nın üçüncü yedek kalecisi Robert Enke'ye imza attırdı. Kocaelispor maçıyla da kalesini ona emanet etti. Başka hazırlık maçı yapmadan ligde İstanbulspor karşılaşmasına çıkan Enke, kalesinde üç gol görürken, Sarı - Lacivertli taraftarlardan protesto yedi. Moral olarak yıkılan Alman, önceki gün yapılan antrenmana da çıkmayıp, salonda çalıştı. 
   
   Avukatı çağrıldı 
   BU maçın sonrasında yönetimle görüşen Daum, "Taraftarın tepkisinden sonra Enke'nin faydalı olma şansı yok" dedi. Bunun üzerine Alman file bekçisinin avukatı İstanbul'a çağırıldı. Asbaşkan Hakan Bilal Kutlualp ile pazartesi günü görüşen avukat, yönetimden bir şans daha istedi. Ancak teknik direktörün olumsuz görüşü ifade edilince, Enke cephesi ayrılmaya razı oldu. Mukavelede herhangi bir tazminatın olmaması, Fener'in işini kolaylaştırdı. 
   
   "Karşılıklı feshettik" 
   VE, 13 Ağustos 2003, tesislere gelen ve eşyalarını toplayan Enke, 14 günlük Fenerbahçe macerasına noktayı koydu. Asbaşkan Hakan Bilal Kutlualp, Alman kaleciyle karşılıklı olarak sözleşmeyi feshettiklerini açıklayarak, "Enke bize 'Faydalı olamayacağımı anladığım için ayrılmak istiyorum' dedi. Daum da, Enke'den yararlanamayacağını söyledi. Maddi olarak hiçbir zararımız yok" ifadelerini kullandı. 
   
   Skandal    YORUM ERDOĞAN ŞENAY 

   Fenerbahçe'nin, Enke'yi iyice araştırmadan transferi de SKANDAL'dır, ilk maç sonrası paldır küldür göndermesi de başka bir yönetim SKANDAL'ıdır... Yahu tüm insanların olduğu gibi futbolcuların da bir onuru, izzet - i nefis'leri vardır... Şimdi Fenerbahçe'deki yerlisi, yabancısı bütün futbolcuların bu durumdan incinip, kendi gelecekleri adına düşüncelere dalıp, yarışma morallerinin kırılacağını hiç mi düşünmezsiniz sevgili yöneticiler 
   Yazık, çok yazık... Bu kafalarla bu tip yanlışlar devam ettikçe, Fenerbahçe'de geleceğin parlak olabilmesi olası değildir. 
   
   Kale Recep'e emanet    Daum, Enke'nin gidişinin ardından, Trabzonspor maçında genç kaleciye görev verecek. Yedeği ise PAF Takımı'nda bulunan Bekir olacak 
   Güven verdi 
   SARI - Lacivertliler'in Teknik Direktörü Christoph Daum, Enke'nin gidişi sonrasında kaleyi Recep'e teslim etti. Volkan'ın sakatlığı nedeniyle alternatifi olmayan genç file bekçisinin, Trabzonspor karşısında görev yapacağı ifade edildi. Recep, hazırlık maçındaki performansıyla taraftarın ve teknik heyetin de güvenini kazanmıştı. Fenerbahçe, yedek kaleci için de PAF Takımı'nda bulunan Bekir'in adını Futbol Federasyonu'na bildirdi. 
   
   ORTEGA kaza geçirdi    Fenerbahçe ile anlaşmanın yollarını arayan Arjantinli futbolcu, özel otosuyla takla attı 
   MEHMET ÇİFTÇİ 

   
   Aşırı hız yaptı 
   SARI - Lacivertli ekipten izinsiz ayrılan ve FIFA tarafından 11 milyon dolar ödemeye mahkum edilen Ortega ülkesinde geçirdiği trafik kazasında ölümden döndü. Arjantin'de yerel saatle 16.00'da bir arkadaşıyla evine dönerken, Sanmuguel Tucuma kasabasının yakınlarında kullandığı özel otoyla bir kamyona arkadan çarpan yıldız futbolcu, takla attı. Ortega'nın aşırı hız yaptığı belirlendi. 
   
   Airbag kurtardı 
   KAZADA parçalanan cipindeki airbaglerin açılması sonucu ölümden dönen Ortega'nın hafif yaralandığı ve hastaneye kaldırıldığı açıklandı. Arjantinli futbolcunun, ayakta tedavi edildikten sonra doktorlar tarafından bırakılmadığı ve belli bir süre kontrol altında tutulduğu bildirildi. River Plate, Ortega ve Fenerbahçe 19 Ağustos'ta bir araya gelerek, bonservis sorununa son noktayı koyacaklar. 
   
   Karadeniz seferi    TRABZONSPOR maçı öncesi Fenerbahçe'de alarm verildi. Ağır bir tempoda çalışmalarını sürdüren takımda dünkü idmana sakat olan Ali Güneş ile burnu kırılan kaleci Volkan da katıldı. İki oyuncu takımdan ayrı olarak çalıştı. Daum, dün yaklaşık 1 saat 45 dakika sürdüğü bildirilen antrenmanda taktik ağırlıklı çalışmalar üzerinde durdu. Fenerbahçe, bugün Samandıra'da yapacağı idmandan sonra 16.00'da Sabiha Gökçen Havalimanı'ndan özel bir uçakla Trabzon'a uçacak. 
   
   Emniyetten güvence    SARI - Lacivertli yönetim, Hüseyin Avni Aker Stadı'nda tel örgülerin kaldırılması nedeniyle Trabzon Emniyeti'ne endişelerini iletip, güvence istedi. Emniyetin bu konuda garanti verip, "Hiç korkunuz olmasın. Can güvenliğiniz bize emanet" diyerek, garanti verdiği bildirildi. Fenerbahçe, 7 yıldır Trabzonspor'u Hüseyin Avni Aker Stadı'nda yenemiyor. 
   
   'Cesur olun'    FENERBAHÇE'DE farklı İstanbulspor yenilgisinin yaraları sarılmaya çalışılıyor. Teknik Direktör Christoph Daum, medyaya kapattığı idmanlarda sürekli öğrencilerini bir araya toplayıp, terapi uyguluyor. Trabzonspor maçının önemine dikkat çeken Alman hocanın, "Geçmişi unutun. Cesur olun. Her şey sizin elinizde. Yüreğinizi koyun ve savaşın. Sizlerden bunu bekliyorum" dediği öğrenildi. 
   
   
</TEXT>
</DOC>
