<DOC>
<DOCNO> 186465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sonspo11.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor başkanlığına ilk aday Ahmet Ağaoğlu 
</HEADLINE>
<TEXT>

     Trabzonspor'da Olağanüstü Genel Kurula 22 gün kala başkanlığa ilk adaylığını açıklayan kulüp eski başkan yardımcılarından Ahmet Ağaoğlu oldu. 
     Ağaoğlu, Trabzon Gazeteciler Cemiyeti'nde düzenlediği basın toplantısında, Özkan Sümer'in kulüp başkanlığından istifa etmesinin ardından bordo-mavili kulüpte olağanüstü genel kurul süreci başladığını belirterek, şöyle dedi 
     ''Daha önce Trabzon'a gelerek camianın ileri gelenleriyle de bir görüşme yaptık. Kulübün içinde bulunduğu olağanüstü şartlardan kurtulması ve kulübe nasıl yararlı olacağımız konusunda fikir alış verişinde bulunduk. Büyük Trabzonspor ülküsü etrafında, kişisel egoyu ikinci planda tutarak, bir olağanüstü nabız yoklaması yaptık. Bugün 26 Ekim tarihinde olağanüstü genel kurul öncesi ben ve arkadaşlarım 2004'teki olağan genel kurula kadar kulübü başarıya taşımak için adaylığımızı açıklıyoruz.'' 2004 yılında Trabzonspor'u ciddi sorunlar beklediğini de kaydeden Ağaoğlu, ''Kurumsallaşan ve profesyonelce yönetilen bir Trabzonspor olacak. UEFA'dan 2004 kriterleri öncesinde sertifika almış ilk Türk kulübü olacağız. Geliri giderinden fazla olan bir kulüp hedefindeyiz. Hedefi her zaman şampiyonluk olan bir Trabzonspor olacak ve bu etiketle ligde yarışacağız'' dedi. 
     Trabzonspor'u çok sevdiğini de ifade eden Ağaoğlu, ''Trabzonspor'da parmak kanasa, benim kalbim kanar. Bu takımı, bu kadar seviyorum. Benim dışımda bir başka kişi, takımı başarıya taşısın diye dua ettim. Trabzonspor'un başarısızlığından zevk almayı değil, mezara girmeyi tercih ederim'' diye konuştu. 
     Ağaoğlu, Trabzonspor'un Manchester United kulübünü örnek alacağını da kaydederek, 2004 yılında olağan genel kurula giderken, bir Alex Fergisun'un takımda olacağını sözlerine ekledi. 
     
</TEXT>
</DOC>
