<DOC>
<DOCNO> 180157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/siyaset/siy01.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman vatandaşı olan Türkler 'Mavi' istedi... 
</HEADLINE>
<TEXT>

   Alman vatandaşlığına geçen yurttaşlarımıza, Türkiye'nin verdiği "Pembe Kart"ların devlet organlarında kabul görmemesi üzerine, daha prestijli "Mavi Kart" istendi 
      ANKARA ANKA 

   
   Alman vatandaşı Türklere verilen "Pembe Kart"ın, büyük imaj kaybettiği gerekçesiyle daha kapsamlı yeni bir kart hazırlanması önerildi. Almanya'da yaklaşık 2,5 milyon Türk yaşarken bunların ancak beşte biri Alman vatandaşlığına geçti. Almanya, çifte vatandaşlığı kabul etmediğinden, bu ülkede yaşayan Türkler, ancak Türk vatandaşlığından çıktıklarında Alman vatandaşı olabiliyor. Türk vatandaşlığından çıkanların tapu, kadastro gibi konularda zorluk çekmemesi için getirilen "Pembe Kart" uygulaması, ise Almanyalı Türkler tarafından güvenilmez bulunuyor. 
   Almanya Türk Toplumu ATT Başkanı Prof. Dr. Hakkı Keskin, yurtdışında yaşayan vatandaşlardan sorumlu Devlet Bakanı Mehmet Aydın'a çifte vatandaşlık ve "Pembe Kart", sağlık hizmetleri, emeklilik yasası gibi konularda öneriler içeren bir rapor sundu. 
   "Pembe Kart"ın Türk vatandaşlarının büyük çoğunluğu arasında kabul edilir olmaktan çıktığı belirtilen raporda, "Pembe Kart, büyük bir imaj kaybına uğramıştır. Vatandaşın güven duyabileceği, her türlü aksaklıkların güçlüklerin önlenebileceği yeni bir düzenleme gerekiyor" denildi. "Pembe Kart"ın olumsuz imajının yeni bir uygulamayla düzeltilmesi önerilen raporda, Avrupalı Türklere "Pembe Kart" yerine "Mavi Kart" verilebileceği, kartın üzerinde de "Kimlik sahibi, seçme - seçilme ve memur olma dışındaki tüm vatandaşlık haklarına aynen sahiptir" cümlesinin yer alması gerektiği kaydedildi. 
   
   YabancI gİbİ İŞlem yapılıyor    Raporda, Pembe Kart uygulamasında karşılaşılan sorunların bazıları şöyle sıralandı 
   Türkiye'de 3 veya 6 aydan fazla süreyle kalan Pembe Kart sahipleri, Türkiye'den çıkışta pasaport polisinde sorunlarla karşılaşmakta ve kendilerine yabancıymış gibi uygulama yapılmaktadır. Arabayla Türkiye'ye gelen Pembe Kart sahipleri, 3 aydan fazla süreyle Türkiye'de kalırlarsa, yurtdışına çıkışta araçlarıyla ilgili sorunlarla karşılaşıyor. Tapu ve Kadastro'da sorun çıkıyor. Türk Hava Yolları'nın Türk işçileri için uygulanan indirimli tarifesinden, Pembe Kart sahipleri yararlanamıyor. 
   
   
   
</TEXT>
</DOC>
