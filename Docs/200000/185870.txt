<DOC>
<DOCNO> 185870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/ekonomi/eko01.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
76 yıllık 'mali anayasa' değişiyor 
</HEADLINE>
<TEXT>

   Muhasebe-i Umumiye Kanunu'nu değiştirecek taslak üzerinde IMF ile anlaşmaya varıldı. Yasa taslağı kamu kaynaklarını kullananın suiistimal ve yolsuzluktan sorumlu tutulmasını öngörüyor 
      AHMET ERHAN ÇELİK Ankara 
   
   IMF ile hafta başında başlayan müzakerelerde ilk somut sonuç önceki gece geç saatlerde alındı. Devletin mali anayasası kabul edilen ve 76 yıldır yürürlükte olan Muhasebe - i Umumiye Kanunu'nu baştan sona değiştirecek yasa taslağında IMF ile mutabakata varıldı. 
   Kamu mali yönetimi ve kontrol kanunu adı verilen taslak kamu kaynaklarını kullananın her türlü suistimal ve yolsuzluktan sorumlu tutulmasını öngörüyor. Harcama ve teftiş usullerini değiştiren taslağa göre bakanlar Meclis'e, "kamu idaresi başkanları" adını alacak genel müdür ve müsteşarlar bakana karşı sorumlu hale gelecek. Taslak devlette hesap verilebilirliği ve mali saydamlığı sağlamayı hedefliyor. 
   
   Devlette 6 bütçe 
   Taslak kanunlaştığında devlet bütçesinin düzeni ve denetim kuralları bütünüyle değişecek. Devlet bundan sonra 6 ayrı bütçeyle yönetilecek. Geçici 12, ana 83 maddeden oluşan taslağın önümüzdeki hafta içinde Meclis'e sevk edilmesi öngörülüyor. Böylece IMF'nin 500 milyon dolarlık krediyi serbest bırakmak üzere önkoşul kabul ettiği şartlarından biri yerine getirilmiş olacak. Sayıştay ve teftiş düzenini yeni kurallara bağlayan taslağın ana hatları şöyle 
   
   Sorumluluk esası    Bakanlar bütçe uygulamasında Meclis'e karşı tek sorumlu olacak. Bu sorumluluk yerel idareler için İçişleri Bakanı'na, üniversiteler ve teknoloji enstitüleri için Milli Eğitim Bakanı'na ait olacak.Kamu idaresi başkanları adı verilen müsteşar ve genel müdürler idarenin harcamalarındaki "kayıp ve kötüye kullanımından" dolayı bakana karşı sorumlu olacak.Genel idare kapsamındaki idarelerin bütçeleri, merkezi idare bütçesi, sosyal güvenlik kurumları bütçeleri ve yerel idareler bütçeleri olarak hazırlanacak. Bunlar haricinde bütçe hazırlanamayacak.Merkezi idare kapsamındaki bütçeler arasında ödenek aktarımları kanunla yapılacak.Genel idare esaslarına göre yönetilen Milli İstihbarat Teşkilatı MİT , Anayasa Mahkemesi ve bakanlıklar ile kefalet sandıkları gibi 56 kamu birimi genel bütçe kapsamında yer alacak.Düzenleyici kuruluşlar ayrı bütçelerle yönetilecek. Bir bakanlığa bağlı, ilgili veya ilişkili kamu idareleri için özel bütçeler hazırlanacak. 
   'Hesap verme sorumluluğu'    Kamu Mali Yönetimi Taslağı kamu parasını kullanana sorumluluk getiriyor. Taslağın "hesap verme sorumluluğu" başlığını taşıyan 8'inci maddesi şöyle 
   "Her türlü kamu kaynağının elde edilmesi ve kullanılmasında görevli ve yetkili olanlar, kaynakların etkin, ekonomik ve verimli ve yasal düzenlemelere uygun olarak elde edilmesinden, kullanılmasından, muhasebeleştirilmesinden raporlanmasından ve kaynakların kötüye kullanılması için gerekli önlemlerin alınmasından sorumludur ve yetkili kılınmış mercilere bu kanun hükümleri çerçevesinde hesap vermek zorundadır." 
   
   
</TEXT>
</DOC>
