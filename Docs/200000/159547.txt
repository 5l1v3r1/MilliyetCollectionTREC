<DOC>
<DOCNO> 159547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sontur05.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet memurları özel hastanelerden böyle yararlanacak... 
</HEADLINE>
<TEXT>

     Devlet memurlarının, 1 Haziran'dan itibaren anlaşmalı özel hastanelerde tedavi görmesine ilişkin ''Teşhis ve Tedavi Amacıyla Özel Sağlık Kurumu ve Kuruluşlarına Hasta Sevkine İlişkin Usul ve Esaslar Hakkında Tebliğ'', Başbakanlığa gönderildi. 
     A.A muhabirinin aldığı bilgiye göre, tebliğle, Maliye Bakanlığı ile Sağlık Bakanlığı arasında imzalanan ''Özel Sağlık Kurumlarına Hasta Sevk, Usul ve Esaslarını Belirleyen Protokol''e ilişkin usul ve esaslar belirlendi. 
     Tebliğ uyarınca, hastalar, birinci basamak tanı ve tedavi için resmi kurum tabiplikleri, sağlık ocağı, sağlık merkezi, verem savaş dispanseri, ana çocuk sağlığı ve aile planlaması merkezi, SSK sağlık istasyonu-dispanseri yanında özel polikliniklere, kurumlarından alacakları hasta muayene sevk kağıdıyla başvurabilecek. 
     Özel polikliniklere, aynı hastanın aynı hastalığı için 15 gün içerisinde yeniden yapılacak takip ve kontrolünden dolayı ödeme yapılmayacak ve ikinci kez fatura tanzim edilmeyecek. 
     Özel polikliniklerde yapılabilecek tetkik ve tahlillerden sadece standart kan ve idrar tahlillerinden ''hemogram, tam idrar, açlık kan şekeri, üre, kreatinin, bilurubin, ALT, AST, EKG, akciğer grafisi, amip-giarda dışkıda parazit aranması'' fatura edilerek bedeli kurumlardan tahsil edilebilecek. Bunların dışında yapılan tetkik ve tahliller için ödeme yapılmayacak. 
     
     HASTANE VE HEKİM SEÇME ÖZGÜRLÜĞÜ 

     Özel poliklinik, faturaya, hastanın tahlil sonuçlarını gösteren belgeyle sağlık karnesinin kimlik sayfasının fotokopisini ve sevk evrakının aslını ekleyerek ödemeyi yapacak kuruma gönderecek. 
     Özel poliklinikte yapılan tanı ve tedavi hizmetlerinin fiyatlandırılmasında, Bütçe Uygulama Talimatı'nda birinci basamak sağlık hizmetleri için tespit edilen birim fiyatlar esas alınacak. 
     Özel poliklinik, hastayı ikinci basamak resmi veya özel sağlık kurumuna sevk etmesi halinde, faturada yüzde 10 indirim yapacak. Özel polikliniklerden resmi veya özel hastanelere yapılacak sevklerde, hastanın talep ve ihtiyacıyla hastane ve hekim seçme özgürlüğü dikkate alınarak hastane ve hekim adı belirtilmeksizin ilgili uzmanlık dalına sevk yapılacak. 
     
     UZMANLIK DALINA GÖRE HASTA KABUL EDİLECEK 

     Özel polikliniklerce yapılacak sevklerde özel hastane, sadece hastane ruhsatında yer alan uzmanlık dallarında hasta kabul edebilecek. 
     Özel hastanelerde, cerrahi ve dahili branşların her birinde en az 5 tam gün çalışan doktor bulunması ve bu hastanelerde cerrahi, koroner ve yeni doğan yoğun bakım ünitelerinin bulunması gerekiyor. 
     Hastaların belgelenecek acil haller dışında kurumlarından alacakları sevk kağıdıyla doğrudan özel veya kamu hastanelerine başvurması halinde, faturalama işlemlerinde, Bütçe Uygulama Talimatı'nda belirlenen sağlık ocağı faturalandırması esas alınacak. İlgili sağlık kurumu, doğrudan özel hastaneye müracaat eden hastadan aradaki fiyat farkını talep edebilecek. 
     Özel hastanelerde yapılacak tanı ve tedavi hizmetlerinin fiyatlandırılmasında, Bütçe Uygulama Talimatı'nda belirlenen birim fiyatlar esas alınacak. 
     
     HASTANEYE SEVKSİZ GİDEN, FARKI CEBİNDEN ÖDEYECEK 

     Hastalık gruplarında tanıya dayalı fiyat paket fiyat tespit edilmesi halinde, faturalar bu fiyatlar üzerinden düzenlenecek. Sağlık ocağı ve özel polikliniklere sevk edilmeden doğrudan özel hastaneye giden hastadan, muayene için resmi fiyat tarifesinde belirlenen ücretlerin yüzde 30 fazlası alınacak ve tanıya dayalı tedavi için belirlenen genel esaslar dikkate alınarak uygulama gerçekleştirilecek. 
     Özel hastaneler tarafından, eğitim ve araştırma hastaneleri ile üniversite tıp fakülteleri dışında hastanın başka bir sağlık kurumuna sevk edilmesi halinde, sevki yapan sağlık kurumu düzenleyeceği toplam fatura bedeli üzerinden yüzde 30 indirim yapacak. 
     
     SUİİSTİMALLERE ÖNLEM 

     Gerçeğe aykırı fatura düzenlendiğinin veya yapılmayan tetkiklerin faturalarda gösterildiğinin tespit edilmesi halinde, bu suçları işleyen sağlık kurum veya kuruluşu, genel hükümlere göre yapılacak mali ve hukuki işlemler saklı kalmak üzere, yetkili idarelerce uyarılacak. Bu fiillerin tekrarı halinde, mali ve hukuki müeyyidelerin yanında ilgili özel kurum veya kuruluşa 4 yıl süreyle hasta sevk edilmeyecek. 
     Belgelendirilmesi koşuluyla, acil hallerde hastalar, özel poliklinik ve özel sağlık kurumu tarafından kabul edilip teşhis ve tedavileri yapılabilecek. Gerekli sevk evrakları, usulüne uygun olarak tamamlanacak. 
     Özel sağlık kurumu ve özel polikliniklerde sevk evrakında yapılacak işlemler, reçetelendirme, verilecek tek tabip veya sağlık kurulu raporları ve çıkış işlemleri, Devlet Memurlarının Tedavi Yardımı ve Cenaze Giderleri Yönetmeliği ve Bütçe Uygulama Talimatı'nda belirlenen esaslara göre yürütülecek. 
     Belirlenen usul ve esaslara uyulup uyulmadığı konusunda gerekli denetimler, maliye ve sağlık bakanlıklarınca yapılacak. 

     
</TEXT>
</DOC>
