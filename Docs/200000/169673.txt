<DOC>
<DOCNO> 169673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/siyaset/siy08.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörler, YÖK için Çankaya'ya çıkıyor 
</HEADLINE>
<TEXT>

     BAHAR ATAKAN Ankara 

     Üniversitelerarası Kurul ÜAK Başkanı Prof. Dr. Tunç Erem ile Ankara'daki dört devlet üniversitesinin rektörü, Milli Eğitim Bakanlığı'nca hazırlanan YÖK Yasası taslağına ilişkin kaygılarını Cumhurbaşkanı Ahmet Necdet Sezer'e aktaracak. Erem ve rektörler, hükümetin taslağın yeniden yazımı için tanıdığı 1 aylık sürenin "yetersiz" olduğuna ilişkin görüşlerini de dile getirecek. Erem'in yanı sıra ODTÜ Rektörü Prof. Dr. Ural Akbulut, Ankara Üniversitesi Rektörü Prof. Dr. Nusret Aras, Hacettepe Üniversitesi Rektörü Prof. Dr. Tunçalp Özgen ve Gazi Üniversitesi Rektörü Prof. Dr. Rıza Ayhan, 21 Temmuz'da Sezer'i ziyaret ederek, taslağın tartışma yaratan maddelerini anlatacak. 
     Rektörlerin 1 aylık süreyi yetersiz bulduğunu kaydeden Erem, "Bizim ne yaptığımızı ve hükümetin ne yapmak istediğini anlatacağız" dedi. Sezer, Erkan Mumcu'nun Milli Eğitim Bakanlığı döneminde tartışmaya açılan çalışma sırasında tıp fakültesi dekanlarını kabul etmişti. Görüşlerini dekanlar aracılığıyla kamuoyuna yansıtan Sezer'in "Taslak hazırlanırken mutlaka görüşlerinizi bildirin. Görüşleriniz taslağa yansımalı" dediği gündeme getirildi. Ancak Sezer, bir açıklama yapmadı. 
     

</TEXT>
</DOC>
