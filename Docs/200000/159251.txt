<DOC>
<DOCNO> 159251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/soneko23.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı Reel faizler düşmeli 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Merkez Bankası'nın bağımsız bir kuruluş olduğunu ifade ederken, ''hiç birimiz, onun bağımsızlığına halel getirecek bir durumun içinde olmamamız lazım'' dedi. 
     Hisarcıklıoğlu bu arada, reel faizlerin düşmesi gerektiğini söyledi. 
     Hisarcıklıoğlu, IMF Türkiye Masası Şefi Juha Kahkonen ile yaptığı görüşmenin ardından, gazetecilerle sohbet etti. 
     Hisarcıklıoğlu, Merkez Bankası'nın bağımsızlığına karşı bir girişim olduğu takdirde, Türkiye'nin dışardan borç aldığı piyasa yapıcılar denilen kuruluşların algılamasının farklı olabileceğine dikkati çekti. 
     ''O zaman istikrarsızlık ortaya çıkabilir'' diyen Hisarcıklıoğlu, Merkez Bankası'nın kendi insiyatifi ile gecelik faizleri belirlemesi gerektiğini söyledi. Hisarcıklıoğlu, şöyle dedi 
     ''Yani baskı ile değil. Bu algılamayı piyasaların iyi algılayabilmesi için, bunun baskı ile yapıldığı izleniminin kesinlikle verilmemesi lazım. Bunu çok dillendirmek, yapılacaksa da yapılmasına engel olabilir.'' Merkez Bankası'nın bağımsızlığını öngören kanunun yürürlükte olduğunu hatırlatan Hisarcıklıoğlu, Merkez Bankası'nın bağımsızlığını zedeleyecek hiç bir şey yapmadığını bildirdi. 
     Merkez Bankası'nın tutumunu doğru olarak niteleyen Hisarcıklıoğlu, Banka'nın uygulamasının da bu noktada gittiğini kaydetti. 
     Hisarcıklıoğlu, Merkez Bankası ve Hazine'nin uygulanan ekonomik istikrar programı hakkında bilgilendirme toplantılarına devam etmesinin önemine işaret ederken, ''bu bilgilendirmenin yapılmasından sonra bu baskı daha da azalacak'' şeklinde konuştu 
     
     ''ÖNEMLİ HUSUSLARDAN BİRİ TÜRK LİRASINA DÖNÜŞ'' 
     Hisarcıklıoğlu ayrıca, Türkiye'de mevcut reel faizlerin yüksek olduğunu, bunun düşürülmesi gerektiğini söyledi. 
     Piyasalarda görülen önemli hususlardan birinin, Türk tasarrufçularının Türk Lirasına dönmeleri olduğuna işaret eden Hisarcıklıoğlu, bankalardan 2 milyar dolar, yastık altından da 1 milyar doların Türk Lirasına döndüğünü bildirdi. 
     Türkiye'nin 2003 yılı enflasyon hedefinin yüzde 20 olarak açıklandığını hatırlatan Hisarcıklıoğlu, şu an uygulanan faiz oranlarının ortalama yüzde 50'ler seviyesinde olduğunu bildirdi. 
     Programda öngörülen yıllık ortalama faiz hedefinin ise yüzde 45 olduğunu anlatan Hisarcıklıoğlu, ''programlanan hedefin tutturulabilmesı için, faizlerin yüzde 45'lerin altına inmesi gerekmektedir. Böylelikle yıllık ortalama faiz yüzde 45 olabilir'' dedi. 
     Kamu ihale kanunun devam etmesini istediklerini anlatan Hisarcıklıoğlu, ancak teknik bazı aksaklıkların da giderilmesi gerektiğini söyledi. 
     Hisarcıklıoğlu, IMF ile devam eden 5. gözden geçirmeyle ilgili olarak, Hazine Müsteşarı İbrahim Çanakçı'nın, bu gözden geçirmenin kısa ve sorunsuz geçeceğini kendilerine söylediğini anlattı. 
     
     IMF KREDİSİ 
     Öte yandan IMF Türkiye Masası Şefi Juha Kahkonen'in Hisarcıklıoğlu ile yaptığı görüşmede, doğrudan yabancı sermaye çekmesi halinde, 2004 yılında Türkiye'nin IMF yardımı almasına gerek kalmayabileceğini ifade ettiği öğrenildi. 
     
</TEXT>
</DOC>
