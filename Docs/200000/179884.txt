<DOC>
<DOCNO> 179884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/dunya/dun05.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Felluce valisi çark etti Türkler gelsin 
</HEADLINE>
<TEXT>

   DIŞ HABERLER SERVİSİ 

   
   Irak'ta Türk askerinin olası görev yeri olarak gösterilen Sünni üçgenindeki Felluce kasabasının valisi, geçen ay yaptığı, "Türk askeri gelirse, Felluce onlar için cehenneme döner" açıklamasından tamamen saparak, "Yabancı asker gelecekse, Türk askeri olmasını isteriz" dedi. 
   Felluce Valisi Taha Bedevi Elvan, dün Anadolu Ajansı'na yaptığı açıklamada, "Türkiye'nin Irak'a asker göndermesinden büyük memnuniyet duyacaklarını" belirterek, bölge halkının da Türk askerlerinin değerini kavramaya başladığını söyledi. 
   Elvan, "Amerikalı askerlerin halka karşı birtakım yanlış davranışlar sergilediğini" ancak, "Türk askerinin, halkın tepkisini çeken bu gibi davranışlar içine girmeyeceğinden ve kanunlara uygun davranacağından da emin olduğunu" kaydetti. "Türkiye'yi çok sevdiklerini" vurgulayan Felluce valisi, "Türk askerlerini bekliyoruz" ifadesini kullandı. 
   Sünnilerin kalesi durumundaki Felluce'nin valisi Elvan, 26 Ağustos'ta, kasabanın siyasi ve dini liderleri arasında yapılan bir toplantının ardından yayımladığı yazılı açıklamada, bölge halkının Türk askeriyle işbirliği yapmak istemediğini söylemiş ve oybirliğiyle Türk askerini reddettiklerini bildirmişti. 
   
</TEXT>
</DOC>
