<DOC>
<DOCNO> 152913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/spor/yozer.html </URL>
<DATE> 2003/04/28/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Yitip gidenler 
</HEADLINE>
<TEXT>

     Oysa, Galatasaray için bugün kimse 'kötü oynadı' diyemez. Ne gariptir ki, bundan çok daha kötü olduğu günlerde üç puanı alan Galatasaray, dün iki puanı evinde bıraktı. İlk yarıda Adanaspor'un Necati ve Cafer gibi süratli gücü ve Volkan ile İbrahim gibi sürprizleri olmasına rağmen, Galatasaray defansının tank ağırlığı maçın kader yönlerinden birisiydi. İlk golde Hakan Ünsal, Balic, ikinci golde Cihan ve Hasan Şaş'ın kaptırdığı toplar, ağır Galatasaray defansını süratli Adana forvetiyle baş başa bıraktı. İkinci golde Volkan golü atarken, Xavier'i lütfen dikkatle izleyin. Volkan'a adeta eşlik etti. Golü atıncaya kadar bekledi, tek bir müdahalede bile bulunmadı. Galatasaray da golü yedi. Böylesine defans hatalarında yine de iyi çırpındı Galatasaray.. 
     İkinci yarıda Galatasaray, rakip yarı alandan hiç çıkmadı. Volkan, Ergün herşeyini sahaya yansıttı. Lukunku sonuna kadar mücadele etti. Ümit Karan çok çırpındı, ama olmadı. Adanaspor, zorlu dönemde bir puanı kar sayıp, tam bir kapanma yaptı. Kaleci Murat belki de bu sezonun en iyi oyununu oynadı. İnanılmaz toplar çıkardı, Galatasaray forvetini deli etti. Bu yarıdaki Galatasaray'ın tek hatası, sürekli Lukunku'yu düşünmesiydi. Göbekte sürpriz adamları hiç pozisyona sokamadılar. Sürekli yüksek yan ortaları düşündüler. Oyunda çeşitlilik sergileyemediler. Tek yönde sabit kaldılar. Üstelik bir de sadece sol işleyince, sağ hiçbir şey yapmayınca Adana savunmasının konsantrasyonu hiç dağılmadı. Savunma bu yüzden hiç bozulmadı. 
     Ve tabii ki maçın hakemi. Lukunku'nun ilk yarıdaki golü yüzde yüz goldü. Tartışmaya bile açık değil. İkinci yarıdaki Ergün'ün kornerinden gelen topun Ümit'in eline deyip deymediğini bir tek bu futbolcu söyleyebilirdi. Nitekim maçtan sonra Ümit elle oynadığını kabul etti. Maç sırasında herkesin eleştirdiği diğer taraftaki yan hakemi gerçekten kutlamak lazım. Belki de ligin kaderini etkileyecek doğru bir karar verdi. Cafer'in penaltı pozisyonu ise Lukunku'nun golünde olduğu gibi yanlış karardı. Penaltının ağa babasıydı. Böyle bir maçta, böyle iki hata bir hakem için affedilir gibi değil. 
     Sonuç olarak Galatasaray iki puanı yitirdi. Öylesine iki puan ki, 20 puana eşdeğer. 
     


SPOR 

































</TEXT>
</DOC>
