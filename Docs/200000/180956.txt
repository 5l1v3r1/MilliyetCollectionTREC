<DOC>
<DOCNO> 180956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/spor/spo02.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İçimizden biri 
</HEADLINE>
<TEXT>

   Fenerbahçeli Van Hooijdonk, ülkemizde çok mutlu olduğunu söyledi, "Türkçe'yi bilmesem de kendimi bir yabancı gibi görmüyorum" dedi 
      
   Taktiklerini açıkladı 
   FENERBAHÇELİ Van Hooijdonk, ülkesinde Türkiye'yi övdü, İstanbul'da çok mutlu olduğunu belirtti. Hollanda'da yayınlanan Roterdams Dagblad gazetesine konuşan yıldız futbolcu, Sarı - Lacivertli takımda, uzun yıllar forma giydiği Feyenoord'dan daha iyi ortam bulduğunu belirtti. Daum ile iyi anlaştığını da kaydeden golcü, "Oyun planımız ilk 15 dakika içinde rakibe darbe vurmak. Bunu başaramazsak, orta sahaya gelip arkadaşlarıma asist yapıyorum" dedi. 
   
   "Önlem arıyorlar" 
   HOOİJDONK, Fenerbahçe formasıyla resmi maçlarda henüz 2 frikik golü atmasına rağmen, rakiplerin kendisine önlem almak için arayışta bulunduklarını da ifade etti. Hollandalı futbolcu, "Önümüzdeki haftalarda daha çok frikik kazanıp, daha fazla gol atacağıma inanıyorum" dedi. Süper frikikçi, dil problemine rağmen takım arkadaşlarıyla çok iyi anlaştığını ve kendisini kesinlikle bir yabancı gibi hissetmediğini de vurguladı. 
   
   Tuncay "Barça" markajında    YUSUF KOBAL 

   RÜŞTÜ'YÜ bedelsiz transfer eden Barcelona, Tuncay Şanlı'ya göz dikti. Sezon sonunda sözleşmesi bitecek olan futbolcuyu yakın takibe alan Katalan kulübü, Tuncay'ı milli maçlar dışında, Galatasaray - Fenerbahçe derbisinde de izleyecek. Bu transfer için Rüştü'nün Menajeri Pini Zahavi'nin, Tuncay'ın Menajeri Erdinç Şehit ile temas kurduğu öğrenildi. 
   
   
</TEXT>
</DOC>
