<DOC>
<DOCNO> 178818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/dunya/dun01.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da 'zengin' uranyum 
</HEADLINE>
<TEXT>

   DIŞ HABERLER SERVİSİ 

   
   Bazı bölümleri önceki gün basına sızdırılan gizli bir Birleşmiş Milletler BM raporuna göre, İran'da incelemelerde bulunan müfettişler, hiçbir şekilde sivil kullanım amacı taşımayan zenginleştirilmiş uranyum buldu. Uluslararası Atom Enerjisi Ajansı'nın IAEA merkezinin bulunduğu Viyana'da, AFP'ye raporla ilgili konuşan Batılı bir diplomat, "Zenginleştirilmiş uranyum bulunması kaygı verici. Denetçiler, iki tip uranyum tespit ettiler. Bunlar, sivil amaçlarla kullanılacak şeyler değil" dedi. 
   Bu bulgulara ilişkin ifadeler, IAEA'nın BM için hazırladığı gizli bir raporda yer aldı. Raporda İran'ın, 1980'lerde bir "ağır su" programının olduğunu ve santrifuj ithal etmeye çalıştığı iddialarını doğruladığı da yazıyor. Ağır su, nükleer silah yapımında kullanılan plutonyumu üreten reaktörlerde kullanılıyor. İran'ın atom bombası peşinde olduğu öne sürülüyor. 
   
   
</TEXT>
</DOC>
