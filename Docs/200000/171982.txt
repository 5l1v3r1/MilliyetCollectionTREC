<DOC>
<DOCNO> 171982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/sontur05.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversite adaylarının kafası karışık... 
</HEADLINE>
<TEXT>

     Konya'da yapılan bir araştırma, ÖSS'yi kazanan öğrencilerin, belki de yaşamlarının akışını belirleyecek tercih döneminde, yüzdelik dilim ve iyi bir bölüme yerleşme kaygısı içinde olduğunu ortaya koydu. 
     Türkiye İş Kurumu Konya İl Müdürlüğü Meslek Danışma Merkezi Koordinatörü Ömer Tokgöz, yaklaşık 10 ay süren bir maratonun ardından ÖSS'ye giren ve kazanan öğrencilerin, sonuçların açıklanmasından sonra tercih kaygısı içine girdiğini söyledi. 
     İl Müdürlüğü olarak ÖSS'yi kazanmış öğrencilere yönelik kişilik özelliklerine uygun yüksek öğretim programları belirleyen ve tercihleri sıralayan Bilgisayar Destekli Meslek Rehberliği verdiklerini belirten Tokgöz, rehberlik için gelen 500 öğrenci üzerinde araştırma yapıldığını bildirdi. 
     Araştırma sonucunda, üniversite tercihi üzerinde çalışması gereken öğrencilerin adeta elinin kolunun bağlandığını gördüğünü ifade eden Tokgöz, şunları kaydetti 
     ''Bu yıl puanlamada yapılan değişiklik nedeniyle, bölümlerin yüzdelik dilimleri ve puanları net şekilde bilinmiyor. Yeni puanlama sistemiyle, hangi üniversiteye kaç puanla girileceği hakkında hiçbir uzmanın net bilgisi yok. Bu kaos içinde bocalayan gençler, yüzdelik dilim ve iyi bir bölüme yerleşememe kaygısı içine girmişler. Ayrıca, puanlara bakarak, göreceli olarak Ankara, İstanbul ve İzmir'deki üniversitelere puanlarının yetmeyeceği endişesini taşıyorlar.'' Tokgöz, üç büyük kentteki üniversitelere puanları yetmeyen öğrencilerin yüzde 80'inde düşük puan kompleksi yaşandığının ortaya çıktığını vurgulayarak, ''Araştırmamıza katılan ve bu üniversitelere girmek için yeterli puan alan 250 öğrencinin yüzde 70'i ise gitmekten korkuyor. Büyük illere gittiklerinde dışlanmaktan çekinen bu çocuklar, tercih yaparlarken büyük hatalar yapıyorlar'' dedi. 
     
     ADAYLAR FARKLI KENT, AİLELER YAŞADIKLARI KENTİ İSTİYOR 
     Ayrıca, 500 öğrencinin yüzde 90'ına yakınının farklı kişiler ve yerler tanımak, özgür yaşamak düşüncesiyle bulunduğu kent dışında tercih yapmak istediğini belirten Tokgöz, ailelerinin yüzde 60'ının ise çocuklarının farklı ortamlara girerek zarar görmesinden korktukları için il dışında okumalarına sıcak bakmadığını bildirdi. 
     Tokgöz, şu anda puan, üniversite, bölüm, yaşadığı kent dışında üniversite tercihi gibi çok alanda düşünmek zorunda kalan adayların sadece yüzde 40'ına yakınının tercih yapabildiğini ifade ederek, ''Bu öğrencilerin de düşünceleri henüz netleşmemiş. Sadece, bu stresten kurtulmak ve tercihlerim hazır demek için birkaç bölüm belirlemişler'' diye konuştu. 
     Tokgöz, sorunlarla boğuşan öğrencilerin yanlış tercih yapıp ''diplomalı işsizler ordusu''na katılmamaları için Türkiye İş Kurumu Genel Müdürlüğü'ne bağlı 46 merkezde meslek seçimi konusunda verilen hizmetlerden yararlanmalarını isteyerek, öğrencilere okumak istedikleri bölüm, üniversitenin eğitim kalitesi ve seçilen bölümün iş alanı hakkında bilgi toplandıktan sonra kişiliklerine uygun tercih yapmalarını önerdi. 
     
</TEXT>
</DOC>
