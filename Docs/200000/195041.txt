<DOC>
<DOCNO> 195041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/soneko13.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek taşıt vergisi mükelleflere iade edilecek... 
</HEADLINE>
<TEXT>

     Gelirler Genel Müdür Vekili Osman Arıoğlu, enflasyon muhasebesinin Türkiye'de kayıt dışı ekonomiyle mücadelede ''olmazsa olmaz'' koşul olduğunu söyledi. 
     Arıoğlu, Türkiye Müteahhitler Birliği'nin Bilkent Otel'de düzenlenen iftar yemeğinde yaptığı konuşmada, çok ciddi krizlerden geçen Türkiye'nin bugün artık gündeminde enflasyon, savurganlık gibi meselelerin bulunmadığını söyledi. 
     Arıoğlu, Türkiye'nin üretime ve istihdama en fazla ihtiyacının olduğu ve Irak Savaşı gibi bir belirsizliğin bulunduğu bu ortamda mümkün olduğunca üretimi olumsuz etkilemeyecek ek kaynaklara yöneldiklerini anlatarak, ancak bu yönde alınan Ek Motorlu Taşıtlar Vergisi'nin mükelleflere iade edileceğini söyledi. Arıoğlu, bununla ilgili yasal düzenlemenin yakın bir zamanda Meclis gündemine geleceğini kaydetti. 
     Bu noktanın Türkiye açısından çok önemli olduğunu vurgulayan Arıoğlu, şöyle devam etti 
     ''2003 yılı kolay bir yıl olmadı. Yüzde 6.5 faiz dışı fazlayı tutturmak gereken bir yıldı. Yola böyle çıktığınızda gidebileceğiniz iki tane kaleminiz var. Ya gelirleri artıracaksınız ya da harcamalardan kısacaksınız. Önce işe harcamalardan başlandı. Burada bundan daha fazlası olamaz denilen noktaya kadar gelindi. Daha sonra da gelirleri ne kadar artırabiliriz diye çalıştık.'' Vergi Barışı konusunda ekonomiye ciddi anlamda kaynak aktarıcı yönde son derece olumlu bir sonuca ulaşıldığını bildiren Arıoğlu, bu yıl alınacak 6 taksitten 5'inin tamamlandığını belirtti. 
     Arıoğlu, Vergi Barışı'nın resmi sonuçlarının önümüzdeki günlerde açıklanacağını kaydetti. 
     Enflasyon muhasebesine de değinen Osman Arıoğlu, bunun Türkiye'de kayıt dışı ekonomiyle mücadelede ''olmazsa olmaz'' koşullardan biri olduğunu kaydetti. 
     Arıoğlu, teşviklerle ilgili gündemde yeni bir yasal çalışma bulunduğunu, bunun 1500 doların altında geliri olan illere ilişkin yeni bir teşvik düzenlemesini içerdiğini bildirdi. Bu düzenlemenin önümüzdeki günlerde Bakanlar Kurulu'na intikal edeceğini sözlerine ekledi. 
     
</TEXT>
</DOC>
