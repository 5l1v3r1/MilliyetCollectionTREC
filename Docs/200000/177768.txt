<DOC>
<DOCNO> 177768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/spor/yozer.html </URL>
<DATE> 2003/08/24/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Ders olsun 
</HEADLINE>
<TEXT>

   
   Eğer Galatasaray gibi bir takım futbol oynamak yerine tamamen şansına güvenirse, puan kaybetmesine şaşmamak lazım. Doksan dakika hiçbir organizasyonu gerçekleştirmeyen, oyun disiplininden kopuk olan, gol pozisyonlarını Allah'a emanet eden Galatasaray aldığı puana yatıp kalkıp şükretmeli. 
   Galatasaray Teknik Direktörü Fatih Terim bu maçtan sonra hiçbir futbolcusunu suçlamamalı. Çünkü hatanın büyüğü tamamen kendisinde. Gaziantep'te gelen kötü sinyalleri anlayamadı. Hep böyle gideceğini düşündü, kadro seçimini yanlış yaptı. Antep'te, Sabri'nin oyunu nasıl değiştirdiğini, Volkan'ın ne kadar kötü oynadığını, Pinto'nun verimsizliğini görmezden geldi. 
   İlk yarıda Galatasaray orta alanının rakibe verdiği derin boşluklar farklı bir mağlubiyete yolaçıyordu. Bursasporlu oyuncuların orta alanı elli metre hiç kimseyle uğraşmadan tek başlarına geçmesi akıl alacak iş değildi. Ancak Bursa forvetinin son vuruşlardaki yanlışları Galatasaray'ın bu zaaflarını ve aksayan yönlerini dize getiremedi. 
   Savunmada sadece Ömer çırpınırken, De Boer sayısız hata yaptı. Hakan Ünsal derseniz bir maçtaki hata rekorunu tek başına kırdı. İlk yarıda onun kanadı TEM yolu gibi açıklar bırakırken, Terim yedikleri ilk golü ibret için futbolcularına günde on kez izlettirmeli. Bu kadar komik bir golü Galatasaray gibi bir takımın yemesi çok şaşırtıcı. 
   Galatasaray ilk yarıda kötü oynamasına rağmen pozisyona girdi. Ancak ikinci yarıda hiç pozisyona girmeden iki gol atması ilginçti. Galatasaraylılık ruhu bence sadece genç Sabri'de vardı. Diğerlerinde ruh hak getire. 
   Hasan Şaş o golü atsaydı Galatasaray yine o büyük şansını kullanmış olacaktı. Ancak olmadı. İyi ki de olmadı. Eğer olsaydı Terim yine şansına güvenecek ve bu hataları yine sahneye koyacaktı. Kimbilir belki de kayıp iki puan belki ders olur. 
   
      
</TEXT>
</DOC>
