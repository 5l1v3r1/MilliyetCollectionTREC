<DOC>
<DOCNO> 164683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/spor/spo04.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
D'Haene geliyor 
</HEADLINE>
<TEXT>

Trabzonspor, ikinci Belçikalı'ya da imza attırıyor. Antwerp'in stoperi, yıllık 250 bin dolar alacak 
     DHA 

     Erman aranmayacak 
     YABANCI konusunda seçici davranan Trabzonspor, İbrahim Yattara ve Van De Paar'ın ardından Antwerp'in stoperi Karel D'Haene'ye de imza attırıyor. Bu yıl transfer edilecek ikinci Belçikalı olan D'Haene'nin bu akşam Trabzon'da olacağı açıklandı. Bordo - Mavililer'in 3 yıllık anlaşma yapacağı futbolcunun, Erman Güraçar'ın boşluğunu dolduracağı ifade edildi. 
     
     Bonservisi 450 bin Euro 
     D'HAENE için kulübü Antwerp'e 450 bin euro bonservis bedeli ödenirken, bu futbolcuyla da her sezon için 250 bin dolara anlaşmaya varıldı. Bordo - Mavililer'in bugün sözleşme imzalayacağı Belçikalı futbolcunun, özellikle çabukluğu ve tekniği ile sağlam bir savunmacı portresi çizdiği belirtildi. 
     
     Okan ümidi sürüyor 
     FORVET arayışını yurtdışı pazarında sürdüren Trabzonspor, Bursasporlu Okan Yılmaz'dan da ümidini kesmedi. Belçika Milli Takımı'nın forveti Sonck ve Ganalı Amoah ile görüşmeleri sürdüren Bordo - Mavililer, Okan'ın milli takımdan dönmesini bekliyor. Yönetici Kenan Sönmez, "Okan'ın transferi konusunda umutlu olduklarını ifade etti. 
     
     Gökhan isteniyor 
     ÇANAKKALE Dardanelspor ve Ümit Milli Takımı'nın stoperi Gökhan, yeniden Trabzon'un gündemine geldi. Futbolcudan "Gelirim" sözünü alan Bordo-Mavililer'in Dardanelspor'un Başkanı Niyazi Önen'i ikna etmeye çalıştıkları öğrenildi. Trabzon ayrıca, aynı takımda forma giyen Hasan ve Mersin İdmanyurdu'ndan Mesut, Kayserisporlu Tayfun ve Ergün'le de ilgileniyor. 
     

</TEXT>
</DOC>
