<DOC>
<DOCNO> 153714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sondun24.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum Kesimi'ndeki 1 Mayıs kutlamalarına Kıbrıslı Türkler de katıldı 
</HEADLINE>
<TEXT>

     KKTC Bakanlar Kurulu'nun Kıbrıs'ta karşılıklı geçişleri serbest bırakması çerçevesinde bugün Rum tarafına geçen bazı Kıbrıslı Türkler, Leşkoşa'nın Rum kesiminde düzenlenen 1 Mayıs kutlamalarına katıldı. 
     Rum İşçi Federasyonu PEO tarafından Eleftheria Meydanı'nda düzenlenen mitinge, KKTC'den, ''Bu Memleket Bizim Plaftormu''nu oluşturan bazı siyasi parti, sendika ve sivil toplum kuruluşlarının temsilcileri de yer aldı. 
     Komünist AKEL partisi Genel Sekreteri ve Rum Meclis Başkanı Dimitris Hristofyas, mitinge katılarak bir konuşma yaptı. 
     KKTC'deki Devrimci İşçi Sendikaları DEV-İŞ Başkanı Ali Gulle de, mitingde yaptığı konuşmada, ''ayrılığa ve duvarlara hiçbir zaman inanmadıklarını'' belirterek, ''şimdiye kadar bunun için mücadele ettiklerini, bundan sonra da bu mücadeleyi sürdüreceklerini'' kaydetti. 
     Kıbrıslı Türklerin ve Rumların, 1 Mayıs'ı en son 1958 yılında ortaklaşa kutladıkları belirtildi. 
     Bazı Rum sendika temsilcilerinin de, bu akşam Lefkoşa'da düzenlenecek mitinge katılacakları açıklandı. 
     Bu arada, Lefkoşa'nın Rum kesiminde düzenlenen 1 Mayıs kutlamalarına terör örgütü PKK KADEK yandaşları da katılarak, örgütleri lehinde sloganlar attı. 
     Terör örgütü yandaşlarının, mitingde, terör örgütü başı Abdullah Öcalan'ın posterlerini ve çeşitli dövizler taşıdıkları dikkat çekti. 
     Rum polisinin, terör örgütü yandaşlarına müdahale etmediği gözlendi. 
     




</TEXT>
</DOC>
