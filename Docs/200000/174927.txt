<DOC>
<DOCNO> 174927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/siyaset/siy10.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağımlı olan alıkonulacak 
</HEADLINE>
<TEXT>

   Yeni Medeni Kanun'a göre, alkol - madde bağımlılığı olanlar, tedavi, eğitim veya ıslah için elverişli bir kurumda tutulabilecek 
   ANKARA Milliyet 

   
   Yeni Medeni Kanun'daki velayet, vesayet ve miras düzenlemelerine göre, çocuğunun malına sahip çıkmayan veliye dava açılabilecek. Akli dengesi yerinde olmayanların özgürlükleri kısıtlanırken kendilerine de sorulacak. Sözlü vasiyet verenler yoldaysa şoför, hakim yerine geçebilecek. 
   Velayet, vesayet ve miras konularına ilişkin dünkü Resmi Gazete'de yayımlanarak yürürlüğe giren düzenlemeler şöyle 
   Ergin olmayan çocuk, anne - babasının velayeti altında bulunacak. Hakim çocuğun korunması için bir aile yanına veya bir kuruma yerleştirilmesine karar verebilecek. H kim, anne - babanın çocuğun mallarını yönetmekte özen göstermemesi halinde gerekli işlemleri yapacak. Çocuğun mallarının gelirleri, bakımı, yetiştirilmesi ve eğitimine harcanacak. H kim kararıyla velayetleri veya malı yönetme hakları sona eren anne - baba, hesap cetveliyle birlikte çocuğun mallarını vasiye veya kayyuma devredecek. Akıl hastalığı, alkol - madde bağımlılığı, ağır bulaşıcı hastalık taşıma gibi toplum için tehlike oluşturan ergenlerin, bulundukları hallerden kurtarılamaması halinde, tedavisi, eğitimi veya ıslahı için elverişli bir kuruma yerleştirilebilecek, ya da bu kurumlarda alıkonulabilecek. Özgürlüğün kısıtlanmasına karar verilirken, özgürlüğü kısıtlanacak kişi de dinlenecek. Vasiyetçinin öldüğüne dair kesin delil olmadan vasiyetname verilmişse, delilin sağlanmasına kadar vasiyetnamenin açılması ertelenecek. Mirasçılar, 3 ay içinde mirası reddedebilecek. Birden çok mirasçı bulunması halinde, mirasın geçmesiyle birlikte paylaşmaya kadar mirasçılar arasında, terekedeki bütün hak ve borçları kapsayan bir ortaklık meydana gelecek. Sözlü vasiyet yoluna başvuran kimse askerlik hizmetindeyse teğmen veya daha yüksek rütbeli bir subay sağlık kurumlarında tedavi edilmekteyse baştabip, kişi ülke sınırları dışında seyreden bir ulaşım aracında bulunuyorsa otobüste kaptan şoför, uçakta pilot, gemide kaptan, trende kondüktör veya şeftren ya da bunların yardımcıları hakim yerine geçecek. Vesayet altındaki kişiye ait malların satışında açık artırma yapılacak. Bu durumdaki kişinin kendisi veya ailesi için özel bir değer taşıyan şeyler zorunlu olmadıkça satılamayacak. 
   
   
</TEXT>
</DOC>
