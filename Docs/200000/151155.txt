<DOC>
<DOCNO> 151155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/yazar/sazak.html </URL>
<DATE> 2003/04/20/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Çalınan tarih 
</HEADLINE>
<TEXT>

     Bağdat'ta göğe yükselen külleri 13'üncü yüzyıldaki istilada 'kitapların mürekkebi nedeniyle siyah akan Dicle'yle kıyaslayan İngiliz yazar Robert Fisk'in gösterdiği duyarlılığa Türkiye'den kimler katılacak diye beklerken en anlamlı tepkilerden biri Prof. Altan Çilingiroğlu'ndan geldi. 
     Aydın Doğan Vakfı'nın bu yıl arkeoloji dalında verilen ödülünü Türkiye'nin ilk hititologu olan Ord. Prof. Sedat Alp ile paylaşan Prof. Çilingiroğlu'nun törendeki konuşması Bağdat'ta 'çalınan tarih'e suçüstü niteliğindeydi 
     'Irak'ı işgal edenler, petrol kuyularını korumakta sergiledikleri beceriyi, tarihin en eski uygarlığını korumakta göstermediler.' 
     Mezopotamya kültürünün binlerce yıllık eserleri acımasızca yağmalandı. 
     El Sahaf'ın - yaşıyorsa - kulakları çınlasın, ABD füzelerinin Bağdat'ı bombaladığı ilk günlerinde 'Bush'un ataları mağaralarda yaşarken, bizler Mezopotamya uygarlığını insanlığın hizmetine sunuyorduk' diyordu. 
     İşgal sonrası Bağdat'ı kendi halkına yağmalatan ABD şartları eşitledi. 
     Iraklı müze yöneticilerinin gözyaşları içinde korumaya çalıştıkları eserlerden bulunabilenler FBI'nın insafıyla geri getirilecekmiş 
     ABD'nin 'çalınan uygarlığı' arama çabaları kimyasal silah masalına benziyor. 
     Sahi ne oldu kitle imha silahları 
     Savaşın gerekçesi unutuldu. 
     ABD şimdi BM Güvenlik Konseyi'nden Irak'a uygulanan 'ambargo'nun kaldırılmasını istiyor. O ambargo değil miydi, halkı sefalete boğan Saddam'ın gücünü pekiştiren. 
     Irak'a yerleşen ABD ambargoyu kaldırıp petrolü pazarlamak istiyor. 
     BM ise haklı olarak 'Irak'ın silahsızlandırılması' koşuluna bağlanan ambargoya son verilmesi için silah denetçilerinin 'temiz' raporu vermesini bekliyor. 
     İşgalin mimarlarından ABD Savunma Bakanı Donald Rumsfeld tepki göstermiş 
     'Kimyasal silahı biz nereden bulalım. Kim bilir Irak'ın neresinde saklı. Amerikan askeri hazine avcısı değil ki her yeri kazıp dursun. Iraklılar bize göstermedikleri sürece bulamayız. Ve bulamayacağız da.' 
     BM silah denetçilerinin 'dumanı tüten silaha rastlamadık' raporuna rağmen Irak'ı yerle bir eden ABD yönetimi savaştan sonra kıvırıyor 
     Kimyasal silah yok. 
     Saddam kayıp. 
     Usame bin Ladin gerçek mi, 'video klip' mi belli değil. 
     Irak'ın 'özgürleştirilmesi' adına yapılan savaşın bedelini çocuklar ve sivil halk ödedi. 'Kültürel soykırım'a karşı Türkiye'den yükselen sesleri alkışlıyoruz. Keşke yaralı çocuklar, ilaçsız, narkozsuz, elektriksiz, susuz hastaneler için de aynı duyarlılık gösterilse. 
     İnsanlık adına hala yapacak çok şey var. 
     Siyaseten ise 11 Eylül'ü sorgulamanın zamanı geliyor. 
     
     







</TEXT>
</DOC>
