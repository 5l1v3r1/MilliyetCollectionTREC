<DOC>
<DOCNO> 179549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/soneko31.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
CeBIT Bilişim Eurasia yarın başlıyor... 
</HEADLINE>
<TEXT>

     Avrasya'nın en büyük bilgi ve iletişim teknolojileri fuarı olarak nitelendirilen CeBIT Bilişim Eurasia Fuarı, yarın başlayacak. 
     Dünya CeBIT zincirinin Avrasya halkası olan fuar, bu yıl Çin, Fransa, Almanya, Yunanistan, Hindistan, İtalya, Güney Kore, Singapur, Danimarka, Belçika, Tayland ve ABD başta olmak üzere 20 ülkeden 900'e yakın şirket ve 55 ülkeden de 160 bin ziyaretçiyi ağırlayarak küresel bir buluşmaya ev sahipliği yapacak. 
     Yabancı şirketler arasında Türkiye'de temsilciliği bulunmayan firmaların ürün ve hizmetlerini kendilerine ayrılan bölümlerde tanıtacağı fuar, 55 bin küçük ve orta boy işletme yetkilileri ile Anadolu'dan yaklaşık 45 bin işadamını ağırlayacak. 
     24 bin metrekarelik kapalı alanda 7 ana salonda yapılacak fuarda ayrıca, 2 bin metrekarelik ziyaretçi kabul alanı oluşturuldu. 
     Teknolojideki son gelişmelerin yanı sıra fuarda bu yıl e-devlet, e-belediye, Made in Turkey ve gelecek parkı adı verilen dört tematik bölüm işlenecek. 
     Fuar, Tüyap Beylikdüzü Fuar ve Kongre Merkezi'nde Dünya CeBIT ve Hannover Fairs Interpro Uluslararası Fuarcılık HİF A.Ş. Yönetim Kurulu Başkanı Jörg Schomburg ve HİF A.Ş. Yönetim Kurulu Üyesi Şafak Alpay'ın açılış konuşmalarıyla başlayacak. 
     Fuarda, geçen yıl 24 kamu kurum ve kuruluşunun katılımıyla gerçekleştirilen e-devlet teması, bu yıl 34 kamu kurum ve kuruluşunun ortaya koyduğu 100'den fazla e-dönüşüm projesiyle hayata geçirilecek. 
     Bu yılki e-devlet tematik bölümünde başta Başbakanlık, Milli Eğitim, Dışişleri, Sanayi ve Ticaret, Tarım ve Köyişleri, Kültür ve Turizm, Maliye Bakanlıkları ile Gümrük Müsteşarlığı, Hazine Müsteşarlığı, SSK, Afet İşleri Genel Müdürlüğü ve DİE gibi kamu kurumlar uygulamalarını aktaracak. 
     
     İLK KEZ e-BELEDİYE FORUMU YAPILACAK 
     CeBIT'de ilk kez bu yıl gerçekleştirilecek e-belediye tematik bölümünde ise 6 belediye, 10 belediye iştiraki ve 3 şirket e-dönüşüm projelerini sergileyecekler. 
     Uluslararası Yerel Yönetimler Birliği, Doğu Akdeniz ve Ortadoğu Bölge Teşkilatı IULA-EMME işbirliği ile Türkiye'de ilk kez yapılacak Avrasya e-Belediye Forumu'nda da başarılı uygulamalar ulusal ve uluslararası uzmanlar tarafından ilgililere aktarılacak. 
     Fuarda ele alınacak ''Made in Turkey'' bölümünde de Türkiye'de üretilen ve küresel platformlarda temsil etme potansiyeli bulunan, teknoloji alanında katma değer taşıyan her türlü yazılım ve donanım ürünleri sergilenerek küresel bir ticaret ortamı yaratılacak. 
     CeBIT'in dört tematik bölümünden biri olan ''gelecek parkı''nda ise, TÜBİTAK ile Boğaziçi, Bilkent, Koç, Doğuş ve Yıldız Teknik üniversitelerinin aralarında bulunduğu 12 büyük üniversiteye bağlı akademisyenler, bilim adamları ve öğrenciler 135 proje hakkında bilgi verecek. 
     Dünyada ilk kez kullanılan infoStrip teknolojisiyle, CeBIT Bilişim Eurasia Fuarı'ndaki tüm gelişmeler JAVA destekli tüm cep telefonlarından takip edilebilecek. 
     Fuar için Bostancı, Üsküdar, Kadıköy, Taksim, Mecidiyeköy, Beşiktaş ve Bakırköy'den İETT otobüsleri Tüyap Beylikdüzü'ne seferler düzenleyecek. 
     
     A.A STAND AÇACAK 
     CeBIT Bilişim Eurasia Fuarı'nda Anadolu Ajansı A.A da stand açarak ziyaretçileri bilgilendirecek. 
     Günlük haber akışını sağlayan sistemin kurulduğu standda isteyen ziyaretçilere günün fotoğrafları ve haberler gösterilerek ajansın tanıtımı yapılacak. 
     Türkiye'nin en büyük, dünyanın da önde gelen haber ajansları arasında yer alan A.A, yurtiçi ve yurtdışındaki gelişmeleri haber ve fotoğraf olarak abonelerine günün 24 saati, uydu üzerinden kesintisiz olarak iletiyor. 
     
</TEXT>
</DOC>
