<DOC>
<DOCNO> 172270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/yasam/yas07.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
4 hektar daha yandı 
</HEADLINE>
<TEXT>

   70 metre arayla kasıtlı olarak çıkarıldığı iddia edilen iki ayrı yangında, Marmaris ormanlarının bir kısmı daha yok oldu 
      KAAN KAYA Muğla DHA 
   
   Orman vasfını yitiren arazilerin satışının gündeme gelmesiyle 350 hektar ormanlık alanını kaybeden Marmaris, dün sezonun ikinci yangınıyla karşı karşıya kaldı. Sarıana Mahallesi'nde 70 metre arayla kasıtlı olarak çıkarıldığı iddia edilen iki ayrı yangında 4 hektar ormanlık olan yok oldu. 
   
   'Kasıt' iddiası 
   Sarıana Türbesi karşısında bulunan ormanlık alanda saat 12.40'ta alevler yükseldi. Yangına Orman İşletme Müdürlüğü ve çevre ilçelerin itfaiyelerinden 500 kişilik ekip müdahale etti. Antalya'dan 2 adet C 130 tipi yangın söndürme uçağı, Balıkesir ve Denizli'den de iki helikopter bölgeye sevk edildi. Televizyon vericilerinin elektriği de, belediyenin isteğiyle TEDAŞ tarafından kesildi ekranlar karardı. 
   Soğutma çalışmaları sürerken bu bölgenin 70 metre kuzeybatısından da alevler yükseldi. İki helikopter, söndürme ekipleri, 6 arazöz bu bölgeye sevk edildi. Yetkililer, yangında kasıt ihtimalinin yüksek olduğunu belirtti. 
   İzmir'in Aliağa ilçesi Soğukhava mevkiinde çıkan orman yangınına da bir ekip, 8 arazöz ve bir helikopterin müdahale etti. 
   
   Aliağa'daki tek orman yanıyor 
   İzmir Aliağa'da, kentin göbeğindeki tek orman alanı olan Çamlık mevkiinde söndürülmeden atılan sigara izmaritinden çıktığı belirtilen yangında dört hektar alan tahrip oldu. 
   Yangına Aliağa, Bergama, Şakran orman işletme ekipleri, sekiz arazöz, bir helikopter, Orman Bölge Müdürlüğü ile itfaiye ekipleri müdahale etti. Ekiplerin yoğun çalışmaları sonucu yangın kısa sürede kontrol altına alınarak soğutma çalışmalarına başlandı. Yangında, yaklaşık 4 hektar orman alanının tahrip olduğu kaydedildi. 
   
   
</TEXT>
</DOC>
