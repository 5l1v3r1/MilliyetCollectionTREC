<DOC>
<DOCNO> 199562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sonspo18.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızgın taraftarlar kombine kartları kırdılar... 
</HEADLINE>
<TEXT>

     Bursasporlu bir grup taraftar, Hagi'nin istifası ile takımın kötü gidişatı nedeniyle yönetim ve futbolcuları, kombine kartlarını kırarak protesto etti. 
     Bursasporlu Esnaflar Derneği'nce, Santral Garaj'daki Tuğcu Plaza önünde düzenlenen protesto gösterisinde, yeşil-beyazlı taraftarlar, yönetim ve futbolcular aleyhine sloganlar attılar. 
     Dernek başkanı Fevzinur Dündar, yaptığı açıklamada, kombine kartları takımın başına Gheorghe Hagi'nin getirilmesi, Fikret Üstenci başkanlığındaki yönetimin de başarılı olacağı düşüncesiyle aldıklarını belirterek, ''Ancak gördük ki takımda değişen birşey yok. Yine küme düşmemeye oynuyoruz'' dedi. 
     İstifa eden Hagi'nin ardından teknik direktörlüğe Ümit Kayıhan'ın getirilmesini şaşkınlıkla karşıladıklarını anlatan Dündar, şunları söyledi 
     ''Hagi'nin ardından takımda 5 yıldır yardımcı antrenörlük yapan Adnan Örnek, niye gönderildi. Adnan Örnek madem yetersizdi, neden bu kadar süre tutuldu Üstenci başanlığındaki yönetimi kongrede desteklemiştik. Ancak biz Bursasporluyuz. Eğer takım toparlanmazsa, yönetim ve futbolculara karşı farklı eylemler düzenleyebiliriz. Bu eylemlerimizden de biz sorumlu olmayacağız.'' Kombine kartlarını kıran taraftarlar, polisin uyarısı üzerine olaysız bir şekilde dağıldı. 
     
</TEXT>
</DOC>
