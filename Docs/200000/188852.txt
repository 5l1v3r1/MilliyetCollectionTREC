<DOC>
<DOCNO> 188852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sontur03.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Perde arkası... Başbakan Erdoğan ile Org. Özkök neler konuştu .. 
</HEADLINE>
<TEXT>

     ELÇİN ERGÜN ANKARA 
Genelkurmay Başkanı Orgeneral Hilmi Özkök ile Başbakan Recep Tayyip Erdoğan dün Başbakanlık konutunda sürpriz bir görüşme yaptılar. İmam hatip liselerinin durumunun da ele alındığı görüşmede, Orgeneral Özkök Başbakan Erdoğan'a imam hatip liselerine ilişkin yapılacak düzenlemelerle ilgili olarak hassasiyetini dile getirdi. Erdoğan ile Özkök'ü başbaşa bir yemekte buluşturan görüşmenin Genelkurmay İkinci Başkanı Orgeneral İlker Başbuğ'un imam hatip liselerine yönelik sert açıklamalarının ertesinde gerçekleşmesi dikkat çekti. 
     
     Davet Başbakan'dan 
     Alınan bilgiye göre davet Erdoğan'dan geldi. Özkök ve Erdoğan'ın programlarında yer almayan ve 1.5 saat süren "sürpriz" yemek Başbakanlık Resmi Konutu'nda gerçekleşti. Yemek sırasında meydana gelen Bağdat Büyükelçiliği saldırısının da Özkök ve Erdoğan'a not olarak iletildiği bildirildi. Yemeğin ardından Erdoğan, Özkök'ü Başbakanlık Konutu'nun kapısına kadar uğurladı. 
     Irak konusunun da ele alındığı görüşme siyasi kulislerde Erdoğan'ın Orgeneral Başbuğ'un açıklamalarıyla gerilen ortamı yumuşatmaya dönük girişimi olarak yorumlandı. 
     
     Ülkede huzuru teşvik etmiş olursunuz 
     Erdoğan da, Güney Afrika Cumhurbaşkanı Birinci Yardımcısı Jacob Zuma'yı kabulü sırasında görüşmenin içeriğine ilişkin bir soruya "Irak, Kıbrıs" yanıtını vermekle yetindi. Erdoğan, imam hatip liseleri ile ilgili konunun gündeme gelip gelmediği sorusunu ise "Onları da görüşürüz. Bunlar ülkenin gündeminde olan şeyler" sözleriyle değerlendirdi. Erdoğan gazetecilere, "Ama ifadeler sizler tarafından da daha dikkatli kullanılırsa ülkedeki havayı, huzuru teşvik etmiş olursunuz" dedi. 
     Önceki gün Genelkurmay İkinci Başkanı Orgeneral Başbuğ'un, Türk askerinin Irak'ta gidebileceği bölgeler ve hareket tarzına ilişkin detaylı bir brifing vermişti. Başbuğ, bu toplantıda hükümetin imam hatip liseleri ile ilgili yaptığı düzenlemelerden duyulan rahatsızlığı sert ifadelerle dile getirmişti. 
     Öte yandan Erdoğan, dün akşam saatlerinde MGK Genel Sekreteri Orgeneral Şükrü Sarıışık'la görüştü. 
     
</TEXT>
</DOC>
