<DOC>
<DOCNO> 181386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/siyaset/asiy.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'den mesaj var 
</HEADLINE>
<TEXT>

   İngiltere lideri Blair, Erdoğan'a gönderdiği mesajda "E - Devlet işbirliğimiz İngiltere'nin AB sürecinde Türkiye'ye kararlı desteğinin parçasıdır" dedi 
      ANKARA Milliyet 

   
   İngiltere Başbakan Tony Blair, Başbakan Recep Tayyip Erdoğan'a gönderdiği mesajda, iki ülkenin ortak yürüttüğü e - devlet projesinin, İngiltere'nin Türkiye'nin AB üyeliği için verdiği desteğin devamı olduğunu vurguladı. Blair, "Bu konuda birbirimizden öğreneceğimiz çok dersler var" dedi. Erdoğan'ın da katıldığı "İngiltere - Türkiye E - Devlet Semineri"nde konuşan İngiltere'nin Ankara Büyükelçisi Peter Westmacott, "Ben ve İngiliz Hükümeti, gerçekleştirmekte olduğunuz ekonomik ve siyasi reformlara hayranlık duymakta ve bu reformları desteklemekteyiz. Türkiye'nin AB'ye katılacağı günü öne çekmek için, katılım öncesi bir dizi konuda birlikte çalışmaktayız" diye konuştu. 
   İngiltere'deki Başbakanlık binasının adresi olan Downing Street No 10'dan bir mesaj geldiğini ifade eden Westmacott, Blair'in şunları söylediğini kaydetti "Bu çok iddialı bir proje. Bu konuda çok aşama kaydettik. Ancak hedeflenen noktada değiliz. Büyük güçlükler için çözüm bulunmadığından, hepimizin birbirinden öğrenmesi gereken çok ders var. Bu işbirliği tüm ortak çalışmalarda olduğu gibi İngiltere'nin, Türkiye'nin AB'ye katılım sürecindeki kararlı desteğinin ve uyum sürecinde sağlayacağımız yardımın bir parçasıdır." Blair'in mesajına karşılık "Dostum Blair'e sevgi ve saygılarımı sunuyorum" diyen Erdoğan da, Türk insanının yönünü Batı'ya çevirdiğini vurgulayarak, "Genç, girişimci, Batı'yla kucaklaşmaya hazır Türk insanı dünyayla bütünleşmeye kararlıdır. Türkiye'nin tek hedefi çağdaş anlamda ileri gitmiş, barışsever insanların yaşadığı bir ülke olmaktır" diye konuştu. ASO Başkanı Zafer Çağlayan'ın konuşmasında "e - devlet derken, 'eee' denilerek uyuyan ve uyutulan Türkiye değil, 'ey - devlet' diyerek uyanan ve silkelenen Türkiye hedefliyoruz" sözleri salonda gülüşmelere neden oldu. 
   
   
</TEXT>
</DOC>
