<DOC>
<DOCNO> 151878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sonspo10.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor çıkışını sürdürmek istiyor... 
</HEADLINE>
<TEXT>

     Diyarbakırspor, Ankaragücü ile yapacağı karşılaşma için hazırlıklarını sürdürürken, bu maçtan puan veya puanlarla ayrılmanın hesaplarını yapıyor. 
     Teknik direktör Ümit Kayıhan, Ankaragücü maçının diğer maçlar kadar önemli olduğunu belirterek, bu maçtan alacakları puan veya puanlarla üst sıralara çıkmayı hedeflediklerini söyledi. 
     Kayıhan, Ankaragücü'nün güçlü bir takım olduğunu kaydederek, ''Cumartesi günü deplasmanda yapacağımız Ankaragücü maçından puan veya puanlarla ayrılmak istiyoruz. Ankaragücü de UEFA Kupası'na katılma hesapları yapan bir takım. Biz de son haftalardaki başarımızı sürdürmek istiyoruz. Güzel ve çekişmeli bir maç olacak'' dedi. 
     Ankaragücü maçı hazırlıklarını günde çift idmanla sürdürdüklerini ifade eden Kayıhan, konuşmasını şöyle sürdürdü 
     ''Son 2 maçta aldığımız galibiyetle rahatladık. Bundan sonraki maçlarda futbolcularım kariyerleri ve Diyarbakırspor taraftarları için oynayacaklar. Hedefimiz Diyarbakırspor olarak ligi en iyi yerde bitirmektir. Moral ve motivasyon olarak en yüksek seviyedeyiz. Ligde iyi bir konuma gelmek için en az 3 maç daha kazanmalıyız. Bunu da başaracak güçteyiz.'' Kayıhan, takımda cezalı oyuncunun bulunmadığını, Nuri ve Cengizhan'ın sakatlığının sürdüğünü belirterek, bu 2 futbolcunun Ankaragücü maçında görev alamayacaklarını bildirdi. 
     





</TEXT>
</DOC>
