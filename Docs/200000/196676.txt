<DOC>
<DOCNO> 196676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sontur39.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek bütçe yasalaştı... 
</HEADLINE>
<TEXT>

     Ek Bütçe Yasa Tasarısı, TBMM Genel Kurulu'nda kabul edildi. 
     ''2003 Mali Yılı Bütçe Kanunu ve Bağlı Cetvellerinde Değişiklik Yapılmasına Dair Kanun'', 4 katrilyon 521 trilyon liralık ek ödeneğin Başbakanlık, Hazine Müsteşarlığı, Maliye Bakanlığı, Sağlık Bakanlığı ile Çalışma ve Sosyal Güvenlik Bakanlığı'nın ilgili tertiplerine verilmesini öngörüyor. Ek ödenekte en büyük rakamı 1 katrilyon 145 trilyon lira ile ihracatta katma değer vergisinden ret ve iadeler, 906 trilyon lira ile de BAĞKUR'a yapılacak yardımlar oluşturuyor. 
     Ek Bütçe, 2003 yılı gerçekleşme tahminlerine göre kullanılmasının mümkün olmayacağı anlaşılan, 6 katrilyon 917 trilyon 510 milyar liralık ödeneği de iptal ediyor. Ayrıca, diğer cari ödeneklerden 500 trilyon, yatırım ödeneklerinden ise 1.5 katrilyon liraya kadar olan kısmın iptali konusunda Maliye Bakanı'na yetki veriliyor. 
     Başbakanlığın hizmetlerinde kullanılmak üzere bir hibe arazi binek aracı ile beş minibüs, Sanayi ve Ticaret Bakanlığı'nın akaryakıt sayaçları muayene hizmetlerinde kullanılmak ve özel ödenekten karşılanmak üzere özel donanımlı 35 panel araç, Tarım ve Köyişleri Bakanlığı'nın mera hizmetlerini geliştirmek için gezici toprak analiz laboratuarı yapımında kullanılmak üzere beş araç alınması hükme bağlanıyor. 
     2003 yılı sonu itibarıyla kullanılmasına gerek olmadığı anlaşılan ödeneklerin Maliye Bakanlığı yedek ödenek tertibine aktarılması, Hazine Müsteşarlığı bütçesinde yer alan ve KİT'lerin sermaye ihtiyaçları ve görev zararlarının karşılanması amacıyla konulan programlar arasında aktarma yapılması konusunda Maliye Bakanı'na yetki veriliyor. 
     Eti Holding'in 2002 ve daha önceki yıllara ait Hazine kar payının sözkonusu kuruluşun Eti Alüminyum A.Ş'den olan alacaklarına mahsup edilmesi imkanı da getiriliyor. 
     Ek Bütçe, büyükşehir belediyesinin bulunduğu ilde toplanan genel bütçe vergi gelirlerinin yüzde 40'ının doğrudan, yüzde 60'ının ise büyükşehir belediyelerinin nüfusuna göre tekrar dağıtılacağına ilişkin hükmün iptali üzerine açılan davalarda, davaya konu olan tutarların büyükşehir belediyelerine ödenmesi konusunda da Maliye Bakanı yetkili kılınıyor. 
     
     EMLAKBANK'IN DEVRİNDE SENET İHRAÇ ORANI 
     Emlakbank'ın, Ziraat Bankası ve Halk Bankası'na devir işlemlerinde bu bankaların taleplerinin Hazine Müsteşarlığı tarafından avans olarak özel tertip devlet iç borçlanma senedi ihraç edilerek karşılanmasına ilişkin bütçe hükmü korunurken, nihai incelemede Hazine aleyhine bir fark doğduğu takdirde nakit ve veya devlet iç borçlanma senedi ihraç edilerek ödenmesi hükmü getiriliyor. Ayrıca, bu amaçla Hazine'ce ihraç edilecek özel tertip iç borçlanma senetlerinin tutarının 2003 bütçesinde belirlenen başlangıç ödeneklerinin yüzde birini geçemeyeceği şeklindeki hüküm yüzde iki olarak değiştiriliyor. 
     Yasa, analitik bütçe uygulamasına geçişle birlikte kullanılmayan diğer cari ve kamulaştırma ödeneklerinin bir sonraki yıla devredilmesi imkanı kalmadığı gerekçesiyle 2003 Bütçe Kanunu'nun ilgili bendini yürürlükten kaldırıyor. 
     
     KAMU İŞÇİSİNE, İŞTEN AYRILMAYA TEŞVİK 
     Ek Bütçe ile kamu işçisine, kendi isteğiyle işten ayrılması halinde kıdem tazminatının yüzde 20 fazlasıyla ödenmesine imkan tanınıyor. 
     Özelleştirme kapsamındaki kuruluşlar ile sermayesinin yarısından fazlası kamuya ait kuruluşlarda ve kamu iktisadi teşekküllerinde İş Kanunları hükümlerine göre çalışan işçilere, kanunun yayımı tarihinden itibaren 15 gün içinde başvurarak 31 Aralık 2003 tarihine kadar kendi isteğiyle işten ayrılmaları halinde kıdem tazminatları yüzde 20 fazlasıyla ödenecek. 
     Bakanlar Kurulu, başvuru süresini 15 güne, işlemlerin tamamlanması süresini de 30 güne kadar artırmaya yetkili olacak. 
     Uygulamanın, 1 Ekim 2003 tarihinden geçerli olmak üzere yürürlüğe girecek olmasından dolayı, bu tarihten itibaren işten ayrılanlar da yeni düzenlemeden yararlanacak. 
     1 Ekim 2003 ile kanunun yayımı tarihi arasında işverence haklı nedenle fesih hali hariç olmak üzere, herhangi bir sebeple iş sözleşmeleri feshedilen personel için kendi isteğiyle işten ayrılma şartı aranmayacak. Ancak, bu kapsamdaki işçilere İş Kanunu'ndaki ''fesih bildirimine itiraz'' ve ''geçersiz sebeple yapılan feshin sonuçları''na ilişkin maddeler uygulanmayacak. 
     Kanundan yararlanan işçiler hiçbir şekilde kanun kapsamındaki işyerlerinde yeniden istihdam edilmeyecek. 
     İşten ayrılan işçilerin çalıştıkları kurumlardan finansman durumu yeterli olmayanların yapacağı ödemeler Özelleştirme Fonu'ndan ve KİT sermaye kaleminden Hazine'ce karşılanacak. 
     Ek Bütçe Yasası'nın, kamu işçilerini işten ayrılmaya teşvik etmeye yönelik olan düzenlemesi 1 Ekim 2003, diğer maddeleri ise yayımı tarihinde yürürlüğe girecek. 
     
</TEXT>
</DOC>
