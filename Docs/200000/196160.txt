<DOC>
<DOCNO> 196160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sontur01.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan El Kaide teyit edilecek 
</HEADLINE>
<TEXT>

     Başbakan Recep Tayyip Erdoğan, İstanbul'daki bombalı saldırıları terör örgütü El Kaide'nin üstlenmesine ilişkin bilgi geldiğini belirterek, ''Ama bu üstlenmenin ne derece doğru olup olmadığını bizim güvenlik ekiplerimiz, istihbarat teşkilatlarımız üzerinde çalışıp daha somuta indirmeleri lazım'' dedi. 
     Başbakan Erdoğan, özel uçak ''ATA'' ile saat 23.50'de İstanbul'dan Ankara'ya geldi. 
     Erdoğan'ı, Esenboğa Havaalanı'nda, Maliye Bakanı Kemal Unakıtan karşıladı. Karşılamada, Ankara Vali Yardımcısı Mesut Taner Genç, Ankara Büyükşehir Belediye Başkanı Melih Gökçek ve bazı milletvekilleri de hazır bulundu. 
     Başbakan Erdoğan, gazetecilerin, ''İstanbul'daki bombalı saldırıları El Kaide terör örgütünün üstlendiği'' yolundaki bilgilerin kendisine de ulaşıp ulaşmadığı yönündeki sorusu üzerine, ''Konuyla ilgili bu şekilde açıklama, üstlenmeyle ilgili bilgi geldi, ama bu üstlenmenin ne derece doğru olup olmadığını bizim güvenlik ekiplerimiz, istihbarat teşkilatlarımız üzerinde çalışıp bunları daha somuta indirmeleri lazım'' dedi. 
     Erdoğan, konuya ilişkin bilginin somut hale geldikten sonra İçişleri Bakanlığı'nın gerekli açıklamaları yapacağını ifade etti. 
     Bir gazetecinin, ''Patlamalara ilişkin görüntüleri izlemişsiniz. Herhangi bir bulguya rastlanıldı mı '' sorusuna Erdoğan, ''Çalışıyorlar. Bu gece de çalışmalar devam edecek. Öyle zannediyorum ki yarın akşama kadar gerek DGM savcılığımız, gerekse güvenlik ekiplerimiz konuyla ilgili raporlarını hazırlamış olacaklar'' yanıtını verdi. 
     Başbakan Erdoğan ile birlikte eşi Emine Erdoğan ve İçişleri Bakanı Abdülkadir Aksu da Ankara'ya geldi. 
     
</TEXT>
</DOC>
