<DOC>
<DOCNO> 177845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sonspo14.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor kaçan 2 puana yanıyor... 
</HEADLINE>
<TEXT>

     Bursaspor Kulübü Basın Sözcüsü Sedat Kaya, Galatasaray karşısında 2-2'lik skorla alınan beraberliğe üzüldüklerini söyledi. 
     Sedat Kaya, sarı-kırmızılı takım karşısında 90 dakika boyunca baskılı, mücadeleci ve hırslı bir oyun sergilemelerine karşın, 1 puanla yetinmek zorunda kaldıklarını bildirdi. 
     Karşılaşmanın genelinde, rakibine göre daha üstün oynayan tarafın kendileri olduğunu belirten Kaya, ''Hırslı, mücadeleci ve güzel oyunumuzu 3 puanla süsleyemediğimize üzüldük. 2 kez öne geçmemize rağmen, son dakikalarda yediğimiz şanssız bir golle beraberliğe razı olmak zorunda kaldık. 3 puanı hakeden taraf bizdik'' dedi. 
     Kaya, sezona başlarken, yenilseler bile, oynadığı futbolla alkışı hakeden bir takım oluşturmayı hedef olarak belirlediklerini anlatarak, ''Bu hedefimizi gerçekleştirdiğimizi, geride kalan 3 haftada gördük. Tek eksiğimiz galibiyet. Bunu da en kısa zamanda gerçekleştirip, gerçek Bursaspor'u taraftarlarımıza izletmeyi arzu ediyoruz. Bursaspor'un gücünü tüm Türkiye gördü. Güzel günler bizleri bekliyor'' diye konuştu. 
     Galatasaray karşısında taraftarların da üzerlerine düşen görevi fazlasıyla yerine getirdiklerini dile getiren Kaya, yönetim kurulu olarak yeşil-beyazlı taraftarlara desteklerinden dolayı teşekkür ettiklerini söyledi. 
     
</TEXT>
</DOC>
