<DOC>
<DOCNO> 172922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/spor/spo06.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakemlere reçete 
</HEADLINE>
<TEXT>

   MHK Başkanı Bülent Yavuz, dikkat edilmesi gereken 13 maddelik bir talimat yayınladı, "Bunu uygularsanız heykelinizi dikerler" dedi 
   
   KUŞADASI'NDA dün sona eren seminerin son gününde MHK Başkanı Bülent Yavuz önemli mesajlar verdi. Süper Lig hakemlerine yönelik 2003 - 2004 sezonu kapsayan bir reçete yayınlayan Yavuz, 13 maddelik talimatı şu başlıklar altında topladı 
   1- Dört hafta dişinizi sıkın. Kontrollü olun. 70 milyon insan sizden söz edecek. Başarılı olduğunuzda sizi kucaklamaya hazırlar. Bunu yaparsanız şerefsizim, heykelinizi dikerler. 
   2- Başarı kimliğinizi değiştirmesin. O sizin onurunuzdur. Oynanmasına da izin vermeyin. 
   3- Ali Aydın, Bülent Uzun, Ünsal Çimen, Orhan Erdemir sizin tek kuruşluk krediniz yok. Genç hakemlerin kredisi var. Hangi hataların affedilir olacağını biz biliyoruz. 
   4- Kondisyonunuzu yüksek tutun. Otoritenizi sarsmayın, sahada ezilip, büzülmeyin. 
   5- Dördüncü hakeminizi oyuna konsantre edin. Onun oyun içinde olmasına yardımcı olunuz. 90 dakika boyunca ona ihtiyacınız olacak. 
   6- MHK'dan izinsiz hiçbir şekilde medyaya demeç vermeyin. Bizden habersiz adım atmayın. Yoksa disiplin kurulunun yolu açık. 
   7- Yumruğa, küfüre, tekmeye standart kartlar çıkartın. Hepiniz aynı tarz uygulamaya geçerseniz, hakemlerimizi kimse eleştiremez. 
   8- Raporlarınızı net ve açık yazın. Cezayı gerektirecek herşeyi belirtin. Teknik alanı disipline edeceğiz. Buradaki ihlaller mutlaka önlenecek. 
   9- Tüm resmi müsabakalara FIFA talimatı gereği dördüncü hakem gidecek. Sadece Süper Lig ve Play - Off'ta değil, 3. Lig'de de dördüncü hakem görev yapacak. 
   10- Dördüncü hakemler joker olacak. Gerekirse orta, yardımcı hakemlerin görevini üstlenecek. 
   11- Gerilimli maçlarda oyunu durdurduktan sonra yeniden başlarken mutlaka yardımcı ve dördüncü hakemlerinize danışın. 
   12- Seyhatlerde rakip takımların yöneticilerinin kaldığı yerlerde konaklamayın, birlikte yemek yemeyin. 
   13- Performansınızı yüksek tutun, oyunu hızlandırın, maçı çirkinleştirenleri cezalandırın, kuralları titizlikle uygulayın. 
   
   Tele taciz    SÜPER Lig hakemlerinden beşi ile bir MHK üyesinin iki gündür bir bayan tarafından cep telefonlarına gelen mesajla taciz edildikleri ortaya çıktı. Mesajları MHK üyelerine gösteren hakemler, eşlerinin de olaydan haberdar olması üzerine sıkıntıya düştüler. MHK üyeleri, konuyu savcılığa bildireceklerini, belirlenen telefon numarasına sahip bayan şahıs hakkında suç duyurusunda bulunacaklarını bildirdiler. Ayrıca telefon numaralarını da değiştireceklerini açıkladılar. n CEMAL ERSEN 
   
   
</TEXT>
</DOC>
