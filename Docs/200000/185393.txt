<DOC>
<DOCNO> 185393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sontur27.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunceli'de bir astsubayın otomobiline zaman ayarlı bomba kondu 
</HEADLINE>
<TEXT>

     Tunceli'nin Hozat İlçesi'nde 51. İç Güvenlik Tugay Komutanlığı'nda görevli bir astsubayın aracına yerleştirilen zaman ayarlı bomba, araç Tugay Komutanlığı garajında park halindeyken patladı. 
     Hozat İlçesi'ndeki 51. İç Güvenlik Tugay'ında görevli bir astsubayın aracının arka kısmına yerleştirildiği belirtilen zaman ayarlı patlayıcı madde, aracın tugay garajına park etmesinden sonra büyük gürültüyle patladı. 
     Patlamada, ölen ya da yaralanan olmadığı, ancak tugay garajının ve burada bulunan 3 aracın kullanılamaz hale geldiği bildirildi. 
     Bu arada, Tunceli Milli Eğitim Müdürlüğü önünde de, şüpheli bir paket görüldü. Bu yönde gelen ihbar üzerine bomba imha ekipleri, paketi kontrollü olarak patlattı. Daha sonra paketin içerisinde sadece tuz olduğu anlaşıldı. 
     
     ''ORTALIĞI KARIŞTIRMAK İSTİYORLAR'' 
     Tunceli Valisi Ali Cafer Akyüz, A.A muhabirine yaptığı açıklamada, Hozat İlçesi'ndeki söz konusu patlamanın meydana geldiği garajda, herhangi bir personelin bulunmamasının bir faciayı önlediğini belirtti. 
     Akyüz, her iki patlama olayıyla ilgili araştırmaların sürdürüldüğünü bildirdi. 
     Öte yandan, bu olayların bir tesadüf olmadığını düşündüğünü kaydeden Akyüz, şunları söyledi 
     ''Türkiye tam bir huzur ortamına giderken, ekonomik veriler düzelirken, çekemezlik duygusuyla ortalığı karıştırmak isteyenler var. Örneğin eve dönüş yasası. Bugüne kadar 2 bin 500'ün üzerinde müracaat var. Buna karşılık olarak bazıları ortalığı karıştırmak istiyor.'' 
     
</TEXT>
</DOC>
