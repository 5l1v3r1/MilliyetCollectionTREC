<DOC>
<DOCNO> 184959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/son/sondun06.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Glatyatör canlı yayında küfür edip yayını birbirine kattı... 
</HEADLINE>
<TEXT>

     ''Gladyatör'' filmiyle tanınan ünlü aktör Russel Crowe, katıldığı bir radyo programında sunucunun kendisini can kulağıyla dinlemediği gerekçesiyle küfür etti. 
     Internetteki ''peoplenews'' sitesinin haberine göre, Avustralya'nın güneydeki eyaleti Tazmanya'da ''30 Odd Foot of Grunts'' adlı topluluğuyla turnede olan Crowe, Avustralya'da yayın yapan bir radyoda Tracy Bartram adlı sunucunun sabah programına telefon bağlantısıyla katıldı. 
     Programda ''Pretenders'' topluluğunun solisti Chrissy Hynde ile düet yapmak üzere bir albüm anlaşması yaptığını anlatan Crowe'a sunucu, ''Peki Hynde ile hiç karşılaştınız mı '' şeklinde bir soru sordu. Bunun üzerine küplere binen Crowe, sunucuya, ''Benim dediklerimi dinlemediniz mi Radyo istasyonunuza konuk olup rahatsız ettiğim için özür dilerim. Biz, Cuma akşamı Mercury Lounge'da çalıyoruz. Sizin bu bildiğinizin farkındayım. Seyirciye söylüyorum'' dedi. 
     Bartram, bunun üzerine durumu toparlamak için ''Tamam Russel, herhalde bugünlerde pek insanlarla karşılaşmıyorsun. Çünkü stratosferdesin'' diye bir espri yapınca ipler koptu ve Crowe ağza alınmayacak küfürlerle yanıt verdi. 
     Canlı yayında oldukları için zor durumda kalan sunucu, uğradığı şokun ardından yaptığı açıklamada, ''Gerçekten kendimi kötü ve aptal hissettim. Onun canlı yayında küfredebileceğini düşünmüyordum'' dedi. 
     Avustralya'daki radyo istasyonunda yaşananlar Russel Crowe'un ilk canlı yayın vukuatı değil. Aktör, daha önce de Chicago'da bulunan bir radyonun canlı yayınına konuk olmuş ve kendisine sahnede iç çamaşırı atılıp atılmadığını soran D.J'e, ''Evet, ama Amerika'dakilerin iç çamaşırları Avustralya'dakilerden göre geniş beden. Çünkü daha kilolular'' diyerek şimşekleri üzerine çekmişti. 
     
</TEXT>
</DOC>
