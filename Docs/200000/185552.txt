<DOC>
<DOCNO> 185552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/soneko20.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbank'tan, Ford Otosan'a 150 milyon Euro kredi 
</HEADLINE>
<TEXT>

     Akbank, Ford Otosan'a 150 milyon Euro'luk kredi sağladı. 
     Akbank'tan yapılan açıklamada, kredinin, şirketin Kocaeli'deki fabrikasının üretim kapasitesinin artırılmasında kullanılacağı bildirildi. 
     Açıklamada, söz konusu yatırımın finansmanı için geçen yılın Mayıs ayında bankalardan teklif alındığı ve teklif veren 10 banka arasında tek Türk bankasının Akbank olduğu kaydedildi. 
     Akbank Genel Müdürü Zafer Kurtul, Ford Otosan'a sağlanan kredinin Türkiye için büyük önemi olduğuna işaret ederek, ekonomik büyümenin en önemli yolunun ihracattan geçtiğine inandıklarını belirtti. 
     Kurtul, bu düşünceden hareketle ihracatçıyı mümkün olan en üst seviyede desteklediklerini vurgulayarak, şunları kaydetti 
     ''Akbank olarak 3.1 milyar dolar tutarında döviz kredisi kullandırımıyla, ülkemiz ihracatını ve özellikle ihracata yönelik yatırımlarını destekliyoruz. Ford Otosan'a sağladığımız bu kredi ile üretilecek araçların yüzde 80'i ihraç edilecek ve şirketin yıllık ihracatı böylelikle 2004 yılında 1.5 milyar Euro'ya ulaşacaktır.'' Akbank'ın Ford Otosan'a sağladığı 5 yıl vadeli kredinin bankanın müşterilerine uzun vadeli finansman yaratabilme gücünün önemli bir göstergesi olduğuna işaret eden Kurtul, şu anda Türkiye'nin önemli birçok kuruluşuna toplam 1.4 milyar dolar tutarında yatırım kredisi kullandırmakta olduklarını bildirdi. 
     Zafer Kurtul, yatırım kredilerinde pazarın lideri olan Akbank'ın, önümüzdeki dönemde de özellikle ihracat ve yatırım yapan müşterilerini desteklemeye devam edeceğini duyurdu. 
     
</TEXT>
</DOC>
