<DOC>
<DOCNO> 196616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/sonspo01.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Federasyon, Ümit milli maçından sonra yine hakeme yüklendi 
</HEADLINE>
<TEXT>

     Futbol Federasyonu Başkanı Haluk Ulusoy, Almanya maçının son saniyelerinde hakemin yanlış bir faul kararı verdiğini, ancak bunun arkasına sığınmamak gerektiğini söyledi. 
     Ulusoy, maç sonrası yaptığı açıklamada, Ümit Milli Takım'ın 2,5 yıldır Türk insanını sevindirdiğini belirterek, ''Ama bugün olmadı. Bizim atacağımız faulü hakem rakibe verdi. Ancak bu bahane değil. Maçın bitiş düdüğüne kadar dikkatli olup, gereken önlemleri almalıydık. Her şeye rağmen, bize bugüne kadar büyük başarılar ve sevinçler yaşatan, başta Raşit hocamız olmak üzere teknik heyet ve futbolcularımıza hakkımızı helal ediyoruz'' dedi. 
     Ümit Milli Takım'ın, bugüne kadar olağanüstü performans gösterdiğini vurgulayan Ulusoy, ''Ancak bugün ülkemizi sevindiremedik. Bu nedenle özür diliyoruz'' diye konuştu. 
     
     KIZIL'DAN HAKEME TEPKİ 
     Futbol Federasyonu Yönetim Kurulu Üyesi Levent Kızıl, maçın Çek hakemi Benes'e büyük tepki gösterdi. 
     Kızıl, hakemin, maçın son saniyesinde hiç olmayan bir faul yarattığı iddiasında bulunarak, ''Hakem Allahından bulsun. 2,5 yıllık emeğimizi elimizden çaldı. Pozisyonda faul yoktu. Biz uzatmalarda gümüş golle kazanır veya kaybedebilirdik. Ancak böyle adaletsiz olmamalıydı'' dedi. 
     Bu maça Çek hakemin verilmesine de anlam veremediğini anlatan Kızıl, ''Çekler zaten Almanya'nın arka bahçesi. Bu akşam da adaletsizce bir kararla, bir Çek hakem emeklerimizi çaldı. Diyecek bir şey yok. Sadece 'Allahından bulsun' diyorum'' açıklamasını yaptı. 
     
     BEYHAN ''SİNİRLERİME HAKİM OLAMADIM'' 
     Almanya'nın golünün ardından yedek kulübesinden sahaya giren ve kaleci Wiese ile tartışan Ümit Milli Futbolcu Beyhan Sümer, sinirlerine hakim olamadığını söyledi. 
     Alman kalecinin terbiyesizce hareketler yaptığını anlatan Beyhan, ''Ben de kendime hakim olamadım. Ancak kesinlikle kaleciye vurmadım. Hareketim doğru değildi. Ama o an dayanamadım ve kırmızı kartı gördüm'' dedi. 
     Soyunma odasında adeta şok yaşadıklarını ve tüm futbolcuların çok üzgün olduğunu dile getiren Beyhan, ''Takımımızda çok iyi bir arkadaşlık var. Bunu bugün daha iyi anladım. Soyunma odasında da herkes çok üzgündü ve kimsenin ağzını bıçak açmıyordu. Finallere katılamadığımız için çok üzgünüz'' diye konuştu. 
     
</TEXT>
</DOC>
