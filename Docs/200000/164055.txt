<DOC>
<DOCNO> 164055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/yasam/ayas.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Azrail kapıyı 7 kere çaldı 
</HEADLINE>
<TEXT>

Uçaktan düşmek dahil 7 korkunç kaza geçirip tam 7 kez ölümü atlatan Hırvat Selak, talihine son çalımı, kollu kumar makinelerinden 1.5 trilyon kazanarak attı 
     DIŞ HABERLER SERVİSİ 

     Ölümden yedi defa şans eseri kurtulunca ülkesinde dünyanın en şanslı adamı olarak anılmaya başlanan 74 yaşındaki bir Hırvat, son olarak 'jackpot'tan yaklaşık 1.5 trilyon lira kazanarak, bu unvanı hak ettiğini kanıtladı. 
     Son 40 yıldır ilk defa talih oyunu oynadığını söyleyen Frane Selak'ın başına gelenler, kazandığı ikramiyeyi gölgede bırakacak kadar hayret verici. Selak'ın yüzüne şans ilk 1962'de güldü. İçinde bulunduğu tren raydan çıkıp buzla kaplı nehre uçtu. Selak, 17 kişinin öldüğü kazayı kırık bir kol ve ufak tefek yaralarla atlatmayı başardı. 
     
     20 kişi uçtu, o kurtuldu 
     Selak'ın bir yıl sonra başına gelen kazadan kurtulması ise tam bir mucizeydi. Zagrep'ten Rijeka'ya gittiği uçağın kapısı havada açılınca, Selak da 19 kişi ile yüzlerce metre yüksekten boşluğa uçtu. Diğer 19 kişi yere çakılıp feci şekilde can verirken, bir ot yığınına düşen Selak, bir kez daha Azrail'i atlatmıştı. 1966'da yine bindiği otobüsün nehre uçması sonucu dört kişi ölürken, yüzerek kurtulan Selak hafif yaralandı. Selak, 1970'de de otoyolda arabası alev alınca yine ölüme çok yaklaştı. Ancak benzin deposunun patlamasına bir kaç saniye kala, kendini dışarı attı. 
     
     Dört de 'evlilik felaketi' 
     Selak, üç yıl sonra bir benzincide arabasının sıcak motoruna benzin akması sonucu yanarak saçlarının neredeyse tamamını kaybetti. 1995'te Zagrep'te bir otobüs çarptı, ancak bu kazayı da hafif sıyrıklarla atlattı. Ertesi yıl dağda karşısına çıkan bir kamyondan kurtulmak için direksiyonu kırdı. Otomobil uçuruma uçarken o son anda atlayıp bir ağaca kondu. Selak ağaçtayken, 90 metre aşağıda arabası patlıyordu. 
     "Ya dünyanın en şanssız adamıyım, ya da en şanslısı. Ben ikincisini tercih ediyorum" diyen Selak, dört evliliğini de diğer 'felaketler' olarak tanımlıyor. Ve kazandığı parayla bir ev, bir araba, ve sürat motoru alıp 20 yaş genç sevgilisiyle evlenmeyi planlıyor. 
     

</TEXT>
</DOC>
