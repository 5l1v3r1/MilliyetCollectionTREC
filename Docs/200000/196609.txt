<DOC>
<DOCNO> 196609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/soneko39.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek Türkiye'nin önünün açılması yargının sorumluluğundadır 
</HEADLINE>
<TEXT>

     Adalet Bakanı Cemil Çiçek, Türkiye'nin önünün açılıp açılmamasının doğrudan doğruya yargının sorumluluğunda olduğunu bildirdi. 
     ''Ekonominin gelişme ve sanayimizin rekabet gücü için hukuk ve adalet alanında yapılması gerekenler'' ana gündemli İstanbul Sanayi Odası İSO Meclis toplantısında yaptığı konuşmada, hukuk konusuna yıllardır gereken önemin verilmemesinin nedenlerine değinen Çiçek, bunun birinci nedeninin yargı hizmetlerine öncelik vermesinin siyasetçilere seçim kazandırmaması olduğunu kaydetti. 
     Günü kurtarmak gayreti içindeki siyaset anlayışının egemen olduğu bir toplumda yargı hizmetlerinin seçim kazandıramayacağı için ihmal edilen hizmetler arasında sayıldığını dile getiren Çiçek, şunları söyledi 
     ''Hiçbir siyasetçi ben şu vilayete adalet binası yaptırdım diye seçim kazanamaz. Kazanamayacınca da oraya ayırdığı parayı başka tarafa verir. Birinci sebep bu. Bunun için bu şartlar nedeniyle yargı ayaklar altındadır. İkinci sebep, yargının siyasallaşması ve ideolojik birtakım tavırlara göre karar vermesinin zaman zaman iktidar ile yargı arasında çekişmeye sebebiyet vermesidir. Bunun için sen misin benim kararlarımı iptal eden, sen misin benim tasarruflarıma yürütmeyi durdurma kararı veren, o zaman ben de sana sırtımı dönerim ...'' 
     
     SORUMLULUK YARGIDA 
     Türkiye'nin bu süreci 80 dönemi öncesi çok yaşadığını belirten Çiçek, yasama, yürütme ve yargının üçüncünün birlikte hedefinin ülkeyi yükseltmek, yüceltmek ve güçlü yapmak noktasında birleşmiş olması gerektiğini vurguladı. 
     Bu konuyla ilgili kasa örneğini veren Bakan Çiçek, kasanın açılması için yasama, yürütme ve yargıdaki anahtarların üçününün birlikte çevrilmesi gerektiğini söyledi. 
     Türkiye'nin uzunca bir süre bu 3 anahtarı birlikte çevirme başarısını gösteremediğini kaydeden Cemil Çiçek, şöyle devam etti 
     ''Onun için öncelikle yargıya düşen en önemli görevlerden birini ifade etmek istiyorum. Avrupa Birliği hedefi var önümüzde. Bu bir devlet politikasıdır. Bunun artık sana göresi bana göresi yok. Elimizden ne geliyorsa bu virajı kazasız belasız alıp 2005 başında bir müzakere takvimi almamız lazım. Yasama burada görevini yapıyor. Yürütme ihtiyaç olan yasa tasarılarını arka arkaya gönderiyor. Bütün mesele gayet açık ve net söylüyorum, Türkiye'nin önünün açılıp açılmaması doğrudan doğruya yargının sorumluluğundadır ve bunu başardığı taktirde de bu şeref bizden daha çok onların olacaktır. Eskiden toplumda şöyle birşey vardı, Türkiye'nin önünü açmak siyasetçilerin göreviydi, evet biz o görevin bilinci içindeyiz, yapmaya çalışıyoruz ama geldiğimiz noktada Türkiye'nin önünün açılıp açılmaması AB noktasında büyük ölçüde yargının bundan sonraki tutumuna, davranışına ve vereceği kararlara bağlıdır. Bir tek kararla Türkiye'nin itibarını zirveye çıkarabilir, bir tek kararla da Türkiye'nin uzun bir süre dışarıda ve içeride tartışır hale getirebilir. 
     Onun için bu üç gücün birlikte, uyum içinde çalışması bu gayretin içinde olması lazım.'' 
     
</TEXT>
</DOC>
