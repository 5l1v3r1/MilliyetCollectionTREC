<DOC>
<DOCNO> 161195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sondun14.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "Kitle imha silahlarıyla ilgili gerçekleri ortaya çıkaracağız" 
</HEADLINE>
<TEXT>

     ABD Başkanı George Bush, Irak savaşının meşru olduğunu söyleyerek, devrik Irak lideri Saddam Hüseyin'in kitle imha silahlarıyla ilgili gerçekleri ortaya çıkarma sözü verdi. 
     Irak savaşının, Katar'ın başkenti Doha yakınlarındaki ana komuta merkezi olan Esseyliye kampında Amerikan askerlerine hitap eden Bush, Irak'ın terörist örgütler tarafından silah deposu olarak kullanılmamasını sağladıklarını söyledi. 
     Irak'ta yasaklı silahları bulmanın zaman alacağını, ancak gerçekleri ortaya çıkaracaklarını belirten Bush, ''Ancak kesin olan bir şey var ki, hiçbir terör ağı, artık var olmadığı için Irak rejiminden kitle imha silahı temin edemeyecek'' diye konuştu. 
     Bush, Irak savaşının, Amerikan ulusunun ''güçlü ve sevecen'' olduğu yolunda açık bir mesaj ilettiğini kaydetti. 
     Her cümlesinden sonra tezahürat eden bin kadar askere seslenen Bush, ''Amerika sizi çok ciddi bir tehdidi yok etmeniz ve baskı altında olan bir halkı özgürlüğe kavuşturmanız için göreve yolladı. Bu görev başarıyla yerine getirildi'' dedi. 
     Bush, dün akşam geldiği Katar'da bugün Katar Emiri Şeyh Hamad Bin Halife El Tani'yle de bir araya gelerek, Katar Emiri'ne, Irak savaşının ana karargahının ülkesinde kurulmasına izin verdiği için teşekkür etmişti. 
     Bush'un, bu akşam ülkesine dönmesi bekleniyor. 
     
</TEXT>
</DOC>
