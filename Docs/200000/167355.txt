<DOC>
<DOCNO> 167355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sontur12.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneyde sıcak bunaltıyor... 
</HEADLINE>
<TEXT>

     Yaşar ANTER BODRUM Muğla , DHA 
     Ege Bölgesi'nde etkili olan çöl sıcakları ve nem oranının yüksekliği, Bodrum'a tatile gelen Kuzey Avrupalı turistleri bunalttı. Bodrum'un Gümbet ve Bitez kesimlerinde sahillere akın eden turistler serinlemenin yolunu, saatlerce denizde ve havuzlarda yüzmekte buldu. 
     Antalya'da ise gölgede 38 derece olan hava sıcaklığı güneş altında 50 dereceyi aşıyor. Tatilciler deniz ve havuz da yetmeyince çareyi vücutlarına buz parçaları sürmekte buluyor. 
     Bodrum'da öğle saatlerinde gölgede 38, güneşte 43 dereceyi aşan sıcaklar özellikle Hollanda, Belçika ve Norveç gibi Kuzey Avrupa ülkelerinden gelen turistleri bunalttı. Turistlerin büyük bölümü saatlerce deniz ve havuzdan çıkmazken birçok turist fıskiyeleri uzun süre üzerine tuttu. Meteoroloji yetkilileri, Bodrum ve çevresinde son günlerde nem oranının yüzde 20'den 26'ya çıktığını belirterek, "Sıcaklık ve yüksek nem oranı bir süre daha etkisini hissettirecek. Denize girenlerin güneşin zararlı ışınlarından korunması konusunda önlemler alması, boğulma olaylarına karşı da dikkatli olunması için ilgili makamlara uyarıda bulunduk'' dedi. 
     Belçika'nın Bruge kentinden tatile gelen Evelina Crystersen, "Türkiye'nin bu kadar sıcak olacağına inanmazdım. Ama aşırı sıcaklar da Bodrum'da tatilin keyfini bozamıyor. Vaktimizin çoğunu havuzlarda ve denizde geçiriyoruz. Hava çok sıcak ama biz yine de mutluyuz'' diye konuştu. 

     
</TEXT>
</DOC>
