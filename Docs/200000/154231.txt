<DOC>
<DOCNO> 154231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/soneko10.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş "Para politikasına kimse dokunmasın" 
</HEADLINE>
<TEXT>

     Ekonomiden sorumlu eski Devlet Bakanı ve CHP İstanbul Milletvekili Kemal Derviş, Merkez Bankası'nın özerk yapısını koruması gerektiğini bildirerek, ''para politikasına ve Merkez Bankası'na kimse dokunmasın'' dedi. 
     Derviş, İzmir Sanayici Dernekleri Platformu tarafından düzenlenen ''Türkiye Ekonomisi'nin Bugünü ve 2020'li Yıllar Perspektifi'' konulu vizyon toplantısına katıldı. 
     Toplantıda konuşan Derviş, Türkiye'nin 2001 yılında yaşanan akut kriz ortamını aştığını, bir çok göstergenin daha olumlu olduğunu, ancak toplumdaki kriz korkusunun devam ettiğini söyledi. Tekrar kriz yaşanabileceği konusunda paniğe gerek olmadığını kaydeden Derviş, ''Seçim oldu, Irak Savaşı oldu, tezkere krizi oldu kıyamet olmadı. Kriz yaratacak bir dengesizliğin oluşması zor. Türkiye o kötü günleri atlattı'' dedi. 
     Bankacılık sisteminin büyük ölçüde temizlendiğini kaydeden Derviş, bu süreçte Merkez Bankası'nın ''çok başarılı'' olduğunu belirterek, ''Merkez Bankası, bağımsız para politikalarıyla enflasyon üzerinde olumlu etki yarattı. Bu yıl enflasyon hedefi yüzde 20'ydi. Ancak olağanüstü gelişmeler nedeniyle bunun yüzde 25 civarında olacağını tahmin ediyorum. Bu da fena değil'' diye konuştu. 
     Derviş, Merkez Bankası'nın özerkliğini koruması gerektiğini söyleyerek, şunları kaydetti 
     ''Para politikasına ve Merkez Bankası'na kimse dokunmasın. Merkez Bankası'nın bağımsızlığını toplum olarak sağlamalıyız. Enflasyon ancak böyle düşer. Merkez Bankası Başkanı bir gün değişirse onun yerine gelecek insan da bağımsız ve güçlü olmalı. Eğer parti başkanının emir kulu olan biri getirilirse özerklik kağıt üzerinde kalır. Bunun için de hükümetin özerkliği benimseyen bir yönetim anlayışında olması gerekir'' 
     
     AK PARTİ 
     Türk halkının popülizme karşı artık daha duyarlı olduğunu söyleyen Kemal Derviş, şöyle devem etti 
     ''AK Parti'nin bir çoğunluğu ve büyük fırsatları var. O fırsatları kullanırsa bu, hepimiz için iyi olur. AK Parti'nin elindeki fırsatları iyi değerlendirmesini diliyoruz. Çünkü bu fırsat uzun bir zamandır kimsenin eline geçmemişti. 
     Türkiye'de artık siyaset ve partiler de çağdaşlaşmalı. Bu hem sağda, hem solda gerçekleşmeli. Sağdaki politikalar cumhuriyetin temel ilkeleriyle barışsa ve buna hepimiz inanabilsek Türkiye'de büyük bir güvensizlik ortadan kalkacak. Devletin tepesindeki bir sürü gerilim ve kavga da önlenmiş olacak. 
     Solda da artık dünyada geçerliliğini kaybetmiş, katı devletçi politikalar terkedilip çağdaş sosyal demokrasiyi benimseyen, piyasa ekonomisine inanan politikalar benimsenmeli. İnşallah bunu CHP'de oluşturacağız.'' 
     
     DÖVİZ KURLARI 
     Döviz kurlarında ani bir yükseliş ya da düşüş beklemediğini dile getiren Derviş, ''Olağanüstü şartlar nedeniyle hükümetin icraatları konusunda net bir yargıya varmanın mümkün olmadığını'' kaydetti. 
     Öte yandan Derviş, Eski ABD Savunma Bakan Yardımcısı Richard Pearle'ün Irak savaşı konusunda aldığı tavır nedeniyle kendisini eleştirmesinin hatırlatılması üzerine, ''BM kararı olmadan silahlı bir müdahaleyi tasvip etmiyorum. Bu, İngiltere Başbakanı Tony Blair hariç tüm Avrupa sosyal demokratlarının takip ettiği bir çizgiydi. Bu şekilde davranmam çok normaldi'' dedi. 
     
</TEXT>
</DOC>
