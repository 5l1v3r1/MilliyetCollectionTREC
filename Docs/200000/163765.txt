<DOC>
<DOCNO> 163765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sontur14.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Maltepe'deki restoranlardan haraç alan 8 kişi gözaltında... 
</HEADLINE>
<TEXT>

     İstanbul'da düzenlenen operasyonda, bazı bar ve restoran sahiplerinden haraç istedikleri, tehdit, yaralama ve kurşunlama olaylarına karıştıkları ileri sürülen 8 kişi gözaltına alındı. 
     İstanbul Emniyet Müdürlüğü'nden yapılan yazılı açıklamaya göre, Maltepe'de çıkar amaçlı suç örgütü kurarak, değişik tarihlerde bazı içkili bar ve restoran sahiplerinden tehdit, cebir-şiddet ile yıldırma, korkutma ve sindirme yoluyla haraç isteyen, silahla yaralama ve kurşunlama olaylarını gerçekleştiren örgütün başı ve adamlarının yakalanması için operasyon düzenlendi. 
     Asayiş Şube Müdürlüğü ekiplerince Maltepe, Kartal ve Pendik'te önceden belirlenen ev ile işyerlerine yapılan operasyonda, örgüt başı olduğu ileri sürülen bir kişi ile 7 adamı, olaylarda kullanılan 2 tabanca ve 3 kurusıkı tabancayla yakalandı. 
     Açıklamada, bu kişilerin karıştıkları belirlenen olaylar şöyle sıralandı 
     - 25 Nisan 2003 günü, Maltepe Bağdat Caddesi üzerindeki bir barın güvenlik görevlisinin ve garsonunun silah ve bıçakla yaralanması, - Maltepe Bağdat Caddesi üzerindeki bir barın sahiplerinden tehditle para istenmesi, - 27 Nisan 2003 tarihinde, Bağdat Caddesi üzerindeki bir barın sahibinin otomobilinin kurşunlanması, - 30 Nisan 2003'te, Maltepe Cevizli Mahallesi Bağdat Caddesi üzerindeki bir restoranda ateş edilmesi ve 1 kişinin silahla yaralanması. 
     
</TEXT>
</DOC>
