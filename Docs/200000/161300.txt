<DOC>
<DOCNO> 161300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sontur06.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da esrarengiz silahlar... 
</HEADLINE>
<TEXT>

     İstanbul'da, bir ihbar üzerine yapılan operasyonda otomatik silahların da yer aldığı 5 tabanca ele geçirildi. Silahların kriminal incelemesi sürüyor. 
     Bir ihbarı değerlendiren İstanbul Emniyet Müdürlüğü'ne bağlı ekipler, Bakırköy'de bir arazide, içinde silahlar bulunan bir paket buldular. İncelemeye alınan silahların 3'ünün menşei belirlenirken, otomatik olan 2 silahın ise markası tespit edilemedi. 
     Toprakta uzun süre gömülü kalan silahlar, Emniyet Genel Müdürlüğü Kriminal Daire Başkanlığı'na gönderildi. Burada ve İstanbul bölge laboratuvarında yapılan incelemelerde, silahların herhangi bir olayda kullanılmadığı saptandı. Silahların balistik kaydı, incelenmek üzere Diyarbakır'da bulunan polis laboratuvarına da gönderildi. Buradaki incelemenin hala sürdüğü bildirildi. 
     Silahların bazılarında paslanma oluştuğunu belirten bir emniyet yetkilisi, ''Silahlar büyük bir ihtimalle 12 Eylül 1980 öncesi faaliyet gösteren örgütlere ait. İncelemeler tamamlandıktan sonra herhangi bir suç konusu tespit edilemezse, silahlar adli emanete gönderilecek'' dedi. 
     
</TEXT>
</DOC>
