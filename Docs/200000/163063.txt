<DOC>
<DOCNO> 163063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur70.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılın WC'si Kadıköy yeraltı tuvaleti... 
</HEADLINE>
<TEXT>

     Türkiye'deki tuvalet sorunlarına çözüm bulmak için 20 yıl önce kurulan ve Türkiye genelinde her yıl ''Yılın Tuvaleti''ni seçen Türkiye Yüznumara Kurulu, Kadıköy Belediyesi'ne ait yeraltı tuvaletini bu yılın tuvaleti seçti. 
     Türkiye Yüznumara Kurulu Başkanı Prof. Dr. Baha Galip Tunalıgil, Kadıköy Belediye Başkanlığı'nın rıhtımdaki binasında, Belediye Başkanı Selami Öztürk ile tuvalet işletmecisi Selahattin Teke'ye sertifikalarını verdi. 
     Prof. Dr. Tunalıgil yaptığı açıklamada, 20 yıldır Türkiye'de tuvalet kullanım ilkelerini öğretmeye çalıştıklarını, Türkiye'de doğru tuvalet kullanımının bilinmediğini söyledi. 
     20 yıl önce 13 profesörün biraraya gelerek tuvalet problemlerine çözümler aramak için Türkiye Yüznumara Kurulu'nu oluşturduğunu dile getiren Prof. Dr. Tunalıgil, her yıl temiz tuvaletlerin yaygınlaşmasını teşvik için ''Yılın Tuvaleti''ni seçtiklerini kaydetti. 
     Türkiye Yüznumara Kurulu'nun tuvalet sorunuyla ilgilenen bin gönüllüsü olduğunu, bu kişilerin Türkiye'nin dört bir yanında tuvaletleri değerlendirdiğini ifade eden Prof. Dr. Tunalıgil, 22 aday arasından bu yıl Kadıköy Belediyesi'ne ait yeraltı tuvaletini, donanım, mimari yapı, kullanım kolaylığı ve hijyen gibi değerlendirmeler sonucunda birinci seçtiklerini bildirdi. 
     Kadıköy Belediye Başkanı Selami Öztürk de, tuvaletlerin temizliğinin sağlık ve turizm açısından büyük önem taşıdığını söyledi. 
     Daha sonra ''Yılın Tuvaleti'' seçilen İskele Parkı'ndaki tuvalette denetleme yapan Prof. Dr. Tunalıgil, son denetlemesinde de tuvalete tam not verdi. 
     
</TEXT>
</DOC>
