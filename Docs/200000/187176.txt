<DOC>
<DOCNO> 187176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/spor/spo01.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Göreceksiniz 
</HEADLINE>
<TEXT>

   Beşiktaş'ın medyada geri planda kalmasına sitem eden Teknik Direktör Lucescu, "Bize haksızlık yapılıyor. Ama başarılarımızla birinci sayfalara damgamızı vuracağız" dedi 
      
   Romanya'ya gitti 
   BEŞİKTAŞ Teknik Direktörü Mircea Lucescu, yazılı ve görsel medyaya sitem etti. Eşiyle birlikte dün sabah Romanya'ya giden Rumen çalıştırıcı, "İçeride ve dışarda gündemi sürekli Beşiktaş belirliyor. Tüm bu başarılarımıza karşın medyada hep ikinci plana itiliyoruz. Beşiktaş'a haksızlık yapıldığına inanıyorum. Ama daha büyük başarılarla yine medyada birinci plana çıkacağız" diye konuştu. 
   
   'Yedeklere fırsat' 
   İNGİLTERE maçı nedeniyle lige verilen arayı iyi değerlendireceklerine de dikkat çeken Rumen hoca, "Eksikliklerimizi biliyoruz. Romanya'da yapacağımız iki hazırlık maçında, fazla forma şansı bulamayan gençleri görme fırsatım olacak. Onlar için bu büyük bir şans. Oynamayan, sonradan oyuna giren futbolcuların, bunu sorun yapmadan daha fazla çalışmaları gerekir" ifadelerini kullandı. 
   
   Cordoba iyileşti    KASIĞINDAKİ ağrılar nedeniyle Elazığ'a götürülmeyen Cordoba tam olarak iyileşti. Yerine oynayan kaleci Ramazan'a sahip çıkan Kolombiyalı file bekçisi, "Kimin hatası yok ki... Oynayarak bunları aşacak" ifadesini kullandı. Chelsea karşısında sağ ayak bileğinden sakatlanan Giunti'nin durumunun da iyiye gittiği, Diyarbakır maçında takımdaki yerini alacağı açıklandı. 
   
   GERİLİM    Beşiktaş'a nazar değdi. Menajer Sinan Engin ile Ahmet Dursun tartıştı. Siyah- Beyazlı futbolcunun, kendisine çıkışan Engin'e karşı sesini yükselttiği görüldü 
      '11.00'de biliyordum' 
   BEŞİKTAŞ'IN forvetinde yer alan Ahmet Dursun, dünkü idmana geç geldi, ortalık karıştı. Teknik Direktör Mircea Lucescu'nun Romanya'ya gitmesi nedeniyle dün sabah Ümraniye Tesisleri'nde yapılan çalışmayı yöneten Antrenör Feyyaz Uçar, geç gelmesi nedeniyle tecrübeli futbolcuya çıkıştı. Uçar'ın sert uyarısını Dursun, "Çalışmayı 11.00'de biliyordum. Bu nedenle geciktim "diye yanıtladı. 
   
   'Aklını başına topla' 
   ÇALIŞMANIN bitiminde tesislere giren Ahmet'e ikinci tepki ise Menajer Sinan Engin'den geldi. Siyah - beyazlı futbolcuyu tesislerde sert bir şekilde eleştirdiği öğrenilen Engin'in, "Hiç kimse buradaki kuralları ve disiplini bozamaz. Herkes aklını başına toplasın" şeklinde sözler kullandığı öğrenildi. Bu tartışma sırasında da Dursun'un sesini zaman zaman yükselttiği ifade edildi. 
   
   Ah şu sakatlık    SAKATLIĞI nedeniyle takımdan uzak kalan Ahmet Dursun, "Eğer bu ayrılık olmasaydı, Beşiktaş'ın gol sayısı çok daha fazla olurdu" dedi. Golcü, "Atacağım ilk golden sonra arkası gelecek. Ligde şampiyon oluruz, bunu sorun etmiyoruz. Önemli olan Şampiyonlar Ligi. Kalan maçlarda alacağımız 4-5 puan bizi üst tura taşır" yorumunu yaptı. 
   
   'Sahaya mı ineceğiz'    CENGİZ MALGIR 

   KARTAL, Romanya yolculuğuna bir gün rötarlı çıkıyor. Bükreş'e bugün 16.25 uçağıyla gidecek olan Siyah - Beyazlılar, buradan yaklaşık 40 dakikalık bir kara yolculuğu yapıp Ploieşti kentine gidecek. Beşiktaş, 20.00'de de Astra Stadı'nda Petrolul Ploieşti ile karşılaşacak. Antrenör Feyyaz Uçar'ın bu sıkışık programı açıklaması üzerine, Yasin, "Uçak sahaya mı inecek" diye takıldı. 
   SİYAH - Beyazlılar'da yedek kulübesinden kurtulamayan Gökhan, Ümit, Yasin, Ramazan, Serdar'ın yanısıra, PAF'tan gelen Serdar, Serkan, Ümit, Mustafa ve Hüseyin, Romanya'da kendilerini gösterme fırsatı yakalayacak. Cuma günü de National Stadı'nda Rapid Bükreş ile karşılaşacak olan Siyah - Beyazlılar, cumartesi günü Türkiye'ye dönecek. 
   
   Ümitler Engin'in yakın takibinde    ÜMİT Milli Takımımız'ın bugüne kadarki tüm maçlarını takip eden Beşiktaş Menajeri Sinan Engin bu geleneği devam ettiriyor. Engin, takımla birlikte Romanya'ya gitmek yerine, İstanbul'da kalarak Ümitler'i takibini sürdürecek. Engin, ayın zamanda Ümraniye Tesisleri'ndeki mesaisine devam edip, burada kamp yapan Ay - Yıldızlı ekibin bir aksaklık yaşamaması için gayret gösterecek. 
   
   
</TEXT>
</DOC>
