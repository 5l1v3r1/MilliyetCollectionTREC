<DOC>
<DOCNO> 150775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sonspo15.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çanakkale'de Konyaspor maçı öğrencilere ücretsiz... 
</HEADLINE>
<TEXT>

     İkinci Futbol Ligi A Kategorisi'nde alt sıralardan kurtulma mücadelesi veren Çanakkale Dardanelspor, yarın 18 Mart Stadı'nda grup lideri Konyaspor ile yapacağı maçın hazırlıklarını tamamlayarak, tesislerinde kampa girdi. 
     Çanakkale'de, çeşitli kuruluşların yanısıra, ilçe belediyeleri de bu maça taraftar götürebilmek için adeta seferberlik ilan etti. Çanakkale'nin Lapseki, Biga ve Bayramiç belediye başkanlıkları, bu maça gitmek isteyen taraftarlar için Çanakkale'ye ücretsiz otobüs kaldıracaklarını açıkladı. 
     Çanakkale Dardanelspor Kulübü Genel Menajeri Nahit Güzel, yarınki önemli karşılaşma öncesinde kendilerine verilen destekten dolayı mutlu olduklarını belirterek, ''Taraftarlarımızın yarınki karşılaşmada bizi yanlız bırakmayacaklarını umut ediyoruz. Son günlerde çeşitli kuruluşların yanısıra taraftarlarımızın da stadı doldurma girişimlerinden çok memnunuz. Lider Konyaspor'u taraftarlarımızın büyük desteğiyle puansız göndermek istiyoruz'' dedi. 
     Öte yandan yarın 18 Mart Stadı'nda saat 12.00'de başlayacak ve TRT-1'den naklen yayınlanacak olan Çanakkale Dardanelspor-Konyaspor maçını, öğrencilerin ücretsiz olarak izleyebilecekleri bildirildi. 
     





</TEXT>
</DOC>
