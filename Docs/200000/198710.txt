<DOC>
<DOCNO> 198710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sontur46.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolcu otobüsü kaçıran İsmail Tunca yakalandı... 
</HEADLINE>
<TEXT>

     İzmir-Uşak seferini yapan Anadolu Turizm'e ait yolcu otobüsünü kaçıran ve dün Konya'da ele geçirilen İsmail Tunca Salihli'de tutuklanırken, Tunca ile sahte para işi gerçekleştirdikleri belirlenen 2 kişi de İzmir'de yakalandı. 
     Jandarma timleri tarafından düzenlenen operasyonla, Beyşehir-Isparta Karayolu'nun 12. kilometresinde kullandığı otomobil durdurularak yakalanan Tunca, tatbikat yaptırılmak üzere, olayın başlangıcı olan Salihli'ye getirildi. 
     Salihli Jandarma Komutanlığı'nda yapılan sorgusunda, Tunca, özel otomobilindeki sahte 9800 dolar ve 50 Euro'yu Karahallı Cezaevi'nden arkadaşları Ersin Etkin 37 ve Hüseyin Varol 39 ile piyasaya sürmeye çalıştıklarını söyledi. İsmail Tunca'nın verdiği bilgiler doğrultusunda Ersin Etkin ve Hüseyin Varol da İzmir'de yakalandı. 
     İsmail Tunca'ya daha sonra 34 UB 5504 plakalı yolcu otobüsünü kaçırdığı yerde tatbikat yaptırıldı. Olayı anlatan Tunca, jandarmayı gördüğünde kaçmak istediğini, bu nedenle yolcu otobüsünü kaçırarak kurtulmaya çalıştığını söyledi. 
     Tatbikatın ardından İsmail Tunca ile Salihli'ye getirilen Ersin Etkin ve Hüseyin Varol nöbetçi sorgu hakimliğine çıkarıldı. İsmail Tunca Salihli'de görevli jandarmaya mukavemet, piyasaya sahte para sürmek, kalpazanlık, ruhsatsız tabanca bulundurmak ve otobüs kaçırmak suçlarından Ersin Etkin ile Hüseyin Varol ise piyasaya sahte para sürmek ve kalpazanlık suçlarından yargılanarak tutuklandı. 
     Tunca, Etkin ve Varol, Salihli Cezaevi'ne gönderildi. 
     
     OLAY 
     İsmail Tunca, 24 Kasım Pazartesi günü İzmir-Uşak seferini yapan yolcu otobüsünü, içindeki yolcuları rehin alarak kaçırmıştı. 
     Uşak'ın Güre Beldesi yakınlarında otobüsü durdurmak için önlem alan güvenlik güçlerini de geçerek yoluna devam eden Tunca, Uşak Sanayi Sitesi yakınlarında rehin aldığı Anadolu Turizm'in ortaklarından Ümit Üçoğlu ile yola devam ederken, şoför Adil Kul ve yolcuları serbest bırakmıştı. 
     Tunca, bir süre rehin aldığı Üçoğlu'nu Afyon'un Hocalar İlçesi yakınlarında serbest bırakmış, yaya olarak ormanlık alana kaçmıştı. 
     Daha sonra Ahmet Yavuz'a ait minibüsü gasp eden Tunca, güvenlik güçlerinin takip ettiğini öğrenmesi üzerine araçtan atlayarak makilik alanda izini kaybettirmiş, dün de Konya'da ele geçirilmişti. 
     
</TEXT>
</DOC>
