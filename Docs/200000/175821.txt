<DOC>
<DOCNO> 175821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/siyaset/siy04.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali, Kerkük'ü Kürtlere hazırlıyor 
</HEADLINE>
<TEXT>

   Atamalarda partizanca davranan valinin , "ABD'li yetkililere başvuru yaptığı" iddiası, Arapları ve Türkmenleri ayağa kaldırdı 
      NAMIK DURUKAN Kerkük 

   
   Kerkük'te kurumlara yapılan genel müdür atamalarında Kürtlere daha çok yer verilmesi, Kent Meclisi'nde tartışma yarattı. Arap üyeler, uygulamayı protesto için oturumlara katılmadı. Vali Abdurrahman Mustafa'nın Kerkük'ü kuzeydeki Kürt yönetimine bağlamak için ABD askeri yetkililerine yazılı başvuru yaptığı iddiası da Araplarla Türkmenlerin tepkisine neden oldu. 
   Kontenjanları olan Polis ve Vakıflar Genel Müdürlüğü'ne Kürtlerden atama yapılmasını protesto eden Kerkük'teki Arap meclis üyeleri oturumlara katılmadı. Yapılan atamalar konusunda Kürtlerle anlaşamayan Arap ve Türkmen Cephesi, sorunlarını ABD'nin Kerkük Sorumlusu Albay William Mayville'e taşıdı. Kürtlerin partizanca davrandığını anlatan Arap ve Türkmen üyeler, sorunların çözülmemesi halinde meclisten çekilecekleri uyarısında bulundu. 
   Atamalarla ilgili sorunlar devam ederken, Mustafa'nın Kerkük'ün Bağdat'a bağlanmasının kentte yürütülen faaliyetleri aksattığı, bu nedenle Kürt yönetimine bağlanmasının daha isabetli olacağına dair yazılı başvuru yaptığı iddiası şok etkisi yarattı. Türkmen Cephesi Kerkük Sorumlusu Mustafa Kemal Yaycılı, bir süre önce KDP lideri Mesud Barzani'nin "Kerkük Kürdistan'ın başkentidir" açıklamasına dikkat çekerek, Mustafa'nın ABD'ye sunduğu iddia edilen "Kerkük, Kürt yönetimine bağlansın" teklifini araştırdıklarını söyledi. Yaycılı, "Bu iddia doğruysa Araplarla birlikte direniriz. Bu kararla, bir süre önce yaşanan iç çatışmalar yeniden alevlenir. Valiyi tanımayız. Sadece bir grubun valisi olur. Araplarla birlikte kent konseyinden çekiliriz" dedi. 
   
</TEXT>
</DOC>
