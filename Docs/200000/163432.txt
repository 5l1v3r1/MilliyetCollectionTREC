<DOC>
<DOCNO> 163432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sondun06.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz hapishaneleri patlama noktasında.. 
</HEADLINE>
<TEXT>

     İngiltere'de aşırı dolu olan hapishanelerdeki durumun çok gergin olduğu bildirildi. 
     İçişleri Bakanlığı'nın kurum içi bir raporunu ele geçirdiğini yazan The Guardian gazetesi, bu rapora dayanarak, ''hapishanelerin patlamaya hazır kaynar kazanlar'' olduğunu belirtti. 
     Haberde kamuoyuna açıklanmaması planlandığı kaydedilen rapora göre, son 2 hafta içinde cezaevlerinde 1200 ciddi olay çıktı. 
     Her an büyük bir ''patlama'' meydana gelebileceği uyarısında bulunulan raporda, hapishanelerdeki durumun kaos noktasına ulaştığı, firarların, ölüm ve dayak olaylarının rekor düzeye geldiği ifade edildi. 
     Hapishanelerdeki ölüm olaylarının da hızla arttığı kaydedilen raporda, Haziran ayının ilk haftasında toplam 7 mahkumun öldüğü hatırlatıldı. 
     Hapishanelerde haftada en az bir düzine güvenlik alarmı verildiği belirtilen raporda, ülkedeki 135 hapishanenin ''kaynayan birer kazan'' olduğu ifade edildi. 
     Raporda, hapishanelerde çıkan ciddi olayların 7 yıl içinde yüzde 50 arttığı, mahkum sayısının 73 bin 379'a ulaştığı, dünyanın çok az ülkesinde cezaevlerinin bu kadar kalabalık olduğu bildirildi. 
     
</TEXT>
</DOC>
