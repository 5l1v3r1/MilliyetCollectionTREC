<DOC>
<DOCNO> 190429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/soneko11.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK Başkanı İMKB'nin özelleştirmesinde halka arz da olacak 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, İMKB'nin özelleştirmesinde halka arz ve yabancı stratejik ortak modellerinin de uygulanacağını belirtirken, ''Model çıksın, hükümet modeli belirledikten sonra 2004'te biz bu işi bitiririz'' dedi. 
     İMKB özelleştirmesine ilişkin soruları yanıtlayan Cansızlar, danışman firma seçimi için ihaleye çıktıklarını hatırlatarak, yasal zorunlu 40 günlük bekleme süresinin Kasım ayında dolacağını ifade etti. 
     SPK Başkanı, teklifler alınıp, danışman firmanın belirlenmesinin ardından, danışman firmanın ortaya koyacağı modeller için seçilenlerin hükümete sunulacağını söyledi. 
     
     ÖZELLEŞTİRMEYİ SPK YAPACAK 
     İMKB'nin özelleştirilmesine ilişkin stratejiye yönelik bir soru üzerine Cansızlar, ''Öncelikle bir danışman firma çıksın, modeller üzerinde karar verilirken o konu gündeme gelecek, ama prensip olarak SPK özelleştirmeyi yapacak kuruluş olacak'' diye konuştu. 
     ''Halka arz ağırlıklı mı olacak '' sorusuna karşılık da SPK Başkanı, ''Herşeyi yapacağız. Halka arz da olacak, yabancı stratejik ortak da olacak'' cevabının verdi. 
     
     İSTANBUL BÖLGENİN FİNANS MERKEZİ ADAYI 
     İstanbul'un Türkiye'nin finans merkezi olduğunu ve bölgenin finans merkezi olmaya aday durumda bulunduğunu belirten Cansızlar, şöyle devam etti 
     ''Sermaye piyasalarında önemli olan finans merkez vasfı sadece Türkiye'deki yatırımcıları değil, bölgedeki hatta ABD'deki ve dünyanın her yerindeki yatırımcıları ilgilendiriyor. Dolayısıyla sadece yerli yatırımcıları değil bu olay, yabancı yatırımcılara da açık olacak. İMKB, Frankfurt, Londra, Newyork, Paris borsaları olsun, onların da katılabilecekleri konsorsiyum şeklinde teklife de açık haldedir. Doğuya açılan pencere olduğu için sanırım bu yatırımcıların alakasını çok çekiyor. Vizyon bu.'' 
     
     İMKB ÖZELLEŞTİRMESİ 2004'TE TAMAM 
     Özelleştirmenin 2004 yılı içinde tamamlanıp tamamlanamayacağının sorulması üzerine de Cansızlar, ''Model çıksın, hükümet modeli belirledikten sonra 2004'te biz bu işi bitiririz'' diye konuştu. 
     
</TEXT>
</DOC>
