<DOC>
<DOCNO> 150864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/ekonomi/eko06.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi şampiyonu oldular ama kirada oturuyorlar 
</HEADLINE>
<TEXT>

Doğu, Güneydoğu illerinin birçoğunda kirada oturan, hiç bir lüksü olmayan noterler vergi rekortmeni oldu. Onları zenginlikte beşe ona katlayanlar sıralamalara girmediler 
     ŞÜKRAN PAKKAN İstanbul 

     2002 yılı gelirleri üzerinden 2003 yılında verilen beyannemeler, Doğu ve Güneydoğu bölgelerinde noterleri vergi şampiyonları listelerinin başına taşıdı. Noterlerden kat kat daha zengin bilinenler ise sıralamalara bile giremezken, noterler birçok ilde şampiyor oldu. Duruma kendileri de şaşıran ve "Doğunun en zengini biz miyiz " diye soran noterlerin şampiyonluk sırrı, tüm işlemlerini faturalandırmalarında yatıyor. 
     15 ile 40 milyar lira arasında vergi ödeyerek rekortmen olan noterlerin hemen hepsi kirada oturuyor. "Ev sahibimiz bile bizden zengindir" diye dert yanan noterlerin çoğunun otomobili bile yok. Şampiyonlar, ortalama yaşam standartlarına sahipler ve lüks mekanlar tercihleri değil. İşte, şampiyonlar ve mütevazi yaşamları 
     
     Lüksü VCD izlemek 
     Mardin’in vergi şampiyonu 40 yaşındaki noter İnci Şener. Mersinli Şener, bundan önce üç kez daha vergi rekortmeni olmuş. Şener, "Kendimle gurur duydum. Bir vergi rekortmeni kendimi enayi gibi hissediyorum’ dedi ama devlete karşı görevimi yerine getiriyorum" dedi. 
     İki kız çocuğu olan Şener, Kızıltepe ilçesinde 190 milyon liraya kirada oturuyor. Doktorluk yapan eşine ait 1987 model bir Mercedes’i kullanıyor. "En büyük lüksümüz VCD bulup izlemek" diyen Şener, öğle yemeklerinde zaman zaman lokantaya gidiyor. 
     
     Otomobili bile yok 
     Bu yıl ilk kez Bingöl’de vergi şampiyonu olan Süleyman Ertuğrul da noter. "Bingöl’ün en zengini ben miyim, en çok vergiyi ben vermişim" diye yakınan Ertuğrul, 160 milyon liraya kirada yaşıyor. Kendisine ait otomobili yok. Biriktirdikleriyle Ankara’da bir daire alabilmiş. Geceleri dışarı çıkmıyor, ayda iki kez eşiyle yemeğe gidiyor. 
     Kolejde okuttuğu 9 yaşındaki kızının eğitim masraflarının kendisine ağır geldiğini söyleyen Ertuğrul, "Çok zengin insanlar var. Ancak, Türkiye genelinde çok kazanan çok vergi vermiyor. Vergi ahlaki bir meslekidir" diyor. 
     
Haberi bile yok...      Hakkari’nin rekortmeni noter Nuran Köseman’ın eşinin Ford Fiesta otomobili var. 200 milyon liraya kirada oturuyor. Vergi rekortmeni olmasına kızdığını söyleyen Köseman, "Hakkari zengin dolu. Benim ev sahibimin geliri bile benden yüksektir" diyor. 
     Siirt’in rekortmeni müteahhit Görgin Yeşilbaş’ın, mesleği itibariyle rekortmen olması şaşırtıcı değilse de durumun başka bir şaşırtıcı tarafı var. Görgin Yeşilbaş’ın vergi rekortmeni olduğundan haberi yok. Bize de ilk sorusu "Emin misiniz" oldu. Mercedes oto kullanan Yeşilbaş rekor kırmasına anlam veremiyor. Yeşilbaş, "Bura zengin dolu. Beni 20’ye katlarlar. Vergi kaçırıyorlar" diye konuştu. 
     Adıyaman şampiyonu noter Ahmet Argun ise, kimsenin vergisini düzenli ödemediğinden yakınıyor. Argun, "Ne kazanıyorsak veriyoruz. Bu beşinci rekortmen oluşum" dedi. 
     
Rekortmenler ve ödedikleri vergiler Siirt Görgin Yeşilbaş 14 milyar 594 milyon 970 bin lira Bingöl Süleyman Ertuğrul 21 milyar 134 milyon 800 bin lira Hakkari Nuran Köseman 22 milyar 15 milyon 215 bin lira Adıyaman Ahmet Argun 41 milyar 781 milyon 222 bin lira Mardin İnci Şener 42 milyar 990 milyon lira      


SİYASET 
























</TEXT>
</DOC>
