<DOC>
<DOCNO> 164780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/22/son/sontur01.html </URL>
<DATE> 2003/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakkari... 23 kişi peynir ve yoğurttan zehirlendi... 
</HEADLINE>
<TEXT>

     Hakkari'nin Durankaya Beldesi'nde 23 kişi yediği peynir ve yoğurttan zehirlendi. Alınan bilgiye göre, Hakkari'nin Durankaya Beldesi Pınarbaşı Mahallesi'nde oturan 25 kişi, belde yakınlarındaki Hani yaylasına koyun sağmaya gitti. 
     Yaylaya koyun sağmaya giden 25 kişiden 23'nün aniden fenalaşması üzerine olay yerine gelen Jandarma Komutanlığı ekipleri, yayladan bulunan 23 kişiyi ambulanslarla Hakkari Devlet Hastanesi'ne sevk etti. 
     Hakkari Sağlık Müdürü Dr. M. Fazıl Kikizade, yaylada koyun sağarken fenalaşan 23 kişinin sabah kahvaltısında yedikleri peynir ve yoğurttan zehirlendiğini belirtti. 
     Kikizade, ''Gıda zehirlenmesinden dolayı hastaneye getirilen 23 kişinin mideleri yıkandı. Hastaların sağlık durumu iyi. Zehirlenen hastalardan 13'ü bugün taburcu edilecek. 10 kişi ise bir müddet daha hastanede tedavi altında kaldıktan sonra taburcu edilecek''dedi. 
     
</TEXT>
</DOC>
