<DOC>
<DOCNO> 153155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/spor/spo15.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

İlk sınav Ümitler'in      AVRUPA Şampiyonası Eleme Grubu maçlarına hazırlanan Ümit Milli Takımımız, bugün saat 18.00'de Sakarya Atatürk Stadı'nda Çek Cumhuriyeti ile bir hazırlık maçı oynayacak. Karşılaşmayı Mustafa Çulcu yönetecek. Teknik Direktör Raşit Çetiner, zorlu sınavlar öncesi bu maçın eksikleri görmeleri açısından büyük önem taşıdığını ifade etti. Maç TRT'den naklen yayınlanacak. 
     
Çalımbay istifa etti      UEFA Kupası'ndaki başarısıyla parmak ısırtan Denizlispor Teknik Direktörü Rıza Çalımbay, aynı istikrarı ligde gösteremeyince dün görevinden istifa etti. Denizlispor'un önünü açmak için böyle bir karar aldıklarını belirten genç teknik adamın yerine Giray Bulak'ın düşünüldüğü ve görüşmelerin başladığı öğrenildi. 
     
Pavel Nedved oynamıyor      A Milli Takımımız ile yarın özel maçta karşı karşıya gelecek Çek Cumhuriyeti'nde, kaptan Pavel Nedved kadrodan çıkarıldı. Juventus'ta forma giyen Nedved'in, İtalyan ekibinin yoğun maç trafiği nedeniyle kadroda yer alamayacağı açıklandı. 
     
Kritik toplantı      YENİ Ali Sami Yen Stadı Projesi için Olimpiyat Stadı'nın yol sorununun çözülmesini bekleyen Galatasaray'da gözler 3 Mayıs'taki İstanbul Olimpiyat Oyunları Hazırlık ve Düzenleme Kurulu toplantısına çevrildi. Başkan Özhan Canaydın toplantıya katılarak Atatürk Olimpiyat Stadı'nın gelecek yıl kullanımı için görüşmelerde bulunacak. Anlaşma sağlanırsa, bu konuda protokol imzalanması da bekleniyor. 
     


SPOR 


























</TEXT>
</DOC>
