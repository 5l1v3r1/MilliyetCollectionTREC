<DOC>
<DOCNO> 195395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/ekonomi/eko09.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AKÇAKOCA OLAYI 
</HEADLINE>
<TEXT>

   
   'Uzan yasası' vurdu    AHMET ERHAN ÇELİK Ankara 
   Bankacılık Düzenleme ve Denetleme Kurulu BDDK eski Başkanı Engin Akçakoca'nın evi 31 Temmuz 2003'te yürürlüğe giren 4969 sayılı yasaya dayanılarak basıldı. 
   İmar Bankası'ndaki çifte kayıttan dolayı Uzan yasası olarak bilinen yasa, bankaların bildirdiği mevduat ile sonra tespit edilen tutar arasında fark olursa uygulanıyor. Akçakoca, "Evinizi arama talimatını veren kim " sorusunu şöyle yanıtladı 
   "Savcılık talimat veriyor. 4969 sayılı yasaya dayanarak eve geliyorlar. Hakkımdaki ihbar İmar Bankası'yla ilgili olunca bu yasa esas alınıyor. İhbarda adres var, isim yok. Polis evime geldiğinde benimle karşılaşılıyor. Savcılık polise '4969 sayılı yasaya göre git evi ara' diyor. Akçakoca, "Size yönelik hareketin kan davasına dönüşebileceği endişeniz var mı " sorusuna, "Bilemiyorum. Evime baskının nedeni nedir 37 müfettişin BDDK'da ne işi var, hiçbir şey anlamıyorum" yanıtını verdi. 
   
   BDDK Yıpratma olmasın    Akçakoca'nın evinin basılması üzerine yapılan yazılı BDDK açıklamasında, "Kurumda üst seviyede görev yapmış kişilerle ilgili yapılacak işlemlerin, bu kişilerin konumlarına uygun olması ve ayrıca kurumları ve çalışanları yıpratıcı nitelik kazanmaması hususunda gereken hassasiyetin tüm kesimlerce gösterilmesi gerektiği düşünülmektedir" denildi. 
   BDDK arşivindeki belgelerin yetkili merciler tarafından talep edildiğinde sunulduğu kaydedilen açıklamada, "Kurumumuz ve çalışanları, üstlendikleri misyonun bilinci ve sorumluluğu içinde bugüne kadar olduğu gibi bundan sonra da çalışmalarına devam edecektir" ifadesine yer verildi. 
   Öte yandan Şişli Cumhuriyet Savcısı Mecit Ceylan, Akçakoca'nın el konulan evrakının incelenmesi için kendisinin başkanlığında bir komisyon oluşturulduğu, komisyonda BDDK, vergi dairesi ve Mali Şube Müdürlüğü görevlilerinin bulunduğunu söyledi. 
   
   TÜSİAD Özerkliği zedeler    TÜSİAD Başkanı Tuncay Özilhan, Akçakoca'nın BBDK'da uzun yıllar hizmet verdiğini hatırlatarak, "Özerk kurumların bağımsızlığı önemli. Bundan sonra hizmet edecek şahısların orada görev yapması zor olacaktır" dedi. 
   BDDK eski Başkanı Zekeriya Temizel de Akçakoca'nın evine baskını 'yanlış bir hareket' olarak yorumlarken, "Bu insanlar ne Türkiye'den kaçan - göçen, ne de ellerindeki avuçlarındaki belgeleri kamudan saklayan insanlardır. Evrak götürmek kişilerin kendi takdirindedir. Ben bulunduğum hiçbir görevden ayrılırken, tek bir fotokopi bile götürmedim" dedi. Başbakan Yardımcısı Abdüllatif Şener ise Akçakoca'nın imzaladığı evrakların fotokopilerini ayrıldıktan sonra beraberinde götüreceğini istifa etmeden önce kendisine anlattığını söyledi. Şener, "Evrakların orijinali BDDK'da. Oradan da inceleme yapılabilirdi" dedi. 
   
   
</TEXT>
</DOC>
