<DOC>
<DOCNO> 155321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sondun38.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını ''ABD, Türkiye'ye karşı küstahlık ediyor'' 
</HEADLINE>
<TEXT>

     Almanya'da yayımlanan Frankfurter Allgemeine gazetesi, ABD Savunma Bakan Yardımcısı Paul Wolfowitz'in eleştirilerini konu alan yorumunda, ''ABD'nin Türkiye'ye karşı küstahlık ettiğini'' yazdı. 
     Gazetede, ''Amerika'nın küstahlığı'' başlığıyla yayımlanan yorumda, ''Avrupa, ordusu politikaya fazla müdahale ettiği için Türkiye'yi suçlamayı seviyor. Washington ise Ankara'daki generallerin siyasetçilere yol göstermesini arzu ediyor. Uzun zamandan bu yana hiçbir Amerikalı politikacı, Savunma Bakan Yardımcısı Paul Wolfowitz kadar açık bir şekilde Türkiye'yi, ordusu parlamentonun Irak'a karşı Amerikan'ın savaşına katılmasını sağlamadı diye eleştirmemişti'' ifadelerine yer verildi. 
     Washington'un bu şekilde, bir zamanlar bölgedeki en iyi müttefiki olan Türkiye'yi ''hırpaladığı'' görüşünün savunulduğu yorumda, daha sonra şu ifadeler kullanıldı 
     ''Özür dileme talebini Ankara muhtemelen yerine getirmeyecektir, çünkü buna en başta Türklerin gururu izin vermeyecektir. Bu durum, Washington ile Ankara arasında yeniden yakınlaşmayı pek kolaylaştırmayacaktır. Kaldı ki, Ankara şimdiden yeni bir hayal kırıklığına da katlanmak zorunda. Türkiye'nin şimdiye kadar arka bahçesi olarak gördüğü Kuzey Irak'ta bundan sonra Türk ordusu düzen gücü rolünü oynayamayacak. Bunun yerine, Washington'un arzusu üzerine orada artık yeni AB üyesi Polonya'nın subaylarının sözü geçecek.'' Yorumunda devamında, ''Eğer Türkiye, kendisine bir suçlama yapılmasına izin verecekse, bu, savaşa 'Hayır' dediği için olmamalıdır'' denildi. 
     
</TEXT>
</DOC>
