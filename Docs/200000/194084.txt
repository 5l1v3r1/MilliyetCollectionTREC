<DOC>
<DOCNO> 194084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sontur20.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Öcalan kardeşler Adalet Bakanlığı önünde oturma eyleminde 
</HEADLINE>
<TEXT>

     Terör Örgütünün Elebaşı Abdullah Öcalan'ın kardeşleri ile Avukat Baran Doğan, Adalet Bakanı Cemil Çiçek ile görüşmek istedi. 
     Abdullah Öcalan'ın kardeşleri Mehmet ve Fatma Öcalan ile Barış Anneleri İnisiyatifi'nden olduğu bildirilen 4 kadın ve avukat Baran Doğan Adalet bakanlığı binası önüne geldiler. 
     Polis, Bakanlığa avukat Doğan ile Mehmet Öcalan'ın girmesine izin verdi. 
     Mehmet Öcalan ile Avukat Doğan, burada bir süre kaldıktan sonra çıkışta gazetecilere açıklamalarda bulundular. 
     Avukat Doğan, Adalet Bakanı Çiçek ile görüşmek için daha önce yazılı randevu talebinde bulunduklarını, ancak yanıt alamadıklarını söyledi. 
     Bakanlık'ta Müsteşar Fahri Kasırga ile görüşmek için girişimde bulunduklarını kaydeden Doğan, bu taleplerinin de Müsteşar'ın işlerinin yoğun olduğu gerekçesiyle kabul edilmediğini bildirdi. 
     Mehmet Öcalan ise kardeşi Öcalan'ın sağlık durumunun iyi olmadığını, düzenli bir şekilde görüşemediklerini savundu. 
     Açıklamanın ardından, Bakanlığın önünde oturma eylemi yapacağını bildiren Mehmet Öcalan'a polis müdahale ederek, önce diğer kişilerin beklediği dolmuş durağına götürdü. Daha sonra trafiğin aksadığı gerekçesiyle söz konusu kişilerden Güvenpark'a geçmeleri, aksi takdirde, haklarında Toplantı ve Gösteri Yürüyüşleri Kanunu uyarınca işlem yapılacağı bildirildi. 
     Mehmet Öcalan da, ''Buradan ayrılmayacağız. Biz demokratik hakkımızı kullanıyoruz. Yaptığımız eylem değil, şov olmasını da istemiyoruz'' diyerek, bulundukları yerde beklemeye başladı. 
     
</TEXT>
</DOC>
