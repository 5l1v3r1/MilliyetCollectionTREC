<DOC>
<DOCNO> 174997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sondun19.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerleri 2 Iraklı polisi "polis polis" diye bağırırken öldürdü 
</HEADLINE>
<TEXT>

     Irak'ın başkenti Bağdat'ta Amerikan askerlerinin 2 Iraklı polisi öldürdüğü bildirildi. 
     Iraklı polis Hamza Hilal Nahi, Amerikan askerlerinin saldırgan sandığı 1 polis ile teslim olmaya çalışan bir diğerini öldürdüğünü, kendisinin kurşunlardan kurtulduğunu belirtti. 
     Nahi, 3 polis olarak bindikleri araçla, Bağdat'ın batısındaki bir banliyöde şüpheli bir aracı takip ettikleri sırada Amerikan askerlerinin ateş açtığını, ilk polisin aracın içinde öldüğünü, ikinci polisin ise araçtan kollarını çıkararak, ''Polis, polis'' diye bağırdığı sırada vurulduğunu söyledi. 
     Polislerin bağlı olduğu Iraklı Yarbay Muayad Farhan, 2 polisin koalisyon askerlerince öldürüldüğünü doğruladı. Amerikan ordusu ise ateş açılmasından haberdar olduğunu, ancak ellerine ayrıntı ulaşmadığını açıkladı. 
     
</TEXT>
</DOC>
