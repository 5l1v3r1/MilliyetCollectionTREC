<DOC>
<DOCNO> 197534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/siyaset/siy02.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türk halkı AB için kazanım' 
</HEADLINE>
<TEXT>

   İtalya Dışişleri Bakanı Frattini, Türkiye'nin AB'ye tam üye olmasıyla "Müslüman bir halkın Avrupalılarla aynı masaya oturabileceğini göstermiş olacağız. Avrupa'yı seçen Türk halkının kendisidir" diye konuştu 
   
   AB Dönem Başkanı İtalya'nın Dışişleri Bakanı Franco Frattini, AB kapılarının Türkiye'ye mutlaka aralanması gerektiğini söyledi. "Corriere della Sera" gazetesinde "Frattini Türkiye AB'de. Terörizme karşı güçlü bir sinyal" başlığıyla yayınlanan söyleşinin tamamında Frattini, Türkiye ile ilgili değerlendirmelerde bulundu. Frattini, terör saldırıları sonrasında ülkede, askerlerin yeniden ön plana çıkmalarına ihtimal vermediğini ifade ederek şöyle konuştu 
   "AB'deki Türkiye ile, ülke içinde iktidarın yine askerlerin eline geçmesini isteyenlerin suyunu kesmiş oluyoruz. Dışişleri Bakanı Abdullah Gül bana, 'Müsterih ol, terörle mücadele sürüyor, yolumuz belli' dedi. İngiltere Dışişleri Bakanı Jack Straw'ın dediği gibi, Avrupa sadece gözünü dört açmış bir kontrolcü görüntüsü sergileyeceğine yardımcı olmalı." 
   Frattini, "Türkiye, ılımlılık, laiklik, reformlar, Avrupa'ya yakınlaşma, ılımlı Araplar ve İsrail'le iyi ilişkilerinin bedelini kendi kanıyla ödemek zorunda kalmıştır. Bu, Batı'ya savaş ilan etmiş köktendinciliğin gözünde Türkiye'yi bir numaralı düşman haline getirmiştir" dedi. Frattini, "Türkiye'nin AB'ye tam üye olması AB için de bir kazanımdır. Bu sayede, Müslüman bir halkın Avrupalılarla aynı masaya oturabileceğini göstermiş olacağız. Avrupa'yı seçen Türk halkıdır" diye konuştu. 
   
   
</TEXT>
</DOC>
