<DOC>
<DOCNO> 170485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/siyaset/asiy.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
4 yıldızlı iki ABD komutanı Ankara'dan memnun ayrıldı 
</HEADLINE>
<TEXT>
Sil baştan 
Irak'a Türkiye'den en az bir tugay ... PKK'ya karşı ortak operasyon ... Irak ordusunu Türkiye de eğitecek... 
     SERPİL ÇEVİKCAN Ankara 

     ABD yönetimi, yurtdışına asker gönderme ve Türkiye'de yabancı asker bulundurmaya ilişkin tezkerenin TBMM'de reddedilmesi ve Süleymaniye baskını nedeniyle büyük gerginlik yaşadığı Türkiye'den Irak'taki istikrar gücü için asker talebinde bulundu. Talebe prensipte "evet" diyen Ankara, en az bir tugaylık askeri gücün gönderilmesini gündemine aldı. 
     ABD'nin Avrupa'daki kuvvetlerinin komutanı Orgeneral James Jones ile ABD Merkez Kuvvetler Komutanlığı görevine getirilen Orgeneral John Abizaid'in önceki gün gerçekleşen Ankara ziyaretinin en önemli gündem maddesini asker talebi oluşturdu. 
     Ziyaretten bir gün önce, Milliyet tarafından duyurulan talep, özellikle Abizaid'in Dışişleri Bakanlığı ve Genelkurmay Başkanlığı'nda yaptığı kritik görüşmelerde masaya yatırıldı. Basında yayımlanan aksi yöndeki iddialara karşın doğru haberi duyuran Milliyet'e ulaşan bilgilere göre, görüşmelerde üzerinde durulan üç ana başlık şöyle 
     
     Irak'ta Türk katkısı 
     ABD'li generaller, Türk Silahlı Kuvvetleri'nin Irak'taki istikrar gücüne askeri personelle katkıda bulunmasını talep etti. Barışı kurma ve koruma görevini üstlenecek bu güce ilişkin ilk temas, ABD'den operasyon sonrasında birçok ülke gibi Türkiye'ye de gönderilen sualname vasıtasıyla kurulmuştu. 
     Türkiye, bu sualnameye yanıt çerçevesinde en az bir tugaylık gücü Irak'a gönderebileceğini iletmişti. Kaynaklar, aynı büyüklükte bir askeri gücün uluslararası istikrar gücünün unsuru olarak Irak'a gönderilmesinin ele alındığını belirttiler. Kararın netleşmesi halinde operasyon öncesinde yapıldığı gibi, ABD ile yeniden "mutabakat müzakereleri"ne başlanacağı kaydedildi. Türk askerlerinin köprü, baraj yapımı, patlayıcı temizleme gibi teknik altyapı hizmetlerinin yürütülmesine de katkıda bulunabileceği belirtildi. Kulislere, bu askeri güç için Ankara Mamak'ta konuşlu Uluslararası Görev Birliği'nin düşünüldüğü bilgisi yansıdı. 
     
     PKK'ya operasyon sözü 
     ABD'li komutanlarla görüşmelerde PKK KADEK konusunda işbirliği ikinci önemli gündem maddesini oluşturdu. Türk tarafı, PKK KADEK'in otorite boşluğundan yararlanmasının önlenmesi konusundaki duyarlılığını iletti. Genelkurmay kararg hında Abizaid ile yapılan uzun görüşmede, Türkiye'nin Irak'ın toprak bütünlüğü konusundaki hassasiyetini özellikle vurguladığı ve farklı grupların merkezi yönetimden ayrık bir etkinlik kurmasının Ankara tarafından kabul edilemez olduğunun en üst düzeyde iletildiği kaydedildi. Irak'taki bütün grupların silahsızlandırılması gerektiği, özellikle Kuzey Irak'ta Kürt gruplarına yönelik bir ayrımcılığın kabul edilemez olduğu yinelendi. "Topluma kazandırma" düzenlemesinden verimli sonuç alınabilmesi için ABD'nin desteği de istendi. ABD tarafının örgüt mensuplarının silahlarını bırakarak teslim olması konusunda Türkiye'ye yardım sözü verdiği öğrenildi. İkinci bir aşama olarak, gerekirse ortak operasyon üzerinde de duruldu. 
     
     Irak ordusuna Türk eğitimi 
     Görüşmelerde Irak ordusundaki subayların eğitimi ile jandarma ve polis teşkilatının Türk güçlerince eğitimden geçirilmesi konusunda Ankara'nın desteği teyit edildi. Ayrıca, Türkiye'den Irak'a elektrik, su ve akaryakıt sağlanması konusunda da görüş alışverişinde bulunulduğu bildirildi. 
     

</TEXT>
</DOC>
