<DOC>
<DOCNO> 189948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sonspo20.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basınından Terim'e En dinamik, otoriter ve cana yakın.. 
</HEADLINE>
<TEXT>

     Futbolda, Avrupa Şampiyonlar Ligi D Grubu maçında yarın akşam Yunan ekibi Pire Olimpiyakos ile karşılaşacak Galatasaray'da, teknik direktör Fatih Terim'e, Yunan basını tarafından övgüler yağdırıldı. 
     ''Avrupa'nın en dinamik, otoriter ve cana yakın teknik direktörlerinden biri olarak'' nitelendirdiği Terim ile ilgili olarak Ethnos gazetesi, ''İmparator toprağına geri döndü'' başlıklı haberinde, 90'lı yılların Türk futbol camiasının da modaya ayak uydurarak, yabancı teknik direktörlerle sözleşmeler imzalandığını, buna rağmen takımların bir türlü Avrupa'da başarılı olamadığı yorumunu yaptı. 
     Fatih Terim'in Galatasaray'ın teknik direktörlüğüne gelmesiyle olayların değiştiğini kaydeden gazete, Terim'den sonra Türk futbolunun büyük aşama kaydettiğini ve Galatasaray'ın, Türkiye'nin büyük başarılara imza atmasında başı çeken takım olduğunu yazdı. 
     Ethnos Gazetesi, Terim'in hırslı ve disiplinli bir çalıştırıcı olduğunu vurgulayarak, Türk teknik adamın, ''Bağımsız ve coşkulu karakterinde şiddet içgüdüsünün'' bulunduğu yorumlarına yer verdi. 
     Gazete, Terim'in yurt dışındaki görevlerinde de ''Sevilen ve çok saygı duyulan'' biri olduğunu belirttiği haberinde, İtalya'dan da taraftarın adeta taptığı isim olarak ayrıldığını ve kendisine sert çıkan yönetimle dahi çatışmaktan çekinmediğini kaydetti. Aynı haberde ayrıca Fatih Terim'in, topraklarına, Galatasaray'a geri döndüğüne dikkati çekilerek, ''Bu topraklar Onun değerini biliyor'' yorumlarını ön plana çıkardı. 

     
</TEXT>
</DOC>
