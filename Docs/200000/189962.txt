<DOC>
<DOCNO> 189962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sonspo34.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Pratossov "Maçı kaybeden çok şey yitirir" 
</HEADLINE>
<TEXT>

     Galatasaray'ın, Avrupa Şampiyonlar Ligi'ndeki Yunanlı rakibi Olympiakos'da, teknik direktör Oleg Pratossov, iki takımın da gruptaki ilk iki maçlarında mağlup olduğunu ifade ederek, ''Maçı kaybeden çok şey yitirir'' dedi. 
     Pratossov, Atatürk Olimpiyat Stadı'nda yapacakları antrenman öncesinde düzenlediği basın toplantısında, iki takımın da yarın son şanslarını kullanacağını dile getirerek, ''Her iki takım da puan alıp, devam etmek istiyor. Çok iyi bir maç olacak. İyi olan kazansın'' diye konuştu. 
     Futbolda kazanmak için şansın da gerektiğini dile getiren Pratossov, ancak aldıkları iki mağlubiyetin sadece şansızlıktan değil, dikkatsizlikten de kaynaklandığını dile getirdi. 
     Pratossov, beraberliğin bile kendileri için kötü bir sonuç olmayacağını kaydederek, ''Yarın kaybeden çok şey yitirir. Ancak üçüncülük şansını kaybetmez'' dedi. 
     Belinde ağrılar bulunan Kostoulas'ın oynayacağını tahmin etmediğini söyleyen Pratossov, en çok Hakan Şükür'den çekindiklerini, ancak Arif, Baliç ve Sabri'nin de kendilerine zarar verebilecek oyuncular olduğunu vurguladı. 
     
     ANTZAS ''İDDİAMIZI SÜRDÜRMEK İÇİN GELDİK'' 
     Olympiakos'un takım kaptanı Paraskevas Antzas ise Galatasaray ile zor bir maç yapacaklarını dile getirerek, Avrupa Şampiyonlar Ligi'nde iddialarını sürdürmek ve yarınki maçta iyi bir sonuç elde etmek için İstanbul'a geldiklerini söyledi. 
     Antzas, sadece yarınki maçı düşüneceklerini, dış etkenlere kulaklarını tıkadıklarını ifade ederken, stadın atmosferinin ve taraftarların tezahüratlarının kendilerini etkilemeyeceğini öne sürdü. 
     Yunan liginde lider olmalarının kendilerine güç verdiğini de dile getiren Antzas, ''Bazı sıkıntılar yaşadık. Ancak bunları atlattık. Yarın iyi bir performans gösterip, zorlukların üstesinden gelmeyi istiyoruz'' diyerek sözlerini tamamladı. 
     
</TEXT>
</DOC>
