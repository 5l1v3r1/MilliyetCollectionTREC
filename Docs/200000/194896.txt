<DOC>
<DOCNO> 194896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/dunya/dun01.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rapordan sonra ilk buluşma 
</HEADLINE>
<TEXT>

      DIŞ HABERLER SERVİSİ 

   
   Avrupa Birliği AB Troykası - Türkiye toplantısı, AB Dönem Başkanı İtalya'nın başkenti Roma'da dün yapıldı. AB Komisyonu'nun Türkiye İlerleme Raporu'nun yayımlanmasının ardından Türkiye ile AB arasındaki ilk buluşma niteliğindeki toplantıya Dışişleri Bakanı ve Başbakan Yardımcısı Abdullah Gül, AB Dönem Başkanı İtalya'nın Dışişleri Bakanı Franco Frattini, ocaktan itibaren Dönem Başkanlığı'nı üstlenecek İrlanda'nın Dışişleri Bakanı Brian Cowen, AB Ortak Dış Politika ve Savunma Yüksek Temsilcisi Javier Solana ve AB Komisyonu'nun Genişlemeden Sorumlu Üyesi Günter Verheugen katıldı. 
   Daha sonra düzenlenen basın toplantısında Frattini, Türkiye'nin AB üyeliğini kararlı biçimde desteklediklerini yineledi. İtalya Dışişleri Bakanı Frattini, Türkiye'de yapılan reformları olumlu bir gelişme olarak niteledi. Görüşmede Kıbrıs sorununun da gündeme geldiğini açıklayan Frattini, "Avrupalılar olarak Türkiye'den Kıbrıs sorununun çözüme kavuşturulması için yardımcı olmasını talep ettik. Zira bu sorunun çözülmesine büyük önem veriyoruz. Türkiye de bu talebimize karşılık olumlu bir tavır sergilemektedir" dedi. 
   Verheugen de "son derece yapıcı" diye nitelediği görüşme sonrasında şöyle dedi "Üyelik süreci bağlamında Türkiye komisyonun belirttiği hedeflere giderek yaklaşıyor. Reformların gerek niteliğinde gerekse hızında belirgin bir iyileşme gözleniyor. Gelecek ekim ayında komisyonun yayımlayacağı ilerleme raporunda son derece objektif davranacağımı söyleyebilirim." 
   Gül de görüşmede, AB'nin Türkiye İlerleme Raporu'nda, Türkiye'deki reformların övgüyle karşılanmasından dolayı kendilerine teşekkür ettiğini söyledi. Türkiye'nin reformları uygulama konusundaki kararlılığını vurguladığını ifade eden Gül, Kıbrıs konusunda da, Mayıs 2004'e kadar bir sonuca ulaşma konusunda ümitli olduğunu belirtti. Bu arada Gül'ün verilen çalışma yemeğinde, orucunu bozmak zorunda kaldığı iddia edildi. 
   
   
   
</TEXT>
</DOC>
