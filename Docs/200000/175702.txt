<DOC>
<DOCNO> 175702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/soneko17.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
''65 yıllık bir bankanın kapatılacağına inanmıyoruz'' 
</HEADLINE>
<TEXT>

     Türkiye Halk Bankası Genel Müdürü Tevfik Bilgin, ''Bankamızla ilgili son günlerde bazı spekülasyonlar yaratıldı. 65 yıllık bir bankanın kapatılacağına hiçbirimiz inanmıyoruz'' dedi. 
     Antalya Ticaret ve Sanayi Odası ATSO ile Halk Bankası arasında ATSO Günübirlik Tesisleri'nde düzenlenen törenle kredi anlaşması imzalandı. Mutabakat metnine Türkiye Halk Bankası Genel Müdürü Tevfik Bilgin ve ATSO Yönetim Kurulu Başkanı Menderes Türel imza attı. 
     Menderes Türel, Halk Bankası'nın kredi paketinin ATSO üyelerine 24 aya kadar vadeli, aylık eşit taksitli, nakdi kredi imkanı ve teminat mektubu kolaylığı sağladığını bildirdi. ATSO'nun son aylarda üçüncü kredi protokolüne imza attığını hatırlatan Türel, ''Bu şekilde üyelerimize uygun koşullarda kredi temini için önde gelen bankalarımızla kredi anlaşması yapmayı ve üyelerimizi kredi kullanmaya teşvik etmeyi önemli bir görev sayıyoruz'' dedi. 
     Halkbank Genel Müdürü Tevfik Bilgin, kredi anlaşması ile ATSO üyelerine 50 milyar liraya kadar kredi kullandırılacağını bildirdi. 6 aylık vadede aylık yüzde 3.5, 12 aylık vadede aylık yüzde 3.6, 24 aylık vadede ise aylık yüzde 3.7 faiz uygulanacağını kaydeden Bilgin, söz konusu kredinin en önemli yönünün ise esnafa imalat ve onarım işiyle uğraşmaları şartıyla ödemelerde bazı muafiyetler getirmesi olduğunu vurguladı. 
     
     ''KAPATILACAĞIMIZA İNANMIYORUZ...'' 

     İmza töreninin ardından basın mensuplarının sorularını yanıtlayan Tevfik Bilgin, özelleştirmeyle ilgili bir soruya, ''Bankamızla ilgili son günlerde bazı spekülasyonlar yaratıldı. 65 yıllık bir bankanın kapatılacağına hiçbirimiz inanmıyoruz. Özelleştirme siyasi iktidarların karar vereceği bir konu. Türkiye Halk Bankası, Halk Bankası olarak faaliyetlerine devam edecektir'' yanıtını verdi. 
     Enflasyon oranlarıyla ilgili değerlendirme yapan Tevfik Bilgin, şunları söyledi 
     ''Ekonomide olumlu sinyaller var. Bütün göstergeler artıya gidiyor. Merkez Bankası bizim için bir deniz feneri. Biz de bu göstergeler ışığında faiz oranımızı yüzde 50'ye indirdik. Piyasalardaki gelişmelere göre faizlerimizi daha da düşürebiliriz. Bu da bizim ekonominin durumuna olumlu baktığımızın göstergesidir. Tahminime göre yıl sonu enflasyonu beklentilerin de altında gerçekleşecektir.'' Halkbank Genel Müdürü Bilgin, bankanın son 4 ay içinde hızlı bir gelişim kaydettiğini ve kredileri canlandırmak için çalışmaların sürdüğünü belirtti. 
     
</TEXT>
</DOC>
