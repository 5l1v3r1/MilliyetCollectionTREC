<DOC>
<DOCNO> 171675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sontur19.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç "Irak'a asker gönderilmesi konusunda Meclis gereğini yapar" 
</HEADLINE>
<TEXT>

     TBMM Başkanı Bülent Arınç, ''Irak'a asker gönderilmesi konusunda netleşmiş bir hadise olduğunu zannetmiyorum. Herhangi bir resmi yoldan talep olursa Meclis gereğini yapacaktır'' dedi. 
     TBMM Başkanı Arınç, İstanbul Valisi Muammer Güler'i makamında ziyaret etti. 
     Ziyarette konuşan Arınç, Güler'in göreve başlamasından sonra kendisini ziyarete gelemediğini belirterek, birkaç toplantıda birlikte olmalarına rağmen Vilayeti ziyaretinin mümkün olmadığını söyledi. 
     Vali Güler'e çalışmalarında başarılar dileyen Bülent Arınç, İstanbul'da görev almanın hem çok onurlu, hem de çok büyük sorumluluk taşıyan bir iş olduğunu vurguladı. 
     TBMM Başkanı Arınç, Güler'in daha önce valilik yaptığı illerde çok başarılı olduğunu ve aynı başarıyı İstanbul'da da göstereceğine inandığını kaydetti. 
     Daha sonra basın mensuplarının sorularını yanıtlayan TBMM Başkanı Bülent Arınç, ''Irak'a asker gönderilmesi konusunda sizin tavrınız nedir '' sorusu üzerine şöyle konuştu 
     ''Bu konuda netleşmiş bir hadise olduğunu zannetmiyorum. Henüz TBMM'ye bu konuda yapılmış resmi bir başvuru bulunmamaktadır. Dışişleri Bakanı Abdullah Gül, ABD'de bazı temaslar yapıyor. Döndüğü zaman açıklamalarını hep birlikte dinleyeceğiz. Henüz TBMM'ye gönderilmiş talep de bulunmamakta. Dolayısıyla şu aşamada Meclis Başkanı olarak söyleyebileceğim bir şey yok.'' Arınç, ''Hükümet 20 Mart'ta Meclis'ten çıkartılan tezkereye dayanarak Irak'a asker gönderebilir mi O tezkere geçerliliğini sizce koruyor mu '' şeklindeki soru üzerine de, ''bu konuya girmek istemediğini'' söyledi. 
     TBMM Başkanı Arınç, ''Herhangi bir resmi yoldan talep olursa Meclis gereğini yapacaktır. Bundan da hiç kimsenin endişesi olmasın. Sayın Dışişleri Bakanı da ABD'de yaptığı ilk açıklamalarda, böyle bir talep olduğu zaman TBMM'nin karar mercii olduğunu söylemiştir. Bu tabii ve doğru açıklamadır'' dedi. 
     ''Irak'a asker gönderilmesine kişisel olarak tavrının'' sorulması üzerine de Arınç, ''Onu kendime saklıyorum şimdilik...'' diye konuştu. 
     Bu arada ziyarette İstanbul Valisi Güler, TBMM Başkanı Bülent Arınç'a çini bir tabak ile Atatürk'ün 1919'da Samsun'a hareket etmeden önce çektirdiği fotoğrafı sundu. Arınç da, Güler'e, TBMM'nin madalyasını verdi. 
     
</TEXT>
</DOC>
