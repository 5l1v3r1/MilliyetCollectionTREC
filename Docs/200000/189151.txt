<DOC>
<DOCNO> 189151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/ekonomi/eko02.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanlığı'ndan enerjide yolsuzluk raporu 
</HEADLINE>
<TEXT>

   Enerjideki yolsuzluklara da el atan Cumhurbaşkanlığı'na bağlı Devlet Denetleme Kurulu, özel sektöre devredilen santrallara haksız ödeme yapıldığını saptadı 
   EKONOMİ SERVİSİ 
   
   Cumhurbaşkanlığına bağlı Devlet Denetleme Kurulu DDK , enerji sektörüne yap-işlet-devret YİD , yap-işlet Yİ santralları ile işletme hakkı devirleri İHD yoluyla yapılan yolsuzluk, usulsüzlük ve kamu yararına aykırı işlemleri ayrıntılarıyla raporlaştırdı. Elektrikte, arz fazlası varken sözleşmelere fazla üretimi satın alma yükümlülüğü konulmasıyla kamu yararının göz ardı edildiğini belirten DDK, yatırım tutarı çok yüksek gösterilerek grup şirketlerine kaynak aktarması, yüksek eskalasyon fiyat artışı belirlenerek kamunun zarara uğratılması gibi ilginç saptamalarda bulundu. 
   Cumhurbaşkanı Ahmet Necdet Sezer'in talimatlarıyla enerji sektöründeki yolsuzlukları araştıran DDK raporunu dün kamuoyuna açıkladı. Özel şirketlerle imzalanan kamu zararına sözleşmelerle, elektrikteki hortumlamanın yıllarca süreceği de belirlendi. Raporda yer alan bilgilere göre, elektrikteki hortumlamada bir çok yöntem kullanıldı. En yoğun kullanılanlar arasında şunlar yer aldı 
   
   En çok kullanılan yöntemler 
   "Yatırım tutarı olduğundan çok daha yüksek gösterilerek elektrik tarifelerine yansıtıldı, bu şirketlerden grup şirketlerine nedeni bilinmeyen büyük tutarlar aktarıldı, sözleşmelerde sonradan defalarca devletin zararına şirketlerin yararına değişiklikler yapılarak her seferinde elektrik satış tarifelerinin yükseltildi, alınmayan enerji için ödeme yapıldı. 
   Raporda, yönetmeliğe aykırı, özensiz ve yüzeysel biçimde hazırlandığı belirtilen YİD projelerinin yapılabilirlik raporları esas alınarak uygun bulunduğu kaydedildi, hatta bazı projelerde yapılabilirlik raporu bile alınmadı. Enerji Bakanlığı, verilmeyen raporları şirketlerden istemediği gibi, eksik bilgi içeren raporları da denetlemedi. 
   
   Yatırım tutarları bildirilmedi 
   Raporda tespit edilen hususlardan bazıları şunlar 
   Enerji Bakanlığı, yaptığı çalışmalardaki birim yatırım maliyetiyle şirketlerin sunduğu maliyeti karşılaştırıp aradaki farkı bile belirlemedi.Bazı projelerde yatırım tutarları şirketler tarafından hiç bildirilmedi buna karşın, nasıl saptandığı belirsiz enerji fiyat teklifleri, Bakanlıkça kabul edilerek sözleşmeler imzalandı. Bildirilen yatırım tutarları içinde, maliyete eklenmemesi gereken öğeler sıkça yer aldı. Uluslararası ölçütlere göre 20 yıllık bir sözleşmede iç karlılığın, özkaynak geri dönüşünü 6-7 yılda sağlayacak oranda olması gerekirken, incelenen projelerde yatırımcıların daha işletmenin ilk yıllarında öz kaynağı geri alabildikleri örneklere rastlandı. 
   Milyonlarca dolar sulara gömüldü 
   Devlet Denetleme Kurulu, gerçekçi saptanmayan su akım değerleri nedeniyle 7 hidroelektrik santralı HES nedeniyle Elektrik Enerjisi Fonu'nun EEF 35.1 milyon dolarlık faturayı ödemek zorunda kaldığını belirtti. 
   Söz konusu ödemelerin 26.4 milyon dolarının bir tek HES'e yapıldığı ifade edilen raporda, "kredi" adı altında yapılan bu ödemelerin enerji fiyatlarına yansıtıldığı açıklandı. Rapora göre, eskalasyon tarifelerin artırılmasında kullanılan artış oranı hesaplamalarında ticari gerçeklerle bağdaşmayan uygulamalar yapıldı. ABD tüketici fiyat endeksinin CPI yüzde 2 dolayında olmasına ve son 10 yılın ortalamasının yüzde 3'ün altında kalmasına karşın sözleşmelerde eskalasyon oranı olarak CPI ya da yüzde 5'ten bazı sözleşmelerde yüzde 4,6 hangisi büyükse onun kullanılacağına ilişkin kurallar konuldu. Raporda bu nedenle üç adet doğalgaz santralında yaklaşık 60 milyon dolar fazladan ödeme yapıldığı, ödemeler artarak süreceği kaydedildi. 
   
      
</TEXT>
</DOC>
