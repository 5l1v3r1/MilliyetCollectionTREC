<DOC>
<DOCNO> 196801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sondun32.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
"El Kaide'nin etkinliği ve ABD düşmanlığı artıyor" 
</HEADLINE>
<TEXT>

     Alman İstihbarat Teşkilatı BND Başkanı August Hanning, İstanbul'da İngiltere başkonsolosluğu ve İngiliz HSBC bankası genel merkezine düzenlenen terör yıkımının, El Kaide izlerini taşıdığını söyledi. 
     Hanning, Münih yakınında Pullach kentinde Ortadoğu sorunları üzerine yapılan konferans nedeniyle düzenlediği basın toplantısında, 11 Eylül 2001'de ABD'de 3000 insanın öldüğü, ülke tarihindeki en vahim terör saldırısını düzenlediği ileri sürülen El Kaide örgütünün dünyada etkinliğinin artarak sürdüğünü bildirdi. 
     Hanning, ABD'nin Ekim 2001'de Afganistan ve 20 Mart'ta başlayan, Irak Devlet Başkanı Saddam Hüseyin'in devrildiği Irak harekatından sonra Arap dünyasında Amerikan aleyhtarlığı ve düşmanlığının arttığını söyledi. 
     Hanning, İsrail-Filistin sorununun da Amerikan karşıtlığını artıran unsurlardan olduğunu belirtti. 
     İngiltere Dışişleri Bakanı Jack Straw da, İstanbul'daki saldırıların ''El Kaide damgası'' taşıdığını kaydetmişti. 
     Avrupa'dan Müslüman savaşçıların Irak'taki Amerikan işgaline karşı koymak için sızdıklarının saptandığını ifade eden Hanning, bunun çapı hakkında açıklama yapmadı. 
     Terörden göreli olarak arınmış Türkiye'nin, İsrail ve Batı'ya yakınlığı nedeniyle teröre açık hale gelebileceğini belirten Hanning, Suudi Arabistan kökenli Usame Bin Ladin'in El Kaide terör örgütünün ABD'nin Afganistan'da Taliban'ı dağıtmasından sonra yeniden toparlandığını ve bu örgütün işleyişini nokta nokta saptamanın zor olduğunu bildirdi. 
     El Kaide'nin Irak'ta Amerikan işgali durumunu çok iyi kullanabilir hale gelebildiğini söyleyen Hanning, ''El Kaide yeniden büyük çaplı tuzaklar kurma gücüne kavuşmuştur'' dedi. 
     
     TÜRKİYE'NİN KONUMU 
     ''Türkiye'nin özel jeostratejik konumu itibariyle terörden etkilenebilecek bir ülke olduğunu'' kaydeden Hanning, ''Arap ülkeleri, yabancılaşma çeken genç insanlarının ve toplum katları arasındaki eşitsizliklerin büyümesiyle de patlayıcı hale gelmiştir'' diye konuştu. 
     Hanning, Batı ülkeleri devletlerinin Arap ülkelerinde demokrasinin gelişimi, toplumsal ve ekonomik kalkınmalarına yardım etmeleri gerektiğini, aksi durumda nefret aşılayan kişilerin artacağını bildirdi. 
     BND Başkanı, sinagog bombalamalarından dört gün sonra gelen yeni saldırıların NATO üyesi Türkiye'yi endişe verici bir duruma soktuğunu belirtti ve Irak'ta radikal İslam'ın mükemmel ortam bulduğunu sözlerine ekledi. 
     
</TEXT>
</DOC>
