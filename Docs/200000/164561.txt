<DOC>
<DOCNO> 164561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/yazar/cemal.html </URL>
<DATE> 2003/06/21/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Hayal edin 
</HEADLINE>
<TEXT>

     Çok basit 
     Daha iyi yaşamak için... 
     Çoluğunun çocuğunun geleceğini güvence altına almak için... 
     Aş ve iş sorununu çözmek için... 
     Yaşam kalitesini düzeltmek için... 
     Türkiye'de Avrupa hülyası bunun için güçlü. O yüzden sade vatandaşa, sokaktaki adama ne zaman sorsanız, Avrupa Birliği'ne büyük çoğunlukla evet diyor. Kamuoyu yoklamaları yıllardır yüzde 75'le 80'den aşağı düşmüyor. 
     Türkiye'nin sermaye açığı var. Büyümesine, kalkınmasına kendi kaynakları yetmiyor. Dış yatırıma, dış kaynağa ihtiyacı var. Aş ve iş sorununu çözüme kavuşturması için yabancı sermaye gerekiyor. 
     AB bunun için çok önemli. 
     Türkiye gelecek yıl müzakere tarihi alarak AB yoluna geri dönülmez biçimde oturabilirse, dış sermaye akışının hızlanacağı konusunda kimsenin kuşkusu olmasın. 
     Çünkü Türkiye böylece yatırım yapılabilir ülke belgesini almış olacak. Böyle bir kalite belgesi yalnız Avrupa'dan değil, Amerika'dan da, Japonya'dan da ülkemize yatırım, sermaye çekmek için gerekiyor. 
     Sadece bunun için de değil. 
     Türkiye'den yurtdışına, örneğin bizden önce AB'ye girecek olan Bulgaristan'la, Romanya'ya sermaye kaçışı olmaması için de AB'den kesin müzakere tarihine, yani güvenilir bir 'kalite belgesi'ne ihtiyacımız var. 
     Bu hayati bir konu. 
     Çünkü bu ülkede artık taşıma suyla değirmen çevirmek imkansız. Deniz bitti Bundan sonra borçlanarak ancak iflas bayrağı çekilebilir. Bu nedenle ekonomik ve siyasal istikrar yolunda sabırla, kararlılıkla yürümek zorundayız. 
     Yol haritalarımız belli 
     IMF ile ekonomik program... 
     AB ile demokrasi programı... 
     Bu iki program birbirini tamamlıyor. Bu iki program iç içe. Her ikisinin de iyi gitmesi lazım siyasal ve ekonomik istikrar için. 
     Kimse aklından çıkarmasın 
     Türkiye'de demokrasi ve hukuk devleti çıtasının yükselmesiyle ekonomik istikrar arasında bire bir bağ var. Demokrasi standartlarının, yani çağın gerisinde nal toplayan, yargı sistemi kötü işleyen bir ülkeye kimse gelip yatırıp yapmaz. Yapmış ve yapacak olan da zamanla kaçar gider. 
     Bu nedenlerle TBMM perşembe günü iktidarıyla muhalefetiyle tarihi bir adım attı. Hem hükümeti, hem AKP ve CHP milletvekillerini kutluyorum. Kabul edilen 6. Paket demokratik hukuk devleti açısından bir dönüm noktasıdır. 
     Şimdi sıra 7. Paket'te. 
     Hükümet bu konuda da kararlı gözüküyor. 7. Paket'i tatilden önce ve muhalefetle işbirliği içinde geçirmekten yana. 
     Dileriz gerçekleştirir. 
     Eğer yeni paket de gelecek ay sonuna kadar Meclis'ten geçerse, AB'nin bu yılki Türkiye Raporu'nun olumlu çıkmasının önünde bir engel kalmayacak. Çünkü Türkiye malum 'Kopenhag kriterleri'nin gereğini yerine getirmiş olacak. 
     Sonra sıra uygulamada 
     2004'ün ilk yarısı buna ayrılacak. Yapılan yasal düzenlemeler konusunda uygulamanın ilk işaretleri verilmeye başlanacak. Bunların hiçbiri atla deve değil. 
     Yapılabilir şeyler. 
     Kopenhag kriterlerinin gereğini yapan ve bunu AB'nin '2003 İlerleme Raporu'nda resmen tescil ettiren Türkiye'nin gelecek yıl Kıbrıs'ta da manevra alanının genişleyeceğini, hükümetin elinin güçleneceğini düşünüyorum. 
     Hayal edin 
     2005 yılına IMF ile ekonomik programı tamamlamış, Kıbrıs'ı çözmüş, AB'den müzakere tarihi almış bir Türkiye olarak girmeyi hayal edin. 
     Ben hem hayal ediyorum, hem de bu hayalin gerçekleşebilir olduğunu düşünüyorum. 
     
     

</TEXT>
</DOC>
