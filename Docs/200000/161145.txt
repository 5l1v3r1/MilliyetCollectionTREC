<DOC>
<DOCNO> 161145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/spor/spo05.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
MOTOR SPORLARI 
</HEADLINE>
<TEXT>
RALLİDE SİRTAKİ 
Dünya Ralli Şampiyonası'nın altıncı ayağı Acropolis Rallisi, bu hafta sonu Yunanistan'da yapılacak. Volkan Işık da dört yıl aradan sonra yine dünya devleriyle birlikte start alacak 
     Ralli 50. yılında 
     DÜNYA Ralli Şampiyonası'nda heyecan bu hafta sonunda Yunanistan'a taşınacak. Takvimin altıncı ayağını oluşturan ve bu yıl 50. kez yapılacak olan Acropolis Rallisi, Atina'daki ünlü Acropolis önünden bugünkü sembolik startla başlayacak. Fiat Abarth Motorsports'un pilotu Volkan Işık da, dört yıl aradan sonra yine dünya şampiyonasının bir ayağında yer alacak. Dünya şampiyonasında puan almayı başaran tek Türk sürücü olan Işık, Acropolis'te Palio Super 1600 ile yarışacak. 
     
     Çekişme yaşanacak 
     ŞAMPİYONANIN Avrupa takviminde yer alan en zorlu yarışlardan biri olan rallide toprak parkurun yanısıra, araç içinde 55 dereceyi bulan sıcak hava da sürücüler için handikap oluşturacak. Yunanistan'da son üç yarışı alan ancak Citroen ile bu sezon ralli kazanamayan Colin McRae, şeytanın bacağını kırmaya çalışacak. Bu sezon son iki yarışı kazanan Peugeot'dan Marcus Gronholm de seriyi Acropolis'te de sürdürerek, klasman lideri olan takım arkadaşı Richard Burns'ü yakalamak amacında. 
     
     22 özel etap 
     İLK iki ayağı Parnassos Milli Parkı civarındaki dağlarda, üçüncü ayağı ise Timphristos Dağları'nda koşulacak olan rallide pilotlar, 22 özel etapta toplam 400 kilometre yol katedecek. Peugeot ve Citroen'in çekişmesinin sürdüğü markalarda iki Fransız'ğın en yakın takipçisi olan Ford ise umudunu genç yetenek Markko Martin'e bağladı. Yunanistan'da üç yıldır birinciliği kaptırmayan Ford, bu geleneği 2003'te de korumak istiyor. Ford, 18'lik Finli Jari - Matti Latvala'ya da destek veriyor. 
     
Pilotlar klasmanı 1. Richard BURNS İng 32 puan 2. Marcus GRÖNHOLM Fin 30 puan 3. Carlos SAINZ İsp 24 puan 4. Sebastien LOEB Fra 17 puan 5. Colin MCRAE İng 17 puan 6. Petter SOLBERG Nor 13 puan 7. Markko MARTIN Est 13 puan 8. Tommi MAKINEN Fin 11 puan 9. Francois DUVAL Bel 9 puan 10. Toni GARDEMEISTER Fin 9 puan      
     
Markalar klasmanı 1. Peugeot 65 puan 2. Citroen 52 puan 3. Ford 29 puan 4. Subaru 27 puan 5. Skoda 19 puan 6. Hyundai 3 puan      
     
F3'ün Demir Leydi'siTürkiye'nin ilk F3 bayan pilotu Selin Yardımcı Körfez Pisti'ndeki ilk sınavından başarıyla ayrıldı ve rakiplerine "Artık bende varım" dedi 
     Erkekleri terletti 
     "ELLERİNİN hamurunu" yıkayıp kuruladıktan sonra Futbol, Basketbol, Güreş, Boks, Halter gibi "erkek sporu" sayılan kaleleri tek tek ele geçiren bayanlar sonunda "Hız Dünyası"na da el attılar. Ralli Dünyası'nın ilk bayan pilotları Zeynep Merkit - Begüm Özkan ikilisinden sonra bu kez de bir bayan pilot Selin Yardımcı, F3 direksiyonuna oturdu ve Körfez Pisti'nde erkeklere kafa tuttu. 
     
     Gözdağı verdi 
     2003 Türkiye Formula 3 Şampiyonası'nın ilk yarışında Performans Team adına Sakarya Telekomünikasyon Sistemleri STS sponsorluğunda start alan ilk Türk bayan F3 pilotu Selin Yardımcı, yarışı 6. olarak tamamlarken rakiplerine gözdağı verdi. Yardımcı, piste çıkan 10 formula otomobilinin mücadelesinde çok iyi bir performans bir sergiledi ve 4 erkek rakibini solladı. 
     
Avrupa'nın kralıBP'nin Yılın Sürücüsü yarışmasının Avrupa finalini Özcan Hocaoğlu kazandı. Hocaoğlu Dünya finalinde Avrupa'yı temsil edecek 
     BP'NİN faaliyette bulunduğu tüm ülkelerde düzenlediği "Yılın Sürücüsü" yarışmasının İstanbul'da yapılan Avrupa finalini Özcan Hocaoğlu kazandı. Tanker sürücüsü olarak görev yapan Özcan Hocaoğlu, "Treyler Tanker" dalında birinciliğe ulaşırken, İngiltere'den Graham Warwick ikinci, Yüksel Öztürk üçüncü oldu. Hocaoğlu ve Warwick, 5 - 6 Eylül tarihleri arasında Avusturya'nın Teesdorf şehrinde yapılacak Dünya finalinde Avrupa'yı temsil edecekler. 
     "KARA Tankeri Operatörü" olarak adlandırılan tanker sürücüleri, Avrupa Finali'nde teorik sınavın yanısıra, ilk yardım, araç hatalarını bulma, yangınla mücadele, hız kontrol etme, manevra kabiliyeti gibi alanlarda uygulamalı sınavlara da tabi tutuldular. Yarışmaya, Almanya, Avusturya, Çek Cumhuriyeti, Fransa, Hollanda, İngiltere, İspanya, İsviçre, Polonya, Portekiz, Rusya, Türkiye ve Yunanistan'dan toplam 30 sürücü katıldı. 
     
     Opel'den çifte zafer 
     İZMİT Körfez Pisti'nde koşulan Türkiye Pist, Clio Cup, Motosiklet ve Formula 3 yarışları ile Motor Sporları tutkunları yarışa doydarken Opel Motor Sport Kategori 3'te ve Grup A'daki birinciliklerle çifte zafer yaşadı. Uzun bir aradan sonra pistlere Opel Corsa ile dönen Hakan Kopan F3 kategorisinde birinci, genel klasmanda beşinci olurken, Opel Astra ile ikinci cepten start alan İbrahim Okyay yarışı kendi sınıfında ve genel klasmanda birinci olarak tamamladı. 
     
     İlk ayak Kasap'ın 
     BRIDGESTONE Türkiye Formula 3 Şampiyonası'nın ilk ayağı Mehmet Kasap'ın zaferiyle noktalandı. İzmit Körfez Pisti'nde yapılan şampiyonanın ilk ayağında sıralama turlarını ilk sırada tamamlayan Kasap, aynı başarısını yarışta da tekrarlayarak kürsünün zirvesine çıkarken, ikinciliği Ali Gülan, üçüncülüğü ise Cüneyt Devecigil elde etti. 
     
     Avcı podyuma çıktı 
     YUGOSLAVYA'DA yapılan İnterspeed Rallisi'nde oldukça başarılı bir performans sergileyen Fiat Motorsport pilotu Nejat Avcı, genel klasmanda üçüncü olarak podyuma çıktı. Fiat Palio süper 1600'ü ile İbiza Kit Car ve Peugeot 306 Maxi'li rakiplerine kafa tutan ve üçüncü olan Avcı, bu başarısı ile Türkiye Şampiyonası'na da puan taşıdı. Aynı organizasyonda şanssızlık yaşayan Citroen pilotu Ercan Kazaz, ön tekerini taşa vurduktan sonra aracında mekanik sorun yaşayınca yarış dışı kaldı. 
     
     Dönmez çok Mutlu 
     MUTLU Cup'ta sezonun üçüncü yarışı sonrasında zirve Ragıp Dönmez'in eline geçti. Körfes Pisti'nde gerçekleşen 20 turluk randevuda Ragıp Dönmez, finiş bayrağının altından ilk geçen pilot olarak alkışlanırken, Ozan Şer ikinci, Erkut Kızılırmak ise 3'ncü oldular. Üçüncü yarış sonrasında Ragıp Dönmez, 2 puan farkla Mutlu Cup'ın yeni lideri oldu. Ozan şer 2.liğe, Cahit Kızıldel 3.lüğe yerleşti. Erkut Kızılırmak ise 4.cü durumda bulunuyor. 
     
     Klasiklerin yeni sınavı 
     KLASİK Otomobil Kulübü tarafından düzenlenen Türkiye Şampiyonası'nın üçüncü ayagı bu hafta sonu yapılacak. Cumartesi günü saat 12.30'da Koç Müzesi'nden start alacak olan yarışmacılar, zorlu etabı Pazar günü yine Koç Müzesi'nde tamamlayacaklar. Yarış İstanbul - Kemerburgaz - Şile - Durusu - İstanbul güzergahında yapılacak. 
     
     Temel atılıyor 
     İSTANBUL Kurtköy'de inşaa edilecek Formula 1 pistinin temel atma töreni 9 Temmuz'da yapılacak. Türkiye Otomobil ve Motorsporları Federasyonu TOMSFED Başkanı Mümtaz Tahincioğlu, hükümet yetkilileri ve kalabalık bir davetli topluluğunun yanısıra FOA Başkanı Bernie Ecclestone'nun da hazır bulunacağı görkemli temel atma töreninde, Türkiye'nin yapacağı Formula 1 yarışlarının sözleşmesinin de imzalanacağını açıkladı. Pistin 2004 yılı ekim ayı sonuna kadar bitmesi ve 2005'te de ilk yarışın yapılması planlanıyor. 
     

</TEXT>
</DOC>
