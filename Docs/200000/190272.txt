<DOC>
<DOCNO> 190272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/ekonomi/aeko.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
1 dolarlık banknotlarla 500 milyon dolar mı geldi 
</HEADLINE>
<TEXT>

   Amerika, Türkiye'de Saddam'ın 500 milyon dolarının olduğunu düşünüyor. Güneydoğu'da 1, 5, 10 dolar gibi küçük kupürlü para miktarında artış olduğu biliniyor 
      SONGÜL HATISARU Finans atölyesi 
   
   New York Times gazetesinde yer alan bir haberde, "Türkiye'deki bankalarda da Iraklılar'a ait yaklaşık 500 milyon dolardan fazla para bulunduğu" iddiası dolarda arzın kaynağının sorgulandığı bir dönemde "Bu miktarda bir para gerçekten girdi mi " sorusunu yeniden alevlendirdi. 
   Haberde, Irak'ın devrik Devlet Başkanı Saddam Hüseyin'e ait yaklaşık 3 milyar doların, Suriye ve Lübnan'da, Suriye kontrolündeki bankalarda bulunduğunun sanıldığı belirtildi. Bir süre önce bir gezi nedeniyle seyahat ettiğimiz Lübnan'da 3 milyon nüfusa oranla 72 bankanın bulunduğunu ve bu bankalarda 70 milyar doların döndüğünü yazmıştık. Suriye kontrolündeki Lübnan bankacılık sistemi Körfez zenginlerinin parasını tuttuğu ve özerk bankacılık sistemi nedeniyle kara para trafiğinin yoğun olduğu bir ülke. Suriye ve Lübnan'da arap kökenli oldukları için eski Irak rejiminin ileri gelenlerinin bu ülkelerde hesap açtırıp servetlerini buraya kaydırmaları kolay. 
   
   Efektif girişinde artış var 
   Irak savaşı sonrasında Güneydoğu'da bulunan banka şubelerinde 1, 5, 10 dolarlık banknotlardan oluşan mevduat hesaplarının açıldığı tahmin ediliyor. Konuştuğumuz bankacılar, "Türkiye'ye para girişinin ticaret amacıyla bu ülkeye gidip gelen vasıtalar aracılığıyla gerçekleşmiş olabileceğini" söylüyor. 
   Yine döviz girişinin bu nedenle efektif nakit olarak gerçekleşmiş olabileceğinin altı çiziliyor. Bu bölgede bulunan döviz büfeleri yetkilileri de efektif döviz banknotlarında bir artış olduğu yönünde izlenimlerini dile getiriyorlar. 
   
   Miktar tespiti güç    Irak'tan gelen paranın ne kadarının sınır ticareti amacıyla ne kadarının Saddam'ın yakınları veya Irak Merkez Bankası'ndan çalınan paralar olduğunun belirlenmesinin çok güç olduğu belirtiliyor. Ekonomide mart ayından bu yana kaynağı açıklanamayan bir döviz girişi var. Ancak Irak'tan gelen paraların önemli bir bölümünün efektif olarak girdiği düşünülürse, ne kadarlık bir miktarın girdiği tespitinin yapılması güç. Bu paranın miktarı bankacılık sistemine girmiş olması durumunda daha kolay tespit edilebilir. Ancak bu miktar bankacılık sistemine girmediyse ödemeler dengesinin net hata noksan kaleminde görülebiliyor. 
   
   
</TEXT>
</DOC>
