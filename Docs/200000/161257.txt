<DOC>
<DOCNO> 161257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sonspo08.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi favori, Çalımbay plase... 
</HEADLINE>
<TEXT>

     Bursaspor'da, gerekli koşulların oluşması durumunda 18 Haziran'da yapılacak kongrede aday olabileceğini açıklayan Fikret Üstenci, teknik direktörlük için düşündüğü Gheorge Hagi'nin gelmemesi durumunda takımın başına geçen yıl Denizlispor'u çalıştıran Rıza Çalımbay'ı getirmeyi planlıyor. 
     Fikret Üstenci, bir yandan yönetim kurulu listesini oluşturmak için temaslarını yoğun bir biçimde sürdürürken, diğer yandan da takımın başına getirmeyi düşündüğü teknik adamlarla görüşmelerde bulunuyor. 
     Hagi ile görüşmelerinin olumlu geçtiğini ve Rumen futbol adamının Bursaspor'a gelebileceğini söylediği öğrenildi. Ancak başkanlığa seçilmesi durumunda takımda büyük bir revizyona gitmesi beklenen Üstenci, yaşanabilecek olumsuzlukları düşünerek, Rıza Çalımbay ile de görüşüyor. 
     Çalımbay ile yapılan görüşmelerin de olumlu geçtiği ve genç teknik adamdan, ''Bursaspor'a gelirim'' yanıtı alındığı bildirildi. 
     
</TEXT>
</DOC>
