<DOC>
<DOCNO> 183890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sondun24.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan, Irak'a asker göndermeyi düşünmüyor... 
</HEADLINE>
<TEXT>

     Pakistan Devlet Başkanı Pervez Müşerref, yakın gelecekte Irak'a asker göndermeyi planlamadıklarını belirtti. 
     ABD ziyareti sırasında New York Times gazetesine demeç veren Müşerref, ''Irak'a asker göndermeden önce Pakistan'ın, Taliban ve El Kaide'nin izini sürebilmek için askeri alanda olduğu kadar istihbarat alanında da Amerikalıların yardımına ihtiyacı var'' dedi. 
     Irak'ta BM'nin rolünün genişletilmesinin Pakistan'da ''çok popüler bir düşünce olmadığının'' altını çizen Müşerref, ''Bunun değişmesi için BM'nin Müslüman ülkelerin, Arap ülkelerinin ve Iraklıların bunu ifade ederek, birlik istemesi gerekir'' ifadesini kullandı. 
     Müşerref, ABD'den istenen yardıma açıklık getirerek, Afganistan ile sınırı daha iyi kontrol edebilmek için helikoptere ihtiyaçları olduğunu kaydetti. 
     
</TEXT>
</DOC>
