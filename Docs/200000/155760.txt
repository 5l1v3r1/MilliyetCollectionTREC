<DOC>
<DOCNO> 155760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/spor/yguven.html </URL>
<DATE> 2003/05/10/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Topu alan Üsküdar’ı geçerse 
</HEADLINE>
<TEXT>

     Nazar değmesin Tamer Güney bakmış ki, UEFA bile tehlikede bu kez futbolcuların nüfus kağıdına aldırmamış... Rüştü, Mirkoviç, Vladimir, Cem Karaca, hepsi sahada. Elde ne kaldıysa... Allah ne verdiyse. 
     Özgüven olmayınca, çimene "ağabeyler" yerine "babaları" sürsen ne olur .. Olay sahadaki gibi birkaç futbolcunun iyi niyetine kalır işte. Rüştü ile Tuncay’ın arasında biraz Mirkoviç, biraz da Rebrov ile Johnson vardı, hepsi o kadar. 
     Saha tamam da tribünler biraz eksik aslında. Gece geç saatlere kadar Arena’da Başkan Yıldırım’ı izleyen ve iki üç yıl sonrası için iyice ümitlenen Fenerbahçeliler, bu gece huzur içinde uyumak istemiş olabilirler. 
     Maç başlıyor Süper Lig’de misafir Kocaelispor sağda Ahmet, solda Lazarov’la futbolu yan çizgilere yayarak iyice terletiyorlar Rüştü’yü. 
     Fenerbahçeliler ise ilginç bir taktik uyguluyorlar. Artık kulübeden mi almışlar kendileri mi akıl etmiş bilinmez, "topu alan Üsküdar’ı geçer" taktiği bu. Bir bakıyorsunuz Mirkoviç ceza yayında faulle durdurulmuş, bir bakıyorsunuz Ümit Özat şut çekiyor. Johnson, Kocaelispor ceza sahasında düşmüş penaltı bekliyor. 
     Aslında Fenerbahçe’nin hücum gücü Tuncay’ın süratine endeksli. Takım gitmiyor adam gidiyor. Acayip bir yardımlaşma anlayışı... İki Rus’dan Vladimir topu ceza alanındaki Tuncay’a vermek yerine Rebrov’u bekliyor. Her koyun kendi bacağından asılıyor maçta. Kocaelispor’un birazcık iddiası olsa, Kadıköy’de şemsiye tersine dönecek ama Körfez kaderine razı. 
     Tuncay 26. dakikada topu muz yapıp Kocaeli kalesine gönderiyor. İşte o anda Fenerbahçeli futbolcuları yüzlerine bak, nasıl bir sezonu, ne şartlarda tamamlamak zorunda olduklarını anla. Bir de Vladimir’in oyundan çıkışı... Islıklarla. 
     İkinci yarı biraz daha toparlanıyor Fenerbahçe. Kocaelispor iflas bayrağını çekmiş ev sahibi orta saha hakimiyetini ele geçiriyor. Top çeviriyor. Gol kaçırıyor. Hatta alkış bile alıyor. Tamer Hoca, Cem Karaca’nın yerine Hakan Bayraktar’ı aldıktan sonra Semih ile yine gençlere dönünce kurgu hızlanıyor. Tribünlerin minicik gayretlere bile sonuna kadar açtığı yüreği insanın yüreğini eziyor. 
     Seneye... Seneye... 
     

</TEXT>
</DOC>
