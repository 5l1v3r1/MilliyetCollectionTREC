<DOC>
<DOCNO> 152649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sontur32.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
10 ay önce kayboldu, trafik kazasıyla bulundu... 
</HEADLINE>
<TEXT>

     Ankara'nın Polatlı İlçesi'ne bağlı Tüfekçioğlu Köyü'nde 10 ay önce kaybolan ve akli dengesi yerinde olmadığı bildirilen Hüsamettin Manav 63 , Karaman'da koyun sürüsünü yolun karşısına geçirmek isterken geçirdiği trafik kazası sonucu bulundu. 
     Tüfekçioğlu Köyü'nde oturan Hüsamettin Manav, 10 ay önce kayboldu. Aramadık yer bırakmayan ailesi, Manav'dan haber alamadı. Önce Eskişehir'e ardından da Adana'ya gittiği anlaşılan Hüsamettin Manav, son olarak gittiği Karaman'ın bir yaylasında çobanlık yapmaya başladı. 
     Karaman-Ereğli Karayolu'nun 27. kilometresinde otlattığı koyunlarını yolun karşısına geçirmeye çalışan Manav'a, Necdet Narin yönetimindeki 16 YK 315 plakalı otomobil çarptı. 
     Polis, yaralı olarak Karaman Devlet Hastanesi'ne, oradan da Konya Numune Hastanesi'ne kaldırılan Manav'ın Tüfekçioğlu Köyü'nde yaşayan ailesine ulaştı. 
     Konya'ya gelen Mehmet Manav, uzun süredir haber alamadığı babasının bulunmasına çok sevindiğini, ancak kaza geçirdiği için üzüntülü olduğunu söyledi. 
     Tedavisi devam eden babasının başından ayrılmayan Mehmet Manav, ''Babamıza kavuştuk, ancak maddi durumumuz çok kötü. Konya'ya gelebilmek için bile borç para aldım. Hastane masraflarını nasıl karşılayacağımızı bilmiyoruz. Hayırseverlerden yardım bekliyoruz'' dedi. 
     





</TEXT>
</DOC>
