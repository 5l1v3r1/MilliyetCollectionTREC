<DOC>
<DOCNO> 161930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/spor/spo08.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Martin'den ilk zafer 
</HEADLINE>
<TEXT>

Akropolis Rallisi'ni ilk sırada tamamlayan Ford'un Estonyalı pilotu, Dünya Şampiyonası'nda ilk kez bu mutluluğu tattı 
     Sainz ikinci olabildi 
     DÜNYA Ralli Şampiyonası'nın altıncı ayağını oluşturan Yunanistan'daki Akropolis Rallisi'nde mutlu sona Markko Martin ulaştı. Estonyalı yıldız, böylece Dünya Şampiyonası'ndaki ilk zaferine ulaşırken, bu rallide son üç yıldır zirveye ambargo koyan takımı Ford'un geleneğini sürdürmesini de sağladı. Citroen'den İspanyol Carlos Sainz ikinci, Subaru pilotu Norveçli Petter Solberg de üçüncü oldu. 
     
     Gronholm yarış dışı 
     SON iki rallinin galibi olan Peugeot'dan Marcus Gronholm'ün yarış dışı kaldığı ve bu yıl 50. kez start alan Akropolis Rallisi'nde, genel klasman lideri İngiliz Richard Burns ise vites kutusunda yaşadığı problem nedeniyle ancak dördüncü sırayı alabildi. Peugeot pilotu, bu dereceye rağmen klasmanda 37 puanla ilk sıradaki yerini korudu. 32 puana ulaşan Sainz ikinciliğe çıkarken, 30 puanda kalan Gronholm üçüncü sırayı düştü. 
     

</TEXT>
</DOC>
