<DOC>
<DOCNO> 152765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/sondun02.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sunday Telegraph Tarık Aziz, ajan mıydı 
</HEADLINE>
<TEXT>

     İngiltere'de yayınlanan Sunday Telegraph gazetesi, Irak'ın eski başbakan yardımcısı Tarık Aziz'in koalisyon ülkelerinin Irak içindeki ajanı olduğuna dair kuşkular bulunduğunu iddia etti. 
     Telegraph, ''Aziz'in, eski patronunun koalisyon güçleri tarafından hedef alınmasına yardım eden kişi olduğunun'' öne sürüldüğünü belirtti. 
     Gazete, Saddam Hüseyin rejiminin tam savaş öncesinde Tarık Aziz'in ailesinden pek çok kişiyi gözaltına aldığına dair iddialara da işaret ederken, bu durumun da Aziz'in Saddam'a ihanet etmiş olabileceğini kanıtladığını savundu. Aziz'in koalisyon güçlerine teslim olmadan önceki en büyük pazarlık konusunun, yakınlarının ve özellikle de en büyük oğlunun akibetinin ortaya çıkarılması olduğunu öne süren Telegraph, bir koalisyon yetkilisinin, ''Aziz bize teslim olduğunda hala, Saddam rejiminden geriye kalanların bu hareketini nasıl cezalandırabileceği düşüncesinin dehşetini yaşıyordu. Saddam ölmüş olsa bile onun adına bu durumun öcünü alacak Baas üyeleri olduğunu biliyordu'' dediğini bildirdi. Aziz'in teslim olma koşulları gereği, ailesinin de koalisyon güçleri tarafından korumaya alındığını belirten Telegraph, Aziz ile ilgili şüphelerin özellikle harekatın erken başlamasına neden olan ilk füze saldırısının yapılması için gerekli bilgileri veren casus olduğu yönünde yoğunlaştığını ve dün bu kuşkuların arttığını kaydetti. Gazete, saldırı sonrasında koalisyon yetkililerinin ellerine geçen çok önemli ve Baas'ın üst düzeyinden gelen bir bilgi nedeniyle operasyonu erken başlattıklarına dair açıklamalarını da hatırlatırken, eski bir CIA yetkilisinin bu durumu değerlendirirken, ''Aziz teslim oldu ve adeta bir süredir tanıdığı insanların elinde kendisini güvenlik içine aldı. Saddam'ın ilk saldırıya hedef olmasına yol açan bilgi de ancak onun yakın çevresine girebilen Tarık Aziz gibi birinden gelmiş olabilirdi'' dediğini bildirdi. 
     Gazete, ''bu işi Aziz yapmış olsun ya da olmasın Saddam da ondan şüphelenmiş'' iddiasında bulundu. Saddam ve Tarık Aziz ilişkisinin 1991 Körfez Savaşı'ndan sonra biraz bozulduğunu ve Aziz'in Saddam kabinesindeki tek Hıristiyan üye olduğunu da belirten Telegraph, ''zaten son dönemde ayakta kalmasını da dış politika konusundaki tecrübe ve bilgisine borçluydu. Saddam onun bu yönüne çok güveniyordu'' görüşüne yer verdi. 
     





</TEXT>
</DOC>
