<DOC>
<DOCNO> 179972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/yazar/tamer.html </URL>
<DATE> 2003/09/03/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
TÜSİAD'ın Berlin Bürosu neden önemli 
</HEADLINE>
<TEXT>

   
   Bir saat mutlu olmak istiyorsan şekerleme yap. Bir gün mutlu olmak istiyorsan balık tut. 
   Bir hafta mutlu olmak istiyorsan tatile çık. 
   Bir ay mutlu olmak istiyorsan evlen. 
   Bir yıl mutlu olmak istiyorsan servete kon. 
   Bir ömür boyu mutlu olmak istiyorsan işini sev, demiş Çinli bilge filozof Konfüçyüs. Anlaşılan ben mimarlığı terkedip gazeteciliği seçerek -daha 20'li yaşlarımın ortalarında- ömür boyu mutluluğu el yordamıyla garantilemişim 
   Pazar gecesi Habertürk'ün Basın Kulübü programına birlikte katıldığımız Öger Tur'un sahibi Vural Öger hatırlattı bu özlü sözü. Berlin Teknik Üniversitesi'nden mezun olduktan sonra genç bir mühendis olarak hayata atılmak yerine turizm sektörüne geçişini anlatırken Konfüçyüs'e atıfta bulundu. 
   Öger'le turizmden Avrupa Birliği üyeliğimize, Avrupa ülkelerindeki Türk mafyasından Almanya'nın gücü ve güçsüzlüğüne 3,5 saat boyunca 6 meslekdaşımla birlikte daldan dala gezindik. 
   Kendi hesabıma Öger'in turizmden çok, Almanya ile ilgili görüşlerini ilginç buldum. Çünkü 40 yıla yakın süre Almanya'da yaşayan Öger, tam bir Alman mantığıyla Türkiye'ye bakarken, aynı zamanda da bir Türk olarak Almanya'yı değerlendirebiliyor. Vural Bey'in bu özelliği, önümüzdeki günlerde iktidardaki Alman Sosyal Demokrat Partisi SPD'den adına Avrupa Parlamentosu'na milletvekili olarak girdiğinde epey işimize yarayabilir. 
   Öger'e göre ekonomik açıdan bir dev olan Almanlar, iş dış politika üretmeye gelince tam bir cüce. Almanya'nın resesyonu aşamadığından, hatta deflasyonist sürece adım atma eğiliminde olduğunu hatırlattığınızda ise derhal "Alman bankalarında 5.5 trilyon dolarlık bir servet yatıyor. Almanlar isteseler Wall Street'i satın alırlar" diye itiraz ediyor. 
   67 milyon nüfuslu Türkiye'nin 700 bin kişilik ordusuna karşılık 82 milyon nüfuslu Almanya'nın askeri gücünün 150 bin kişiyle sınırlı olmasını "Almanlar, aşırı derecede pasifist olmuş bir toplum, herşeyi konuşarak halletmek istiyorlar" diye yorumluyor. 
   TÜSİAD'ın Berlin Bürosu'nun açılışı ise Öger'e göre fevkalade müsbet bir gelişme. Çünkü Öger, Alman kamuoyu ve medyasının, büyükelçilikler ve resmi kurumların yaptığı tanıtım ve kampanyalardan etkilenmediğini, hatta bu tür kampanyaların zaman zaman ters teptiğini, buna karşılık sivil toplum kuruluşlarınca yürütülen kampanya ve lobi faaliyetlerinin Alman kamuoyu üzerinde çok etkili olduğunu vurguluyor. 
   TÜSİAD'ın Brüksel ve Washington'un ardından üçüncü yurt dışı bürosunu Berlin'de açması, gerçekten fevkalade isabetli bir karar. Hatta "Bugüne kadar neden beklendi " sorusu bile sorulabilir. Almanya, yıllar boyu Avrupa Birliği'nin lokomotifliğini yaptı, ama biz AB'ye de Amerika üzerinden girmeye çalıştığımızdan mıdır nedir , TÜSİAD Berlin'den çok önce Washington'da büro açmayı akıl etti. 
   Anketlere göre Türk halkının en güvendiği kurum her zaman ordu, Alman halkının ise sivil toplum kuruluşlarıdır. TÜSİAD'ın bu adımıyla, Alman kamuoyunu Türkiye lehine etkilemek konusunda umut var olabiliriz. 
   
      
   
</TEXT>
</DOC>
