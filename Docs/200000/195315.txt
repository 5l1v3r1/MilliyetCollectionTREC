<DOC>
<DOCNO> 195315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sonspo16.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor rahatladı 
</HEADLINE>
<TEXT>

     Konyaspor'da, Türkiye Kupası 1. Kademe maçında Aydınspor'a karşı alınan farklı galibiyetin sevinci yaşanıyor. 
     Kulüp Başkanı Mehmet Köseoğlu, Süper Lig'de son 7 haftadır galibiyet alamadıklarını, bu durumun başta kendileri olmak üzere tüm camiayı üzdüğünü kaydetti. 
     İyi oynadıklarını, ancak bu oyunu sonuca yansıtamadıklarını vurgulayan Köseoğlu, bozulan moralleri en kısa zamanda düzeltmeyi amaçladıklarını, bu nedenle Türkiye Kupası'ndaki Aydınspor maçının büyük önem taşıdığını bildirdi. 
     Mutlak galibiyet parolası ile çıktıkları sahada istediklerini aldıklarını ifade eden Köseoğlu, ''İkinci Lig takımına karşı alınsa da galibiyete çok ihtiyacımız vardı. Alınan farklı galibiyet futbolcuların moral ve motivasyonu açısından çok iyi oldu'' dedi. 
     Köseoğlu, atılan 6 golü haftalardır galibiyet alamadıkları için kırgın olan taraftara hediye ettiklerini belirterek, ''Bizim için önemli olan Süper Lig. Ancak Türkiye Kupası'nda da gidebildiğimiz yere kadar gitmeyi istiyoruz'' diye konuştu. 
     
</TEXT>
</DOC>
