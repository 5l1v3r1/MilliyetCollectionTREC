<DOC>
<DOCNO> 159442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sondun19.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de müslümanlar Hırıstiyan olsun diye teşvik seminerleri.. 
</HEADLINE>
<TEXT>

     ABD'de, Müslümanları Hıristiyanlığa geçmeye teşvik amacıyla seminerler düzenlendiği ortaya çıktı. 
     New York Times gazetesinin haberine göre, bu seminerlerden biri Ohio eyaletinin Grove City kentinde yapıldı. Semineri düzenleyenler, ''Müslümanlara karşı iyi davranılmasını sevgi, dostluk gösterilerek yardımda bulunulmasını'', ayrıca onlara İncil hediye edilmesini tavsiye ettiler. 
     Seminere, ABD ya da yurtdışında misyoner olarak görev almak isteyen üniversite öğrencilerinin de ilgi gösterdiği bildiriliyor. Habere göre, seminerlerde, İslam dinine karşı olumsuz ve saygısızca eleştiriler yöneltiliyor. 
     Gazeteye açıklamada bulunan ve Hıristiyanlığı seçmiş Criswell Üniversitesi İlahiyat profesörü Ergun Caner adlı Türk, ''Ben polemikten çok Hıristiyan doktrininin savunulmasıyla ilgiliyim'' dedi. 
     Haberde, 11 Eylül saldırılarının, Amerikalıların İslamiyet'i ''küresel bir tehdit'' olarak görmelerine neden olduğu Müslümanlığın günümüzde, ''kötülük sembolü Sovyet imparatorluğunun yerini aldığının'' düşünüldüğü de öne sürüldü. 
     Öte yandan, ABD Ulusal Evanjelistler Derneği, Hıristiyan liderleri İslam aleyhtarı söylemlerini değiştirmeye çağırdı ve ''Bunun dinler arası ilişkiler açısından yararlı olmadığını, ayrıca Müslümanlara İncil dağıtılmasının tehlikeli olduğunu'' bildirdi. 
     Tarihçiler ise Hıristiyanlık ile Müslümanlık arasındaki düşmanlığın kökeninin Haçlı sefelerine, İstanbul'un Fatih Sultan Mehmet tarafından fethine ve İspanya'nın Müslümanlardan geri alındığı dönemlere kadar gittiğine dikkat çekiyorlar. 
     Kuzey Carolina'daki Wake Forest Üniversitesi öğretim üyelerinden Charles Kimball, gazeteye yaptığı açıklamada, ''İslamiyet, Hıristiyanlığı tehdit eden tek dindir. Bu bizim bilinçaltımıza işlemiş edebiyat ve kültürümüzde yer almıştır'' dedi. 
     
</TEXT>
</DOC>
