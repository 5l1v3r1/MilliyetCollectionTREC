<DOC>
<DOCNO> 186589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sondun01.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'den misilleme İntiharcı militanın evi havaya uçuruldu 
</HEADLINE>
<TEXT>

     İsrail helikopterleri, Filistin topraklarındaki Gazze kentinde bulunan hedeflere gece yarısı helikopter saldırıları düzenledi. 
     Hayfa kentinde 19 kişinin ve bombacının öldüğü intihar saldırısının ardından önce Batı Şeria'daki Tulkarim kentinde bir saldırı düzenleyen İsrail güçleri, bu kez de Gazze Şeridi'nin en büyük kenti Gazze'de iki ayrı noktayı havadan vurdu. 
     Görgü tanıklarına göre Gazze'deki ilk saldırıda İsrail helikopterleri sahile yakın bir noktaya iki füze fırlattı. Vurulan noktanın bir ev olduğu ve Filistin lideri Yaser Arafat'ın evinin çok yakınında olduğu bildirildi. Arafat, yaklaşık iki yıldır Gazze'ye gelmedi. Görgü tanıklarına göre vurulan ev, Hamas'ın askeri kanadının üyesi Munter Kanita'ya ait. Ancak görgü tanıkları bu saldırıda ölen ya da yaralanan olmadığını, saldırı anında evin boş olduğunu belirttiler. Buna karşın saldırı düzenlenen noktaya ambulanslar geldi ve burada büyük bir kalabalık toplandı. 
     Bu saldırının bir kaç dakika sonrasında İsrail helikopterleri yine Gazze'de bir mülteci kampına üç füze fırlattı. Bu saldırıda da bir evin hedef alındığı ve buranın, İslami Cihat örgütü lideri Morşet Şahin'e ait olduğu, ancak saldırı anında evdekilerin kaçmayı başardıkları, olayda ölen ve yaralanan olmadığı kaydedildi. 
     Bu saldırılar, İsrail Başbakanı Ariel Şaron'un, üst düzey güvenlik yetkilileriyle yaptığı ve Hayfa'daki intihar saldırısına nasıl bir yanıt verileceğinin ele alındığı toplantının ardından geldi. 
     
     MİLİTANIN EVİ HAVAYA UÇURULDU 

     İsrail ordusu, dün Hayfa'da intihar saldırısı düzenleyen İslami Cihad militanının Batı Şeria'nın Cenin kentindeki evini havaya uçurdu. 
     Filistin güvenlik kaynaklarına göre, aralarında tanklar da bulunan 30 araçtan oluşan bir konvoy bu sabaha karşı sokağa çıkma yasağı uygulanan Cenin'e girdi. 
     Askerler, saldırıyı düzenleyen Filistinli kadın avukat Hanadi Tayssir Caradat'ın tek katlı evini dinamitle havaya uçurdu. Askerlerin çevredeki evleri de aradığı belirtildi. 
     İsrail'in liman kenti Hayfa'da, dün bir restoranda düzenlenen intihar saldırısında, intihar bombacısı da dahil 20 kişi öldü. 
     
</TEXT>
</DOC>
