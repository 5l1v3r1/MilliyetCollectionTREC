<DOC>
<DOCNO> 193506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/soneko20.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika Basını Türk pazarı gelecek vaat ediyor 
</HEADLINE>
<TEXT>

     Belçika'nın ''La Derniere Heure'' gazetesi, ''70 milyon tüketiciden oluşan Türk pazarının gelecek vaat ettiğini, Belçika'nın bu pazarı hedef aldığını'' yazdı. 
     Başbakan Guy Verhofstadt'ın Türkiye'ye yaptığı resmi ziyareti değerlendirilen haberde, ''Türkiye'nin er geç AB'ye gireceği'' ve ''bu pazarın ihmal edilemeyeceği, Belçika'nın bunu anladığı'' belirtildi. 
     Türkiye'de iş çevreleriyle de görüşen Verhofstadt'ın, bu ülkeye yatırım yapan Belçika firmalarının sayısındaki artıştan duyduğu memnuniyeti dile getirdiğini, bu yatırımların gelecek yıllarda çok daha artacağını yazan gazete, Prens Philippe yönetimindeki kalabalık işadamı heyetinin gelecek Mayıs ayında Türkiye'ye gideceğini bildirdi. 
     Verhofstadt'ın, ''Türkiye ile ikili ilişkilerimiz iyi ama bunu daha da geliştirmek istiyoruz'' dediğini, Belçika'nın Türkiye'ye güvendiğini kaydeden gazete, Belçika firmalarının Türkiye'ye yönelerek bu ülkenin AB'ye tam üyeliğini beklemeden pazara iyice girmeleri gereği üzerinde durdu. 
     ''La Derniere Heure'', Başbakan Verhofstadt'ın, ''Türkiye'nin AB'ye katılımının Belçika'da istihdam kaybına yol açacağı görüşlerinin yanlış olduğuna, aksine, bu ülkede yatırım yapan Belçika firmalarının güç kazandığına'' işaret ettiğini belirtti. 
     Gazete, Türkiye'de yatırım yapmak isteyen Belçikalıların daha açık bir ekonomi ile adli, mali ve bürokratik engellerin kaldırılmasını dilediklerini, bu alanlarda istikrar beklediklerini ifade etti. 
     Gazete, ''İslam engel değil'' başlıklı bir yazıda da, bugünkü Ankara hükümetinin ''ılımlı'' olduğunu, AB'ye katılım kriterlerinde din unsurunun yer almadığını, Belçika'nın bu konuda bir değişiklikten yana olmayacağını yazdı. 
     
</TEXT>
</DOC>
