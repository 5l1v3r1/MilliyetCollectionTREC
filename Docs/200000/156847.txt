<DOC>
<DOCNO> 156847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/soneko13.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası, Bulgaristan'ı uyardı... 
</HEADLINE>
<TEXT>

     Dünya Bankası Bulgaristan ve Romanya direktörü Andrew Vorkink, Bulgar hükümetinin, hukuk sistemini reformdan geçirerek, devlete ait tütün tekeli Bulgartabac'ı özelleştirmemesi halinde 150 milyon dolarlık krediden mahrum kalabileceğini bildirdi. 
     Risk altındaki kredi, Dünya Bankası'nın 450 milyon dolarlık Bulgaristan'ı kredilendirme programının ikinci dilimine giriyor. Banka, 150 milyon dolarlık birinci dilimi ödedi, ikinci dilimin ise yıl sonunda onayı bekleniyor. 
     Bulgaristan Başbakanı Simeon Saksoburgotski, yasalarda Dünya Bankası ve Avrupa Birliği'nin istediği değişimi, son zamanlarda uygulamaya koyamıyor. 
     AB, 2007'de AB'ye katılımı beklenen Bulgaristan'ın, yargıçların daha kolaylıkla değiştirilmesine yönelik hükümler dahil, bir dizi hukuki değişimleri yürürlüğe sokması gerektiği konusunda ısrarlı. 
     Bulgar Anayasa Mahkemesi ise hükümetin bu tür hukuki değişimlerini bu yıl geçersiz saydı. 
     
</TEXT>
</DOC>
