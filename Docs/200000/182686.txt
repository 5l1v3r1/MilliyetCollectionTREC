<DOC>
<DOCNO> 182686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/soneko35.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan "Memnun olunan" defterdarları hemen oradan alıyorum 
</HEADLINE>
<TEXT>

     Maliye Bakanı Kemal Unakıtan, kayıtdışı ekonomiyle mücadelede defterdarlara önemli görevler düştüğünü belirterek, ''Kim ki defterdardan memnun, o defterdarı hemen oradan alıyorum. Bir tane oldu, hemen aldım'' dedi. 
     Türkiye Serbest Muhasebeci Mali Müşavirler ve Yeminli Mali Müşavirler Odaları Birliği TÜRMOB ve İstanbul Serbest Muhasebeci Mali Müşavirler Odası'nın İSMMMO düzenlediği ''Kayıtdışı Ekonomiyle Mücadelede Toplumsal Katkı'' panelinde konuşan Unakıtan, bu yıl 17.2 katrilyon lira gelir vergisi alınmasının planlandığını, bunun 1.3 katrilyon lirasının beyana dayalı olduğunu belirterek, ''bunun 700 trilyonunu 5 bin kişi ödüyor. Öyle bir vergi ödeniyor ki, yanında çalışandan daha az vergi ödüyor. Kazlar kendini yoldurmuyor'' diye konuştu. 
     Unakıtan, KDV'lerin yüksek olduğunun söylendiğine dikkat çekerek, şunları kaydetti 
     ''Ne yapalım Bizde yüzde 18'den fazla bir şey de yok. Bazı yerlerde yüzde 20'ler var. Yüzde 18'den yüzde 10'a indirirsek, ödenir mi Öderiz efendim... Unda KDV yüzde 1, bunun daha azı var mı En fazla kaçak orada. 
     Sektör olarak kazançları konusunda bir araştırma yaptırdım. Altın imalatçıları aylık ortalama 85 milyon lira, ayakkabıcılar 36 milyon lira, oteller, moteller 80 milyon lira, bakkaliye ve süpermarketler 55 milyon lira kazandıklarını söylemişler. Acayip bir şey, insanın inanası gelmiyor. Lokantacılar biz iş yapmıyoruz, ayda 26 milyon 700 bin lira kazanıyoruz demişler. 26 milyon da olmaz ki...'' Bu sözler salonda gülüşmelere neden olurken, Unakıtan ''Hayatın normal akışına göre ödenmesi gereken vergiden çok daha az, gülünç seviyede vergi ödenirse bu memleket kalkınmaz, bu memleket AB'ye giremez. Ne kadar uyum yasası çıkarırsak çıkaralım'' diye konuştu. 
     Vergi dairelerini mükelleflerin tamamını kontrol edebilecek, onları ellerinin altında tutabilecek bir hale getireceklerini anlatan Unakıtan, ''Kürkçüler ayda 30 milyon lira kazandıklarını söylemişler. Bu olur mu Ama bunu yapan da sizsiniz. Bu işi değiştireceğiz. Madem ki benim teşkilatımsınız, bana uygun çalışacaksınız'' dedi. 
     Kayıtdışı ekonomiyle mücadelede defterdarlara da önemli görevler düştüğünü ifade eden Unakıtan, ''Kim ki defterdardan memnun, o defterdarı hemen oradan alıyorum. Bir tane oldu, hemen aldım'' diye konuştu. 
     Vergide herkesin üzerine düşeni ödemesi gerektiğini kaydeden Unakıtan, ''bugün borç alan yarın emir alır'' sözünü hatırlatarak, devletin borçla idare edilemeyeceğini ve bir an önce borçlardan kurtulmak gerektiğini söyledi. 
     
     YANLIŞ YAPMADAN GİDERSEK ÖNÜMÜZ İYİDİR 
     Faizlerdeki düşüşe işaret eden Unakıtan, sözlerini şöyle sürdürdü 
     ''Avrupa kriterlerine göre yüzde 60'ların altına düşmesi lazım. Biraz iyi neticeler, Türkiye'deki güven ortamından dolayı faizler otomatik olarak düştü. Faiz yüzde 10 düştüğünde bu milletin sırtından 10 katrilyon kalkmış oluyor. Bunu hiçbir vergiyle, hiçbir tasarrufla yapamazsınız. Bu faiz belasından kurtulduğumuz zaman milletin önü açık olacaktır. Yanlış yapmadan gidersek, önümüz iyidir.'' Unakıtan, vergi barışında olduğu gibi kayıtdışı ekonomiyle mücadelede de muhasebeci ve mali müşavirlerden destek istediğini ifade ederek, başarılı olunması halinde yabancı sermayenin de Türkiye'ye geleceğini anlattı. Bakan Unakıtan, ''Son gittiğimde birkaç tanesi şurayı alıyoruz, burayı alıyoruz dedi'' şeklinde konuştu. 
     Ağustos sonu itibariyle vergi barışı kapsamında tahsil edilen paranın 1.8 katrilyon lira olduğunu bildiren Unakıtan, muhasebeci ve mali müşavirlere seslenerek, ''Maliye Bakanlığı'nın özel sektördeki teşkilatısınız. Sizlerin fonksiyonlarını daha da artıracağım. Sizden daha fazla şeyler de bekleyeceğiz'' dedi. 
     Kemal Unakıtan, kayıtdışı ekonomiyle mücadeleyi sivil toplum örgütleriyle birlikte yapacaklarını sözlerine ekledi. 
     
</TEXT>
</DOC>
