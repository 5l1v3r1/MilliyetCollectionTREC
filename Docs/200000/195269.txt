<DOC>
<DOCNO> 195269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/soneko15.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Toyota Prius basına tanıtıldı... 
</HEADLINE>
<TEXT>

     Dünyanın üçüncü büyük otomobil üreticisi Toyota, ''Hybrit Synergy Drive'' adlı yeni bir motor teknolojisini bünyesinde barındıran yeni model ''Toyota Prius''u Avrupa'da basına tanıttı. 
     İtalya'nın önemli kültür merkezlerinden Floransa'da gerçekleştirilen test sürüşleri ve tanıtım toplantısına, Toyota'nın üst düzey yöneticilerinin yanı sıra Avrupa'nın değişik ülkelerinden 100'ü aşkın basın mensubu katıldı. 
     Gerini Sarayı'nda yeni Prius hakkında bilgi veren Toyota Motor Avrupa Başkan Yardımcısı Andrea Formica, Toyota Prius'un dünyanın en çevreci ve pratik otomobillerinden biri olduğunu vurguladı. 
     Tanıtım toplantısının Floransa'da yapılmasının nedenini de anlatan Formica, Rönesans döneminde tüm Avrupa için sanat ve kültürün beşiği niteliğini kazanan kenti, ''şu anda Avrupa'da çevre konularına en hassas yerlerden biri'' olarak nitelendirdi. 
     Floransa Belediye Başkanı'nın, 10 yıl önce araçlardan yayılan kirliliğin şehirdeki sanat eserleri ve tarihi binalara verdiği tahribatı azaltmak amacıyla birçok noktaya elektrikli motosikletler için şarj istasyonları kurduğunu hatırlatan Formica, bu sayede şehir içinde motosikletlerden kaynaklanan kirliliğin önüne geçildiğini bildirdi. 
     Formica, ''bekleyemeyecek bir fikir'' sloganıyla tanıtımı yapılan otomobilin geçtiğimiz Eylül ayında Japonya'da piyasaya sunulduğunu anımsatarak, yeni Prius'un 2004 yılında Avrupa'da 5 bin adet satılmasının planlandığını kaydetti. 
     Avrupa'da hibrit araç pazarının 450 bini aşması beklendiğini de dile getiren Andrea Formica, ''Toyota, Avrupa'da en hızlı büyüyen markalardan biri. Avrupa'da bu yılın ilk 10 ayında 720 bin adet Toyota ve Lexus sattık. İki yıl içinde yılda 800 bin adet Toyota satılması hedefimizi, 820 bine çıkaracağız'' diye konuştu. 
     Formica, ayrıca yeni Toyota Prius'un 8 yıl veya 160 bin kilometrelik garantisi bulunduğunu sözlerine ekledi. 
     
     HEM ÇEVRE DOSTU, HEM DE EKONOMİK... 

     Toyota'nın Hibrit Teknoloji Projesi Şef Mühendisi Dr. Katsuhiko Kuroe de Toyota Prius'un, 1997 yılından beri 130 bin adet satan ve dünyanın ilk seri üretim hibrit otomobili olduğunu anlatarak, yeni Prius'u ''eski modele oranla çok daha gelişmiş'' olarak tanımladı. 
     Yeni Prius'ta yakıt tüketiminin yüzde 16 oranında azaltılarak 100 kilometrede 4.3 litreye düşürüldüğünü, performansın da yüzde 20 oranında artırıldığını kaydeden Kuroe, şunları söyledi 
     ''Yeni Toyota Prius'un 'Hybrit Synergy Drive' adı verilen hibrit teknolojisinde, benzinli ve elektrikli motorlar uyum ve sinerji içerisinde çalışıyor. Böylece yüksek performans ve düşük tüketim ortaya çıkıyor. Otomobile enerji olarak sadece yüksek oktanlı kurşunsuz benzin konuyor. Benzinli motorun kinematik gücünden de, elektrik motorunun aküleri şarj ediliyor. Ayrıca, yokuş aşağı inişlerde ve frenleme esnasında rejeneratif enerji devreye girerek aküleri şarj ediyor. 
     Toyota Prius, şehir içerisindeki düşük hızlı kullanımlarda sadece elektrik enerjisiyle hareket ediyor. Böylece şehir içerisinde hem düşük enerji tüketimi, hem de sıfıra yakın emisyon sağlanıyor. Öte yandan parmak dokunuşuyla kullanımı sağlayan düğmeye basarak motoru çalıştırma ve parmak ucuyla vites değişimine imkan veren 'Electro Shift-Matic' otomatik vites de otomobilin diğer bir özelliği.'' Edinilen bilgiye göre, yeni Toyota Prius, Avrupa'da vergi hariç 20 bin Euro'ya satılacak. 2004 yılı içerisinde Türkiye'ye sınırlı sayıda ithal edilecek Toyota Prius'un, sürüş zevki, performans, kalite ve düşük tüketim özellikleriyle dizel otomobillere alternatif olması bekleniyor. 
     Prius, ayrıca Türkiye'de satılan ilk hibrit motorlu araç olma özelliğini taşıyacak. Servis altyapısının oluşturulmasıyla birlikte ithal edilecek araç sayısı da artırılacak. 
     
</TEXT>
</DOC>
