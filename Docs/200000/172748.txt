<DOC>
<DOCNO> 172748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sondun09.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız aktrisi komalık eden şarkıcı sevgiliden savunma... 
</HEADLINE>
<TEXT>

     Fransız oyuncu Marie Trintignant'ı Litvanya'da kaldığı otelde feci şekilde döverek komaya girmesine neden olduğundan şüphelenilen, Fransız Noir Desir grubunun şarkıcısı Bertrand Cantat için, Vilnius'ta davanın görüldüğü mahkemenin savcısı 1 ay geçici gözaltı süresi istedi. 
     Cantat ise mahkemede yaptığı açıklamada, Trintignant'ın ailesinden özür dileyerek, sanatçı ile aralarında geçen olayın, ''kavganın ardından gelen bir kaza olduğunu, bunun bir suç teşkil etmediğini'' iddia etti. 
     Bu arada, Paris mahkemesi, Marie Trintignant'ın ailesinin şikayet başvurusunun ardından Cantat hakkında, ''kasıtlı olarak şiddete başvurma ve tehlikede olan bir kişiye yardım etmemek''ten adli soruşturma açtı. 
     Öte yandan, Marie Trintignant'ın annesi Nadine Trintignant, yaptığı açıklamada, ''Nefret duygusuna yenilmemek için çabalıyorum, ancak derin komada yatan kızımı o vaziyette görmek bana çok büyük acı veriyor. Cantat hapsedilmeli'' dedi. 
     İyileşmesi için son umutların tükendiği bildirilen Marie Trintignant, Fransa-Litvanya ortak yapımı ''Colette'' adlı filmin çekimleri için geçen ay başından bu yana Vilnius'ta bulunuyordu. Trintignant, rock grubu Noir Desir'in solisti olan sevgilisi Bertrand Cantat ile pazar günü tartıştıktan sonra hastaneye kaldırılmıştı, Cantat da gözaltına alınmıştı. 
     
</TEXT>
</DOC>
