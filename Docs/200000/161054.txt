<DOC>
<DOCNO> 161054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sonspo32.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili Hakan Şükür gündememize gelmedi... 
</HEADLINE>
<TEXT>

     Beşiktaş Kulübü Başkanı Serdar Bilgili ve yöneticiler, İstanbul Gençlik ve Spor İl Müdürü Tamer Taşpınar'ı ziyaret etti. 
     Burhan Felek Spor Sitesi içinde yer alan il müdürlüğünde gerçekleştirilen ziyarete Bilgili'nin yanı sıra yöneticiler Behçet Ümitlen, Hüseyin Mican ve Ahmet Kavalcı da katıldı. 
     Başkan Bilgili, Tamer Taşpınar'a kartal maketi ve Beşiktaş forması hediye ederken, siyah-beyazlıların 2002-2003 sezonunu şampiyon kapaması nedeniyle hazırlanan pastayı da kesti. 
     Tamer Taşpınar da şampiyonluğun Beşiktaş camiasına hayırlı olmasını dileyerek, ''Önümüzdeki yıl Beşiktaş'a Avrupa'da ve ligde başarılar dilerim'' dedi. 
     
     GÜNDEMDE HAKAN YOK 

     Beşiktaş Kulübü Başkanı Serdar Bilgili, ziyaret sonrası da basın mensuplarının sorularını yanıtladı. Beşiktaş'ta kiralık oynayan ve bonservisi Arjantin'in Boca Juniors takımında bulunan kaleci Oscar Cordoba'nın, yeni sezonda takımda kalıp kalmayacağı yolundaki bir soruya Bilgili, ''Taraftarlarımız rahat olsun, Cordoba işini çözümleyeceğiz'' karşılığını verdi. 
     Yabancı transferinde yıldız futbolcu değil, işlerine yarayacak oyuncuyu kadrolarına katmak amacında olduklarını söyleyen Bilgili, Hakan Şükür için ise ''Hakan çok iyi bir futbolcu. Ancak hiçbir şekilde gündemimize gelmedi'' dedi. 
     
</TEXT>
</DOC>
