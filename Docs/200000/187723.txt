<DOC>
<DOCNO> 187723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sondun08.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de dövme çılgınlığı... 45 milyon Amerikalı dövmeli... 
</HEADLINE>
<TEXT>

     ABD'de 45 milyon kişinin vücudunda en az bir dövme bulunduğu ortaya çıktı. 
     Harris Interactive adlı kamuoyu araştırma kuruluşunun araştırmasına göre, 282 milyon insanın yaşadığı ABD'de nüfusun yüzde 16'sında dövme bulunuyor. Bunların üçte biri, dövmenin kendisini ''daha seksi'' yaptığını düşünüyor. 
     Vücudunda dövme bulunanların yüzde 29'u da dövmeyle kendini ''daha serseri'', yüzde 5'i ise ''daha akıllı'' hissettiğini belirtiyor. 
     Araştırmada, erkeklerin yüzde 16'sı, kadınların da yüzde 15'inde dövme bulunduğu ortaya çıkarken, gençlerde bu oranın iyice yükseldiği görülüyor. ABD'de 25-29 yaşlarındakilerin yüzde 36'sı, 30-39 yaşlarındakilerin de yüzde 28'i dövmeli. 
     Siyasi olaraksa Demokratların yüzde 18'i, Cumhuriyetçilerin de yüzde 14'ünün vücudunda en az bir dövme bulunuyor. 
     Öte yandan dövmelilerin yüzde 17'si vücuduna dövme yaptırdığına pişman olduğunu söylüyor. Bu konuda en fazla şikayet edilen, dövmeyle yazdırılan isimler. 
     
</TEXT>
</DOC>
