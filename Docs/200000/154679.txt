<DOC>
<DOCNO> 154679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sontur25.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Amilayatla gelen tutuklama... 
</HEADLINE>
<TEXT>

     Şanlıurfa'da, Harran Üniversitesi HRÜ Araştırma Hastanesi'nde yapılan bir ameliyatta steril olmayan malzeme kullanıldığı ve takılmayan malzemelerin takıldığı iddiası üzerine açılan davada 2 kişi tutulandı, 1 kişi hakkında gıyabi tutuklama kararı verildi. 
     Araştırma Hastanesi Ortopedi Servisi'nde görevli 3 asistan doktor, servis doktorlarından Yrd. Doç. Dr. Yavuz Kocabey'in steril malzeme kullanmadığı ve ameliyatta takmadığı malzemeleri takmış gibi gösterdiğini iddia ederek, hastanın ileride karşılaşacağı sağlık sorunlarından kendilerinin sorumlu olmadığı yönünde dilekçe hazırlayarak rektörlüğe iletti. 
     HRÜ Rektörü Prof. Dr. Büyükburç, araştırma başlatarak durumu savcılığa bildirdi. Savcılık çalışmaları sonucunda, Diyarbakır'da faaliyet gösteren Hacettepe Medikal'in sahibi Remzi Aksungur, Şanlıurfa'da faaliyet gösteren Güven Medikal'in sahibi Şaban Çimen ve HRÜ Tıp Fakültesi Öğretim Üyesi Yrd. Doç. Dr. Yavuz Kocabey'in, birlikte çalıştıklarını belirledi. Savcılık sanıklar hakkında alınmayan malları alınmış gibi göstermek, hastalara takılmayan ortopedik cihazları takılmış gibi göstermek, resmi evrakta sahtecilik yaparak kamu kurumlarını dolandırmak, sahte fatura düzenlemek suçlarından TCK'nın 359 B, 359 A-2 ve 504 7 maddeleri gereği 6 aydan 5 yıla kadar cezalandırılmasını isteyerek, tutuklama kararı çıkardı. 
     Zanlılardan Remzi Aksungur ve Şaban Çimen tutuklu yargılanmak üzere cezaevine gönderilirken, halen ABD'deki bir üniversitede görev yapan Yrd. Doç. Dr. Yavuz Kocabey hakkında ise gıyabi tutuklama kararı verildi. 
     
</TEXT>
</DOC>
