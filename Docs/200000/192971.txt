<DOC>
<DOCNO> 192971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/yazar/karahasan.html </URL>
<DATE> 2003/11/03/ </DATE>
<TIME>  </TIME>
<AUTHOR> Fatoş KARAHASAN  </AUTHOR>
<HEADLINE>
TV reklamları, ürünü yeniden keşfediyor 
</HEADLINE>
<TEXT>

   
   Televizyon reklamcılığı yarım yüzyıllık tarihinde çeşitli dönemler geçirdi. 1960 ve 1970'li yıllarda reklam filmlerinde ürünler ve sağladıkları fiziki faydalar vurgulanırken, 1980'den itibaren duygusal fayda ön plana çıktı. Bu yeni dönemde, ürünlerin özelliklerinden çok kullanıcıya sağlayacağı itibar üzerinde durulmaya başlandı. 1990'larda reklam dili daha da soyutlaştı ve ürünler özen duyulacak bir dünyanın statü sembolleri olarak sunulur hale geldi. Reklam filmlerinde ürün görüntülerinin yerini dramatik unsurlar, eğlendiricilik, semboller ve hayaller aldı. Çoğu çalışmada ürünün kendisi tümüyle arka plana atıldı. 
   2000'lerin ekonomik krizi tüm dünyada reklam bütçelerinin daralmasına ve yeni bir akımın başlamasına neden oldu. Yapım ve yayın bütçeleri azalınca, estetik değerleri ve yaratıcılığı yüksek eserlerden yakın plan ürün görüntülerinin olduğu filmlere geçiş başladı. Öyle ki, artık en yaratıcı ülkelerde bile son derece yalın, kısa ve heyecansız eserler yaratılıyor. Reklam filmleri öyküler, ünlüler, özel efektler, hayaller ve espriler yerine, yakın plan ürün görüntüleriyle kalite ve fayda sunmaya çalışıyor. 
   
   Türkiye trendi yakaladı 
   Son dönemde Türk televizyonlarında yayımlanan reklamlardaki yakın plan şampuan şişesi, krem kutusu, konserve kavanozu, araba motoru, lastik, sebze - meyve, terlik, ayakkabı, telefon ve giyim eşyası görüntülerine bakılacak olursa Türkiye de aynı trendi yakalamış görünüyor. 
   İtalyan Art Direktörler Derneği'nin Başkanı Lele Panzeri, La Repubblica'da yayımlanan söyleşisinde bu değişimin altını çiziyor "Bu dairesel bir döngü. Yıllarca müşterilerimize ürünlerimiz çerçevesinde bir hayal dünyası olduğunu anlatmaya çalıştık... Oysa, bezelyelerin hepsi birbirinin aynı, yumurtalar, spagettiler ve çikolataların da... Artık ekranlarda yakın plan ürünler görüyoruz. Bazı durumlarda bir büyük yatırımcının stratejisinde yaptığı bir değişiklik bir akım başlatabiliyor. Örneğin Young Rubicam'ın son Barilla kampanyasında çocuklar artık babaların ceplerinde şekilli makarnalar aramıyor, koca bir tabak makarna ekranı kaplıyor. Mesaj makarna hayal etmek için değil, yenmek içindir." 
   Panzeri, bu değişimle birlikte reklamcılığın DNA'sında bulunan mutlu müşteriler ve parlak dünyalar görüntülerinden vazgeçilmek zorunda kalındığını vurguluyor. Bunun da yaratıcılıktan iyice uzaklaşılmasına ve kalitenin düşmesine neden olduğunu ve en küçük bir yaratıcılık ışığı olan filmlerin bile bu ortamda bir sanat eseri olarak göründüğünü ekliyor. 
   
      
   
</TEXT>
</DOC>
