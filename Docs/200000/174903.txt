<DOC>
<DOCNO> 174903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/dunya/dun02.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah İsrail'e yine saldırdı 1 ölü 
</HEADLINE>
<TEXT>

   BURÇUN İMİR Kudüs DHA 

   
   Hizbullah, Lübnan'dan uçaksavar ile İsrail sınır kasabalarından biri olan Şlomi'ye ateş açtı. Cuma gününden bu yana İsrail'in kuzeyine düzenlenen dördüncü Hizbullah saldırısında 1 İsrailli öldü, beşi de yaralandı. İsrail uçakları da misilleme olarak Lübnan'ın güneyindeki Tayr Harfa köyü civarındaki Hizbullah mevzilerini bombaladı. 
   Hizbullah, örgüt ile İran arasındaki önemli bağlantılardan Şeyh Ali Hüseyin Salih'in geçen hafta Beyrut'ta düzenlenen suikast sonucu öldürülmesinden İsrail'i sorumlu tutuyor. 
   
   İsrail, Suriye ve Lübnan'ı suçladı 
   İsrail Dışişleri Bakanı Silvan Şalom, "Terör örgütü Hizbullah'ın haftasonu saldırılarından Lübnan ve Suriye sorumludur" dedi. İsrail'in Birleşmiş Milletler BM Daimi Temsilcisi Büyükelçi Danny Gillerman da, Hizbullah'a destek vermekle suçladığı Suriye'nin BM Güvenlik Konseyi'nde yer almasının bile "saçmalık olduğunu" söyledi. 
   
   
</TEXT>
</DOC>
