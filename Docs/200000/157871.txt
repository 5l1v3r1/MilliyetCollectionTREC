<DOC>
<DOCNO> 157871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sonspo31.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonluk hedeflerken, küme düştüler... 
</HEADLINE>
<TEXT>

     2002-2003 futbol sezonuna şampiyonluk parolasıyla giren İkinci Lig A Kategorisi takımlarından Erzurumspor'da, kümede kalamamanın üzüntüsü yaşanıyor. 
     2000-2001 sezonunda Süper Lig'den İkinci Lig A Kategorisi'ne inen Erzurumspor'da, sezon içerisinde yaşanan maddi sıkıntıların faturası küme düşmekle ödendi. 
     Erzurumspor Kulübü Başkanı Cemal Polat, daha birkaç yıl öncesine kadar Türkiye liglerinin iddialı takımları arasında olduklarını belirterek, ''Yıllardır şahsi çabamla birşeyler yapmaya çalışıyorum, ama olmadı. Erzurumlular takıma sahip çıkmadı'' diye konuştu. 
     Ligin son haftasında bir mucize olmazsa küme düştüklerini bildiren Polat, şunları kaydetti 
     ''Sezon içerisinde maddi olarak çok sıkıntı çektik. Futbolcularımızın paralarını ödeyemedik. Onlar da kenti terk ettiler. Sahsi çabamla yıllardır mücadele ettim, üzgünüz...'' Mavi-beyazlı taraftarlar ise, Polat'ın Erzurumspor'a sahip çıkılmadı şeklindeki iddialarına tepki göstererek, ''Polat, kendini Erzurumspor taraftarından üstün gördüğü için yalnız kaldı. Şimdi de suçu başkalarına atmaya çalışıyor'' diye konuştular. 
     
</TEXT>
</DOC>
