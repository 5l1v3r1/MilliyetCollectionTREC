<DOC>
<DOCNO> 194765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sondun27.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Küreselleşme karşıtları Paris'te... Türkiye'den de katılım var 
</HEADLINE>
<TEXT>

     Küreselleşme karşıtlarının Avrupa Sosyal Forumu toplantıları yarın Fransa'nın başkenti Paris'te başlıyor. 
     Kent merkezi ve Bobigny, Ivry ile Saint-Denis banliyölerinde düzenlenecek toplantılar cumartesi günü sona erecek. 
     Avrupa Sosyal Forumu etkinliklerine Avrupa'dan yaklaşık 50 bin kişinin katılması bekleniyor. 
     ''Diğer Avrupa'' başlığıyla yapılacak toplantılar, İtalya'nın Floransa kentinde geçen yıl düzenlenen gösterilerden sonra Avrupa'da yapılan ikinci büyük küreselleşme karşıtı toplantı olma özelliğini taşıyor. 
     Avrupa'nın 60 ülkesinden bini aşkın dernek, kuruluş ve sendikanın katılacağı toplantılar sırasında, 250 seminer ve 55 konferans ile konserler ve çeşitli sosyal faaliyetler düzenlenecek. 
     ''Savaş karşıtlığı'', ''Daha adil bir Avrupa'' ve ''Küreselleşme karşısında sosyal ve sağlık alanlarındaki haklar'', sosyal forum sırasında tartışılacak konuların başında geliyor. 
     Avrupa Sosyal Forumu, ''Savaşsız bir dünyada sosyal Avrupa için'' adı verilen büyük yürüyüşüyle sona erecek. 
     
     TÜRKİYE'DEN KATILIM 
     Avrupa Sosyal Forumu toplantılarına, Türkiye'den de 15'in üstünde sivil toplum örgütünün yaklaşık 60 üyesinin katılması bekleniyor. 
     Türkiye'den gelenlerin büyük bölümü, İstanbul Sosyal Forumu'nun çatışı altında düzenlenecek etkinliklere katılacak. 
     İstanbul Sosyal Forumu, Paris'in Saint Denis banliyösünde, Türkiye'den gelenlerin buluşma merkezi olacağı bir stand açacak. 
     Türkiye'den katılımın daha yüksek olmasının planlandığı, ancak vize işlemlerindeki sorunlar yüzünden çok sayıda sivil toplum örgütü temsilcisinin Paris'e gelemediği bildirildi. 
     Fransa'daki Türk derneklerinin de, Avrupa Sosyal Forumu toplantılarına geniş katılımla destek verecekleri tahmin ediliyor. 
     
</TEXT>
</DOC>
