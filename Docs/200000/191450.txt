<DOC>
<DOCNO> 191450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sontur14.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanlıurfa'da 21 bin kişi bir ağızdan İstiklal Marşı'nı söyledi 
</HEADLINE>
<TEXT>

     Şanlıurfa'da, valilik tarafından ''Cumhuriyet'in 80'nci Yılı'' kapsamında düzenlenen Cumhuriyet Yürüyüşü'nde, 21 bin kişi bir ağızdan İstiklal Marşı'nı söyledi. 
     ŞURKAV Halk Oyunları Ekibi'nin gösterileriyle Balıklıgöl'de başlayan yürüyüşe, Şanlıurfa Valisi Şükrü Kocatepe, Belediye Başkanı Ahmet Bahcıvan, Cumhuriyet Başsavcısı Haluk Kırca, daire müdürleri, öğretmenler, öğrenciler ve vatandaşlar katıldı. 
     Yürüyüşte, Atatürk Bulvarı üzerinden geçen katılımcılar Valilik Binası önüne geldi. Yürüyüşe katılan öğrenciler buradaki Atatürk Anıtı'na çelenk bıraktı. Daha sonra yürüyüşe katılan 21 bin kişi, bir ağızdan İstiklal Marşı'nı söyledi. 
     Valilikten yapılan açıklamada, ilk kez bu kadar coşkulu geçen yürüyüşe 21 bin kişinin katıldığı bildirildi. 
     Bu arada Suruç İlçesi'ndeki yürüyüşte, vatandaşlara üzerinde 80'inci yıl logosu bulunan tişörtler dağıtıldı. Emniyet Müdürlüğü önünde başlayan yürüyüş, kaymakamlıktaki Atatürk Anıtı'na çelenk konulmasıyla son buldu. Törene katılanlara meyve suyu ve çikolata ikram edildi. Kaymakam Mahmut Nedim Tuncer, ilk kez bu kadar geniş kapsamlı bir Cumhuriyet Yürüyüşü gerçekleştirildiğini söyledi. 
     
</TEXT>
</DOC>
