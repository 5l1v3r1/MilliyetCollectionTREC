<DOC>
<DOCNO> 183333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/yazar/temelkuran.html </URL>
<DATE> 2003/09/19/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Che ve Evita Marcos ve Christina 
</HEADLINE>
<TEXT>

   
   Küba devriminin öncüsü Che Guevera ile Arjantin diktatörü Juan Peron'un karısı Evita'nın adlarının niye birlikte anıldığı Arjantin'i görmeden tam olarak kavranamaz kanaatimce. O meşhur Evita müzikalinde hayatlarında hiç biraraya gelmemiş iki kahramanın niye bir araya getirildiğini anlamak için de bir kez Buenos Aires'e gitmek gerekir. İdeolojik olarak birbirine tam zıt noktalarda duran bu iki insan Arjantin'in, hatta giderek bütün Latin Amerika'nın "azizi azizesi" gibidir. Che ideolojik olarak yüceltilmekten ziyade bir nevi Köroğlu'dur Latin Amerika'da, halk kahramanıdır. Gençler Che gibi yaşamak isterler ve bu her zaman devrimci olmak anlamına gelmeyebilir. Evita ise yoksulların yanında yer alan tavrıyla sol cenahın da takdir ettiği bir isimdir. Mesele şu ki, esasında bu iki insan da insanlığın farklı yollardan kurtarılacağına inanmış, ancak içlerinden bir tanesinin sözleri zamanını aşarak dünyanın başka topraklarındaki başka insanların inançlarına dönüşmüştür. Hangisinin olduğunu herhalde söylemeye gerek yok 
   
   Marcos ve Amanpour    İsrail askerleri tarafından bir eve kıstırılan Arafat'a canlı yayında "Hakikaten tehlikede misiniz " diye sorup FKÖ liderinin yüzüne telefon kapattığı CNN muhabiri Christina Amanpour'un aniden aklı başına geldi geçen gün. "Dur bakiim sen" dedi "Irak'taki kitlesel silahlar bulunamadığına göre Bush sakın hepimizi kandırmış olmasın " Bununla da kalmadı, Irak'a saldırılırken ABD medyası üzerinde sansür uygulandığını, muhabirlerin "vatansever" haber yapmak için kendilerini sansürlediğini söyleyiverdi. 
   Tam da o günlerde, tesadüfe bakınız ki Post Express dergisinde Meksika'daki Zapatista Halk Ordusu'nun lideri Altkumandan Marcos'un uluslararası basına yazdığı mektup yayımlandı. Şöyle diyordu Meksika'dan seslenen devrimci "Editörpatronlarınızın artık tamamıyla zıvanadan çıktığını biliyorum. Bu da anlaşılır bir şey İnsan, siyasi liderlerin durumunu açık seçik ortaya koyan ganimet paylaşımları hakkındaki yazıları nereye koyacağını bilemiyor. Peki haberler nereye gitti ... Karikatürlerin arasına mı Neticede haberleri bulmak kolay iş değil " 
   Marcos dünya medyasına gırgır bir mektup yazarak sansürden bahsediyordu. Tıpkı Amanpour gibi. 
   Bu sebepten işte, onların vaziyeti akla Evita ve Che ikilisini getiriyordu. Zira, her dediği doğru kabul edilen azizler ve azizeler üreten televizyon dünyasının kahramanı Amanpour, dünyayı herhalde şimdiye kadar Amerikalıların kurtaracağını düşünüyordu, Marcos ise insanlığın gücünün, tıpkı Che gibi. Evita tuttuğu yolun pek de mantıklı olmadığını görecek kadar yaşamadı, ama Amanpour'un ömrü kendi yanlışlarını görmeye vefa etti çok şükür. 
   Şimdi bugüne kadar neredeyse açıkça ABD güçlerinin savunuculuğunu yapmış televizyon azizesi Christina Amanpour var bir elimizde, öbüründe de Marcos. Bunlardan birinin sözleri yıllar sonra başka ülkelerin başka insanlarının kalbinde yaşıyor olacak. Bilin bakalım hangisinin 
   
      
   
</TEXT>
</DOC>
