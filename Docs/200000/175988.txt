<DOC>
<DOCNO> 175988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur13.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Coşkun'u taşıyan THY uçağı pisti pas geçti 
</HEADLINE>
<TEXT>

     Türk Hava Yolları'nın THY Ankara-İstanbul seferini yapan TK-111 sefer sayılı yolcu uçağı, gösterge arızası nedeniyle pisti bir kez pas geçtikten sonra Atatürk Havalimanı'na indi. 
     A.A muhabirinin aldığı bilgiye göre, THY'nin Ankara-İstanbul seferini yapan Boeing 737-800 tipi yolcu uçağı, Atatürk Havalimanı'na inişe geçeceği sırada, kaptan pilot göstergede iniş takımlarının kapalı olduğu sinyalini gördü. 
     Bunun üzerine inmekten son anda vazgeçen pilot, Havalimanı Kontrol Kulesi ile temasa geçerek, uçak havadayken iniş takımlarını gösterdi. Uçağın iniş takımlarının açık olduğunun görülmesi üzerine yaklaşık 20 dakika kadar havada dolaşan uçak, ikinci denemede Atatürk Havalimanı'na indi. 
     THY uçağının yolcuları arasında Sanayi ve Ticaret Bakanı Ali Coşkun'un yanı sıra bazı bürokratların da bulunduğu öğrenildi. 
     
</TEXT>
</DOC>
