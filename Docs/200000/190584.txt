<DOC>
<DOCNO> 190584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/siyaset/asiy.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Emine Hanım'a uydu, örtündü .. 
</HEADLINE>
<TEXT>

   Cumhurbaşkanı'nın 29 Ekim resepsiyonuna davet ettiği Prof. Yıldız Atalay, Başbakan'ın Kırgızistan gezisinde başını örttü 
      Elçin Ergün 

   
   Cumhurbaşkanı Ahmet Necdet Sezer'in "başı açık olduğu için" Cumhuriyet Bayramı resepsiyonuna davet ettiği Devlet Bakanı Beşir Atalay'ın eşi Prof. Dr. Yıldız Atalay, Başbakan Recep Tayyip Erdoğan'ın Kırgızistan gezisinde kapandı. 
   Erdoğan'ın Kırgızistan gezisinin ikinci günü ilginç görüntü ve konuşmalara sahne oldu. Geziye, Adalet Bakanı Cemil Çiçek ve Devlet Bakanı Atalay eşleriyle birlikte katıldı. 
   AKP hükümetinin kurulduğu günlerde "başı açık" ender bakan eşlerinden biri olarak kamuoyuna yansıyan Yıldız Atalay'ın Başbakan'ın türbanlı eşi Emine Erdoğan'ın yanında yer aldığı dünkü etkinliklerde türban takması dikkat çekti. 
   
   Koyu renk kıyafet 
   Gülten Çiçek ve Yıldız Atalay, dün Emine Erdoğan ile birlikte Bişkek'te tarihi ve turistik yerleri gezdi. Gezi sırasında Yıldız Atalay, Emine Erdoğan ve türbanlı olduğu bilinen Adalet Bakanı'nın eşi Gülten Çiçek'in yanında, koyu renk kıyafeti ve "modern türban" olarak bilinen bonesiyle dikkat çekti. 
   Bişkek'teki Tarih Müzesi'ni gezen Başbakan ve bakan eşleri, Ahıska Türklerinin yaşadığı Neniz köyüne de gittiler. Köyün camisini gezen Emine Erdoğan, köylü kadınlarla sohbet etti. Ahıska Türklerinin göç hik yelerini dinlerken gözleri dolan Erdoğan, kadınlara "Allah bu acıları bir daha yaşatmasın" dedi. 
   
   'Kökü mazide ati' 
   Bayan Erdoğan, Atalay ve Çiçek, Kırgız hükümetinin Türkiye Cumhuriyeti'nin 80. kuruluş yıldönümü nedeniyle Bişkek'teki opera binasında düzenlediği törene de katıldı. Kırgızistan Cumhurbaşkanı Askar Akayev'in de yer aldığı törende Kurtuluş Savaşı'nı temsil eden bir oyun Kırgız diliyle sahnelenirken, törenin sonunda Türkçe seslendirilen "Ya istiklal ya ölüm, ne mutlu Türküm diyene" bölümü sırasında Başbakan, bakanlar ve türbanlı eşleri ayağa kalkarak alkış tuttu. Kırgız çocuklar tarafından Türkçe şarkıların söylendiği ve bale gösterilerinin yapıldığı törende konuşan Erdoğan, "Artık tırmanan ve tepe noktasına yaklaşan bir Türkiye var. Bizler medeniyetler kurmuş neslin çocuklarıyız. Geleceğe o medeniyetleri taşıyacağız. Kökü mazide olan atiyiz" dedi. 
   
   'Gördüğünüz gibiyim' demişti    Gazi Üniversitesi Tıp Fakültesi Çocuk Hastalıkları Bölümü öğretim üyesi olan Yıldız Atalay, başı kapalıyken ilk kez Kırgızistan'da görüntülendi. Atalay, eşinin bakan olduğu günlerde Milliyet muhabirinin sorularını yanıtlarken, hiç türban takmadığını söylemiş ve "Ben medyatik olmak istemiyorum. Gördüğünüz gibiyim. Beni tıp camiasının tanıması yeterli" demişti. 
   
   
   
</TEXT>
</DOC>
