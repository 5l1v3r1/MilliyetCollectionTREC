<DOC>
<DOCNO> 187725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sondun10.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'deki Musevi Kuruluşu'ndan tezkere kararına övgü... 
</HEADLINE>
<TEXT>

     ABD'nin etkili Musevi kuruluşlarından ''Ulusal Güvenlik İşleri İçin Musevi Enstitüsü'' JINSA , TBMM'nin Irak'a asker göndermesi kararını takdirle karşılayarak, ''Türkiye'nin ABD'nin güvenini elde etmede önemli bir adım attığını, imajının gayet iyi olduğunu ve Irak'taki ihalelerde öncelik alabileceğini'' bildirdi. 
     JINSA'dan yapılan açıklamada, ''ABD'nin bu karardan dolayı Türkiye'ye müteşekkir olduğu ve Türkiye'ye Irak'ın yeniden imarı ihalelerinde öncelik verilebileceği'' belirtildi. 
     Açıklamada, ''Geçen Şubat ayında, yeni Türk hükümetinin deneyimi eksikti. Türkiye'ye Avrupa baskısı vardı. Bu koşullarda Türk hükümetinin, ABD önderliğindeki koalisyona askeri destek verme girişimi başarısız oldu. Bu hafta ise Türk parlamentosu üçte iki çoğunlukla koalisyona destek için asker gönderilmesine karar verdi. Bu durumda, Türk hükümeti için ABD'den güçlü bir 'Teşekkür ederiz' mesajı ve Irak ihalelerinde öncelik verilmesi yolda'' denildi. 
     JINSA açıklamasında, AB'nin Türkiye'nin bu adımından memnun olmayacağı da öne sürülürken, ''Buna karşılık Türkiye'nin imajı gayet iyi. Kendine daha güvenli bir Türkiye, sadece uzun süreli ilişkimizde Amerika'nın güvenini yeniden kazanma yönünde adım atmadı, aynı zamanda özgürlük ve demokrasi yönünde tutum aldı'' ifadesi kullanıldı. 
     ABD'deki en muhafazakar Musevi kuruluşu olan JINSA'nın yöneticileri arasında, Pentagon danışmanı Richard Perle gibi etkili isimler bulunuyor. JINSA'ya yakın birçok isim, halen ABD yönetiminde ve özellikle Pentagon'da görev yapıyor. 
     
</TEXT>
</DOC>
