<DOC>
<DOCNO> 171172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/soneko32.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolcu otobüsünde uçak koltuğu konforu... 
</HEADLINE>
<TEXT>

     Bursa'da ''Pullman'' markasıyla yolcu koltuğu üretimi yapan Hüroğlu Otomotiv A.Ş., Mercedes-Benz Türk A.Ş.'nin Suriye'ye ihraç ettiği 4 otobüsü uçak koltuğu konforunda ürettiği ''Pullman Vip Class'' koltuklarla döşedi. 
     Otobüsler, Suriyeli Muhsen Turizm firmasının yetkililerine teslim edilmeden önce, uçak konforunu andıran iç donanımı basın mensuplarına tanıtıldı. 
     Şirket bünyesinde faaliyet gösteren ''Pullman Design'' Genel Müdürü Mustafa Hüroğlu, yaptığı açıklamada, otobüs yolculuğu anlayışını tamamen değiştirecek olan ''VIP Class HR 500'' tip yolcu koltuğunun, üst düzey taşımacılık ve turizm amaçlı hizmetlerde kullanılmaya başlandığını bildirdi. 
     Koltukları daha önce MAN otobüs firmasının ''Erguvan Turizm'' için ürettiği 7 otobüslük filoda kullandıklarını anlatan Hüroğlu, şimdi de Mercedes-Benz Türk A.Ş.'nin Suriye'ye ihraç ettiği ''Mercedes 403'' marka 4 otobüsü donattıklarını söyledi. 
     Hüroğlu, uçak konforunu elde etmek için normalde 47 olan koltuk sayısını 30'a düşürdüklerini, koltuklar arasındaki boşlukları ve koltuk genişliklerini 10'ar santimetre geniş tuttuklarını, sağa 2, sola ise 1 koltuk monte ettiklerini belirtti. Yemek masası, ayak dayama yeri, omuz, göğüs ve beli kavrayan 3 makaralı emniyet kemeri, ''çift yoğunluklu sünger'' ve ayarlı kol yeri olan koltukların istenildiğinde 180 derece yatabildiğini vurgulayan Hüroğlu, koltuklarda opsiyonel olarak müzik sistemi, ''lcd ekran'', kulaklık sistemi de bulunabileceğini anlattı. 
     Hüroğlu, koltukları otobüslerin yanı sıra, hafif ticari ve özel araçlarda da kullandıklarına işaret etti. İstanbul Valisi Muammer Güler ile Bursa Büyükşehir Belediye Başkanı Erdoğan Bilenser'in makam araçlarını, ayrıca Fatih Erkoç, Derya Tuna, Mert Çiller, Sinan Engin ve çok sayıda siyasetçinin arabalarını bu konforla donattıklarını anlatan Hüroğlu, bu konforla donatılan araçların aynı zamanda ofis olarak da kullanılabildiğini vurguladı. 
     Mercedes Benz'in 4 otobüsünün yanı sıra, 6 otobüsünü daha aynı konfora kavuşturmak için görüşmelerin sürdüğüne değinen Hüroğlu, Asya Tur, Kamil Koç, Boss Turizm ve Nilüfer Turizm yetkilileriyle de bu konuda görüşmelerin devam ettiğini ifade etti. 
     Hüroğlu, şöyle konuştu 
     ''Otobüslerde kullanılan klasik yolcu koltuklarının pabucunu dama atacağına inandığımız bu koltuklar, turizm piyasasında çok konuşulacak ve konforlu yolcu koltuğu anlayışını tamamen değiştirecek. Çok yakın gelecekte bu koltuklarla donatılan otobüslerin şehirlerarası ulaşımda kullanılmasını ve halkımızın bu konfora kavuşmasını diliyoruz.'' 
     
</TEXT>
</DOC>
