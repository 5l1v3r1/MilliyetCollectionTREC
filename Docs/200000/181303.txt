<DOC>
<DOCNO> 181303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sonspo06.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba ümitsiz konuştu Benim bildiğim Sümer dönmez... 
</HEADLINE>
<TEXT>

     Trabzonspor Teknik Direktörü Samet Aybaba, başkanlıktan istifa eden Özkan Sümer'in geri döneceğini sanmadığını söyledi. 
     Aybaba, Çaykur Rizespor maçının hazırlıklarını sürdüren bordo- mavili takımın antrenmanı öncesi yaptığı açıklamada, Sümer'in istifa kararının kendisine ait olduğunu belirterek, şöyle devam etti 
     ''Bana sorarsanız istifasını doğru buluyorum. Benim bildiğim başkanın da geri döneceğini sanmıyorum. İstifası geri alınırsa kötü bir örnek olabilir. İlk verilen kararın herkes tarafından çok sağlıklı ve düzgün olduğu kabul edilip kamuoyuna duyuruluyorsa ikinci karar devre dışı kalıyor. Ben başkanın ikinci kararı vereceğini sanmıyorum. Tabi kendisinin vereceği karar.'' Aybaba, Sümer'in istifasıyla gündemlerinin değişmediğini de kaydederek, ''Bizim lig ve UEFA ile ilgili çalışmalarımız devam ediyor. Başkanın istifası oyuncularımızda ve bizde küçük bir burukluk oluşturdu, ancak bizim işimiz saha içersinde, Trabzonspor'a layık her şeyi yapmaya çalışıyoruz'' dedi. 
     Aybaba, ''Başbakan Tayyip Erdoğan'ın Fenerbahçe'ye verilen kararın ağır olduğunu söyledikten sonra Tahkim Kurulu'nda 1 maçlık ceza geri alındı. Tayyip Erdoğan Rizeli ve Trabzonspor, Çaykur Rizespor ile deplasmanda karşılaşacak. Bu maçı gerginleştirecek mi'' sorusunu söyle yanıtladı 
     ''Biz siyasileri bu işin dışında tutuyoruz. Başbakanın kendi şahsi fikridir. Gönül isterdi ki Rizeli olarak, Karadenizli olarak Karadeniz'in de, Trabzonspor'un da, Fenerbahçe'nin de haklarını savunsun. Onun dışında bizim siyasilerden bu konuda beklentimiz ve isteğimiz yok. Maça hiç yansımaz. Başbakanın Rizeli olması, hafta sonundaki karşılaşmayı gerginleştirmez. Çaykur Rizespor ve Trabzonspor kardeş takımdır. İki takım da saha içinde her türlü mücadeleyi gösterir. Ancak saha dışında da dosttur.'' Yeni transferler Augustine ve Romashenko'nun lige verilen aradaki antrenmanlarda yer almadıklarını da dile getiren Aybaba, ''Romanshenko milli takımda, Augustine ise ailevi nedenlerden dolayı ülkesindeydi. Bu oyuncular ara dönemi iyi değerlendiremedi'' diye konuştu. 
     
</TEXT>
</DOC>
