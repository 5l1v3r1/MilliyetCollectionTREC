<DOC>
<DOCNO> 195712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sondun15.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani'nin adamı, Saddam ajanı olduğu anlaşılınca kaçtı .. 
</HEADLINE>
<TEXT>

     Irak Geçici Yönetim Konseyi Başkanı Celal Talabani'nin liderliğindeki Irak Kürdistan Yurtseverler Birliği IKYB politbüro üyesi Sadi Ahmed Pira'nın, devrik Irak lideri Saddam Hüseyin'e ajanlık yaptığının anlaşılmasından sonra Avrupa'ya kaçtığı bildirildi. 
     Rejimin devrilmesinden sonra ele geçirilen gizli arşivler, Saddam'a ajanlık yapanlar arasında çok sayıda Kürt bulunduğunu ortaya koydu. 
     Adının açıklanmasını istemeyen bir IKYB yetkilisi, Bağdat, Kerkük, Musul ve Tikrit bölgelerinde ele geçirilen dosyaların bir bölümünün incelendiğini ve bu dosyalardan, 3 üst düzey IKYB yetkilisinin önemli bilgileri Irak istihbaratına verdiğinin anlaşıldığını söyledi. 
     Yetkili, bir süre önce Musul sorumluluğuna getirilen ve eski Devlet Başkan Yardımcısı Taha Yasin Ramazan'ın yakalandığı operasyonu yöneten IKYB politbüro üyesi Sadi Ahmet Pira, merkez komitesi üyesi Mustafa Çavreş ve 1980 öncesi IKDP tarafından öldürülen IKYB'nin önemli ismi Ali Asker'in oğlu Şalav Ali Asker'in, yıllarca Saddam Hüseyin'e casusluk yaptığını ve Kürt bölgesindeki gelişmeleri Irak makamlarına aktardığını ifade etti. 
     Talabani'nin, bu kişilerin göz hapsinde tutulmasını ve haklarında soruşturma başlatılmasını istediği belirtilirken, Sadi Ahmet Pira'nın, Irak'ın kuzeyinden Avrupa'ya kaçtığı ve halen Viyana'da bulunduğu kaydedildi. 
     IKYB yetkilisi, ajanlık yaptığı ileri sürülen Mustafa Çavreş'in ise verdiği ifadede kendini, ''Eşim ve çocuklarım Saddam polisi tarafından gözaltına alınmıştı. Serbest bırakılmaları için Irak istihbaratına mektup yazdım'' diye savunduğunu söyledi. 
     
</TEXT>
</DOC>
