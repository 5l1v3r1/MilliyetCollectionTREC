<DOC>
<DOCNO> 176782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sonspo29.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız topla buluştu... 
</HEADLINE>
<TEXT>

     Beşiktaş, Ankaragücü ile yapacağı Birinci Süper Futbol Ligi maçının hazırlıklarını sürdürdü. 
     Teknik direktör Mircea Lucescu yönetiminde, BJK Nevzat Demir Tesisleri'nde gerçekleştirilen idmanda, siyah-beyazlılar 12 futbolcusundan yoksun çalıştı. 
     Milli takım kamplarında bulunan Tümer, İbrahim, Ahmet Yıldırım, Okan, Sinan, Ramazan, Gökhan, Pancu ve Kaan Dobra ile sakatlığı süren Yasin Sülün, bağırsak enfeksiyonuna yakalanan Ronaldo ve boynunda ağrıları bulunan Giunti, antrenmana katılmadı. 
     Yaklaşık 1.5 saat süren idmanda siyah-beyazlılar, kondisyon ağırlıklı bir çalışma yaparken, antrenmanın son bölümünde ise dar alanda çift kale maç yaptı. 
     
     İLHAN, ÇİFT KALEDE OYNADI 

     Takımdan ayrı olarak fizyoterapist eşliğinde çalışan İlhan Mansız, idmanda kısa süre çift kale maçta oynadı ve 1 gol attı. 
     Kulüp doktoru Ayhan Optur, İlhan'ın ağrı hissetmediğini ve gün geçtikçe kendisini daha iyi hissettiğini belirterek, ''Durumuna göre idman dozajını her geçen gün biraz daha artırıyoruz'' dedi. 
     Dr.Optur, Ronaldo'yu bugün dinlendirmek istediklerini, Giunti'nin boynundaki ağrıların ise önemli olmadığını söyledi. 
     
     SERGEN'İN DEPARI 

     Antrenmanda siyah-beyazlı futbolcuların son derece neşeli oldukları gözlenirken, idmanın son tur koşusunda, bir anda depara kalkan Sergen, birden tesislere doğru yönelip, soyunma odasına koştu. 
     Lucescu, gülerek Sergen'in arkasından bağırırken, yıldız futbolcu ağır geçen antrenmanın ardından, kendisini zorlukla soyunma odasına attı. 
     Bu arada Lucescu, idman bitiminde saha ortasında futbolcularla bir toplantı yapıp, antrenmanların önemini anlattı. 
     Siyah-beyazlılar, yarın yapacakları çift antrenmanla Ankaragücü maçı hazırlıklarını sürdürecek. 

     
</TEXT>
</DOC>
