<DOC>
<DOCNO> 173517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sonspo08.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Spor Toto heyecanı bu hafta başlıyor... 
</HEADLINE>
<TEXT>

     Spor Toto Teşkilat Müdürlüğü, yeni sezona, yeni oyunlar ve devirlerle ''merhaba'' diyecek. 
     Teşkilat, ''Taraftar 6 36 '' ve ''Futbol Şans'' oyunlarını yeni sezonda katılımcılarına sunacak. Bu oyunlarda özellikle Avrupa liglerinde top koşturan Türk futbolcuların yer aldığı takımların maçlarına kuponlarda yer verilecek. 
     Yeni oyunlardan ''Taraftar'', hafta sonunda ve hafta içinde Türkiye Ligleri ve diğer Avrupa ülkelerinin liglerinde yapılan karşılaşmalar arasından belirlenen 36 takımdan rakamdan , 6 takımın rakamı galibiyetin kendi sahasında veya deplasmanda kaydedilmesinden bağımsız olarak doğru tahmin edilmesi biçiminde oynanacak. Bu oyunda 6 bilenler ikramiye kazanırken, bunun dışında ayrıca, ikramiye kazanan taraftarlarla aynı takım taraftarı ve posta kodu aynı olan iştirakçiye de para ödülü verilecek. 6'dan fazla takımın galip gelmesi durumunda ise halka açık olarak maçlar tamamlandıktan sonra 6 adet karşılaşmayı belirlemek için televizyonda çekiliş yapılacak. 
     Diğer bir oyun olan ''Futbol Şans'' da ise hafta sonu ve hafta içinde Türkiye ve diğer Avrupa liglerinde yapılacak maçlar arasından belirlenen 13 adet futbol müsabakasından birinci takımın galibiyetinin 1 , beraberliklerinin 0 , ikinci takımın galibiyetinin 2 ve 13 artı 1 için ise 13 adet müsabakadan en fazla sayıda gol atılacak maçın doğru tahmin edilmesi gerekiyor. Gol toplamı sayısı eşit olan birden çok sayıda en fazla gollü maç olması durumunda bu maçlardan herhangi birini veya birkaçını işaretleyenler kazanmış sayılacak. 13 artı 1, 13, 12, 11 karşılaşmanın sonucunu doğru tahmin edenler ikramiye almaya hak kazanacak. 
     
     YENİ SEZON DEVİRLERLE AÇILIYOR 
     Yeni sezona Süper Toto, geçen sezondan devreden 21 milyar 734 milyon ve Skor Toto ise 9 milyar 100 milyon devirle başlayacak. 
     Geçen sezon tartışmalara neden olan Gol-7 oyunu ise yeni sezonda oynatılmayacak. 
     ''Futbol Şans'' ve ''Taraftar'' oyunları teşkilatın merkezi sistemine bağlı çalışacak bin adet bayii terminalinde oynatılacak. Süper Toto ve Skor Toto oyunları ise bir süre daha Milli Piyango İdaresi'nin terminalleri üzerinden faaliyet verecek. 
     
</TEXT>
</DOC>
