<DOC>
<DOCNO> 198537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/guncel/gun07.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da El Kaide operasyonu 
</HEADLINE>
<TEXT>

   Almanya, İngiltere ve İtalya'da yapılan operasyonlarda intihar saldırısı planladığı iddia edilen 5 El Kaide zanlısı gözaltına alındı 
   DIŞ HABERLER SERVİSİ 
   
   İstanbul'da El Kaide'nin üstlendiği intihar saldırılarının ardından, Avrupa'da terör operasyonları yoğunlaştı. İngiltere'nin Gloucester bölgesinde önceki gün düzenlenen operasyonla yakalanan El Kaide zanlısı Sacit Muhammed Badat'ın 24 evinde de patlayıcılar bulundu. Paris'ten 2001'de Miami'ye giden bir uçakta ayakkabısındaki bombayla yakalanan Richard Reid'le bağlantılı olduğu sanılan Badat'ın, Manchester United'ın Old Trafford Stadyumu'na intihar saldırısı hazırlığı içinde olduğu öne sürüldü. Birmingham ve Manchester'da da iki kişi gözaltına alındı. Manchester'da yakalanan kişi daha sonra serbest bırakıldı. 
   
   Üç kişi yakalandı 
   İtalya ve Almanya'da da Irak'ta intihar saldırıları düzenlemek için intihar komandoları bulmakla suçlanan üç Kuzey Afrikalı El Kaide zanlısı yakalandı. Almanya'nın Hamburg kentinde yakalanan Cezayirli Mahcub Abdürrezzak, "Şeyh" lakabıyla tanınıyordu. 
   Almanya'da yakalanan "Şeyh" lakaplı Cezayirli Mahcub Abdulrezzak'ın yanı sıra, Milano'da yakalanan iki El Kaide zanlısından birinin, 20 yaşındaki Faslı Hüsnü Cemal olduğu belirtilirken, diğer kişinin kimliğine ilişkin çelişkili haberler geldi. Bu arada, İtalya'daki baskınla ilgili haberlerin bir şekilde basına sızdırıldığı biri Iraklı, diğeri de Tunuslu bir kadın olan iki zanlının ise kaçmayı başardığı belirtildi. 
   
   Saldırıların arkasında Tevhid örgütü var 
   İtalyan basını, İstanbul'daki terör saldırılarında Tevhid örgütünün parmağı olduğunu ileri sürdü. Corriere della Sera gazetesi, "Tevhid örgütünün tipik özelliklerinden birisi, başka örgütleri de kendi planlarına dahil etmesidir. İstanbul'da İBDA - C, Fas'ta Sıratı Mustakim Doğru Yol militanları ile birlikte hareket ettiler" diye yazdı. İtalyan basınındaki haberlerde, 2 yıl önce El Kaide'nin önde gelen isimlerinden Filistin kökenli Ürdün vatandaşı Ebu Musab Zerkavi tarafından kurulan Tevhid örgütünün Kuzey Irak'ta ve Suriye'de eğitim kampları olduğu iddiasına da yer verildi. 
   
   İngiltere'den 'sınırlı' vize uygulaması 
   İngiltere'nin İstanbul Başkonsolosluğu'na yapılan saldırı sonrasında geçici olarak durdurulan vize işlemlerinin Ankara'daki İngiltere Büyükelçilği vize bölümünden 'sınırlı' olmak koşuluyla devam edeceği açıklandı. Vize başvurularına getirilen sınırlamayla, postayla başvurmak şartıyla sadece iş gezileri ve acil ziyaretlere izin verilirken, turistik ve eğitim amaçlı vizeler bir süre verilmeyecek. 
   
   
   
   
</TEXT>
</DOC>
