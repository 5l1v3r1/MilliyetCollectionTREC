<DOC>
<DOCNO> 159035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/soneko26.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Heyeti, harcamaların genişletilmemesini istedi 
</HEADLINE>
<TEXT>

     IMF Türkiye Masası Şefi Juha Kahkonen başkanlığındaki IMF heyeti, Maliye Bakanlığı bürokratları ile yaptığı görüşmede, harcamaların genişletilmemesi konusunda görüş bildirdi. 
     Alınan bilgiye göre, görüşmelerde Türk heyetine, bugüne kadar alınan ekonomik tedbirlerde olumlu olanların fazla ancak bir miktar gecikme olduğu ifade edildi. 
     Türk bürokratları ise bunun yakın zamanda telafi edileceğini söylerken, IMF heyetinin bunu kabul ettiği öğrenildi. 
     Görüşmede IMF heyetinin, kendileri açısından özellik arzeden kalemler üzerinde durduklarını anlatan Maliye Bakanlığı bürokratları, bunları ''harcamalar, gelirlerin seyri ve harcamalar içinde özellikle sosyal güvenlik harcamalarının'' seyri olarak özetlediler. 
     ''Vergi barışından elde edilen gelirlerin nerede kullanılacağı'' konusundaki hassasiyeti de doğal karşılayan yetkililer, harcamaların genişletilmemesi konusunda görüş ifade ettiler. 
     Maliye Bakanlığı yetkilileri, IMF heyetinin 4 aylık sonuç itibariyle programın ana hatlarından memnun olduklarını sözlerine eklediler. 
     
</TEXT>
</DOC>
