<DOC>
<DOCNO> 197375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/spor/spo04.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba'nın endişesi 
</HEADLINE>
<TEXT>

      
   TRABZONSPOR Teknik Direktörü Samet Aybaba, Elazığspor'un puan durumundaki yerine aldanmayacaklarını söyledi. Aybaba, Letonya'nın Türkiye önünde yaptığı sürprizi hatırlatarak, "Geçen sezon Elazığ'a rakip sahada 2-0 mağlup olduk. Kendi sahamızda ise yenemedik. Kolay teslim olacak bir ekip değil. Rakibi hafife alırsak, hayal kırıklığı yaşarız" dedi. 
   BORDO - Mavili takım, Elazığspor maçının hazırlıklarını dün yaptığı tek antrenmanla tamamladı. Sakatlığı geçen Recep Asil ve Mustafa Yalçınkaya uzun bir aradan sonra ilk kez kamp kadrosuna dahil edildi. Trabzonspor'da cezalı İbrahim Ege'nin yerinde Augustine'nin veya Hasan'ın oynaması, forvetin ise Mehmet Yılmaz - Fatih ikilisinden oluşması bekleniyor. 
   
   Rota değişti 
   TRABZONSPOR, ara transfer dönemi öncesinde rotayı Slovakya, Çek Cumhuriyeti, Polonya ve Macaristan'a çevirdi. Bordo - Mavililer'in, Sparta Prag'ın stoperi Martin Petras, Bratislava'da oynayan Cisovsky, Çek futbolcular Kovac ve Jhonna'yı yakın takibe aldığı öğrenildi. Orta sahada oyun kurucu olarak en güçlü adayın ise Slovak oyuncu Dezurik olduğu iddia edildi. 
   
   
</TEXT>
</DOC>
