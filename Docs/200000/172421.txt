<DOC>
<DOCNO> 172421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/dunya/dun03.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a 2.5 ay dayanabildi 
</HEADLINE>
<TEXT>

      DIŞ HABERLER SERVİSİ 

   
   ABD güdümünde Irak'ta oluşturulan "Geçici Koalisyon Yönetimi"nin dört idari bölgesinden birine bakan "Basra Koordinatörü" Danimarkalı Ole Wöhlers Olsen, önceki gün istifa etti. Danimarka Dışişleri Bakanlığı'ndan yapılan açıklamada, "Olsen, yeniden yapılandırma için gerekli uluslararası desteğin gelmeyişini gerekçe göstererek, görevinden tam zamanında ayrılmaya karar verdi" denildi. Azami 6 ay görev süresi için sözleşme imzalayan ve 2.5 ay görev başında kalan Wöhlers Olsen'in yerine, İngiliz diplomat Hillary Synnott gelecek. 
   Müslüman bir Danimarkalı olan Olsen yaptığı açıklamada, "Güney Irak'ta durumu sandığımızdan daha vahim bulduk" dedi. Olsen, geçen ay "Bağdat'ta Geçici Koalisyon Yönetimi merkezinin kendi idari alanına gereken desteği veremediğini söylemişti. Olsen, "Güvenlik elemanlarımız dahi yok" demişti. Olsen, sabotajlar yüzünden elektrik şebekesinin işletilmesinin en ağır sorunlardan birini oluşturduğunu belirtmişti. 
   
   
</TEXT>
</DOC>
