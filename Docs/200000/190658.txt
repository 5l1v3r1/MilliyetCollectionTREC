<DOC>
<DOCNO> 190658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sondun14.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld mosmor, Pentagon şokta Herkes köstebek peşinde 
</HEADLINE>
<TEXT>

     ABD Savunma Bakanı Donald Rumsfeld'in Pentagon'da sadece 4 üst düzey yardımcısına gönderdiği bir yazının basına sızması, her zaman kamuoyu önünde Irak savaşı ve terörizme karşı mücadelede ABD'nin olumlu portresini çizen Bakan'ın, gerçekte olup bitenlere söylediği kadar iyimser olmadığını ortaya koydu. 
     ABD'nin en çok satılan gazetesi USA Today, Rumsfeld'in sadece bakan yardımcıları Paul Wolfowitz, Douglas Feith, ABD Genelkurmay Başkanı Orgeneral Richard Myers ve Genelkurmay Başkan Yardımcısı Peter Pace'e gönderdiği, terörizmle karşı savaşa ilişkin bir metni birinci sayfasından aynen yayımladı. 
     Bu metnin basına nasıl sızdığı tartışmaları bir yana, Rumsfeld'in, ''terörizme karşı savaşta ABD'nin, kaydettiği ilerlemeyi ölçme imkanına sahip olmadığı, El Kaide ve diğer terör örgütleriyle mücadelede gerçekten etkili bir başarı kazanamadığı, Irak ve Afganistan'da uzun ve zorlu bir işle karşı karşıya bulunulduğu'' yönündeki görüşleri, ABD Savunma Bakanı'nın, basın toplantılarında göründüğü kadar iyimser olmadığını sergiledi. 
     Rumsfeld, ''Teröre karşı global savaşı kazanıyor muyuz, kaybediyor muyuz'' sorusuyla başlayan 16 Ekim tarihli metinde, ''El Kaide'ye karşı karışık sonuçlar elde edildiğini, bazı Iraklıların yakalanmasında başarı kaydedildiğini, ancak Taliban liderlerinin yakalanması sürecinin yavaşladığını'' ifade etti. 
     ''Radikal medreselerde terörist yetiştirilirken, bu teröristlerin sadece milyonlar harcayarak ABD'ye karşı durduğunu, ABD'nin ise terörizmle savaşa milyarlarca dolar döktüğünü'' yazan Rumsfeld, ''bunun yerine medreselerde terörist yetiştirilmesinin nasıl önüne geçilebileceğinin düşünülmesini'' istedi. 
     
     RUMSFELD MORARDI 

     Amerikan Fox News televizyonu, ABD Savunma Bakanlığı kaynaklarına dayanarak ''haberin USA Today gazetesine sızdığını duyan Rumsfeld'in mosmor kesildiğini'' öne sürdü. 
     Gün içinde sakin görünen Rumsfeld, gazetecilerle konuşurken, USA Today'de tam metni yayımlanan yazının bir ''iç yazışma'' olduğunu ve ABD'nin terörizme karşı savaşta başarısını ölçme yönünde fikirler yansıtmadığını savundu. Rumsfeld, ''Basında yayımlanmasını isteseydim, basın açıklaması olarak gönderirdim ki bunu yapmadım'' dedi. 
     ABD Genelkurmay Başkanı Myers da Rumsfeld'in yazdığı metindeki ifadelerde, cevaplardan çok sorular bulunduğunu ve Pentagon'u yeni tehditlere karşı uzun dönemde transformasyondan geçirmeye yönelik olduğunu savundu. 
     Buna karşın iktidardaki Cumhuriyetçi Partili yönetimin rakibi Demokrat Partili yetkililer, Rumsfeld'in iç yazışma metnini, ''ABD Başkanı George Bush yönetiminin politikalarının başarısızlığının kanıtı'' olarak nitelediler. 
     Demokrat Parti South Dakota senatörü ve Senato azınlık lideri Tom Daschle, ''Bush yönetimi, bu tarihe kadar başarı kazanamadığını, bu belgeyle kabul etmiş oldu. Rumsfeld'in yorumları, yönetimin şu ana kadar Irak'taki politikalarında başarısız olduğuna ilişkin endişelerinin bir yansımasıdır'' diye konuştu. 
     Demokrat Parti Delaware Senatörü Joe Biden da ''İşte kanıt, Bush yönetimi başarısız'' ifadesini kullandı. 
     
</TEXT>
</DOC>
