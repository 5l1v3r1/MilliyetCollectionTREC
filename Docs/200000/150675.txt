<DOC>
<DOCNO> 150675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sondun12.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlar en çok nerelerine estetik yaptırıyor 
</HEADLINE>
<TEXT>

     Kadınların en fazla 5 bölgeye estetik yaptırdıkları belirlendi. 
     Amerikan Plastik Cerrahi Cemiyeti'nin yayınladığı rakamlara göre, en fazla göğüs büyütme ameliyatı yapılıyor. Amerika'da bir yılda 236.888 kadının göğüslerini büyüttürdüğü saptandı. Bu kadınlar 19-34 yaş grubunda bulunuyorlar. 
     Bunu, tıbbi adı ''liposuction'' olan kalçadan yağ aldırma ameliyatları izliyor. Yağlarını aldırmak için bıçak altına yatan kadın sayısı 230.079. 
     Burnunu düzelttiren kadın sayısı 209.123 iken, 186.522 kadın gözkapağını ameliyatla güzelleştiriyor. Kırışıklıklarını gidermek için estetikçilere başvuran kadın sayısı ise 105.850. 
     Erkeklerin ise en fazla burun ameliyatı için estetikçilere gittiği saptandı. 
     Plastik cerrahi alanındaki müdahalelerin 2001 yılına oranla yüzde 12 azaldığını kaydeden uzmanlar, estetik yaptıranların yüzde 85'ini kadınların oluşturduğuna dikkat çektiler. 
     Bir yılda estetikçilere giden erkek sayısı yaklaşık 1 milyon, kadınların sayısı ise 5.6 milyonu buluyor. En fazla estetik ise 35-40 yaşlarında yaptırılıyor. Yapılan estetik ameliyatların yüzde 45'inin bu yaş grubundakilere uygulandığı ifade ediliyor. 
     





</TEXT>
</DOC>
