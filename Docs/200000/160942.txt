<DOC>
<DOCNO> 160942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/yazar/pulur.html </URL>
<DATE> 2003/06/04/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Baltalar bilenmiş turist bekleniyor... 
</HEADLINE>
<TEXT>

     Anlatalım... 
     Bodrum ve havalisinin cümle esnafı, otelciler, motelciler, barcılar, meyhaneciler, dürümcüler, dönerciler, çaycılar, kahveciler, lokantacılar, pideciler ve tabii "Umumi WC"ciler hepsi baltalarını bilemiş, kılıçlarını çekmiş, turist bekliyor. 
     Yerlisi, yabancısı, kadını erkeği, hatta "üçüncü türden olanlar" dahil, turistler uzaktan görünür görünmez, yaradana sığınıp öyle bir saldıracaklar ki, Allah Allah 
     Şimdiden, en "külüstür" balıkçıda, bir ufak Yeni Rakı'nın 20 milyon gibi cüz'i bir fiyatla tedavüle çıkarıldığını söylersek, sanırız, Bodrum esnafının, potansiyel saldırı gücünün şiddeti hakkında bir fikir edinirsiniz 
     Hele okullar bir kapansın, hele havalar bir düzelsin 
     
     BODRUM - Turgut Reis anayolunun tam ortasında, adına uygun bir belde vardır "Ortakent." Buraya girer girmez sağlı sollu ilan levhaları çıkar karşınıza 
     "Bodrum yarımadasında medeniyet Ortakent ve Yahşi'de başlar." 
     Beldenin genç Belediye Başkanı Mehmet Kocadan orada doğmuş, büyümüş varlıklı bir ailenin çocuğu, annesi koyu CHP'li İsmet Paşa'dan kalma, oğlu seçildiğinden beri, bir kere bile başını çevirip belediye binasına bakmamış, hatta sandık başında oy verirken elindeki boş kağıdı göstermiş "Oğluma oy vermiyorum " diye... 
     
     ORTAKENT'in sahili "Yahşi Yalısı"... Bir buçuk kilometrelik sahil, otel, motel, lokanta, barlarla dolu... Önlerinde bir yürüyüş yolu, sonra kum, deniz. 
     Geçen yıla kadar, bu yürüyüş yolu girintili çıkıntılı bir yerdi. 
     Niye 
     Çünkü isteyen istediği gibi sınırını çizmişti kimi önde, kimi arkada... 
     Mehmet Kocadan, bu yıl herkesi Yalı boyunca tespihe dizer gibi hizaya soktu hem de demokratik bir yöntemle 
     "Bak arkadaşım, burası devletin malı, ben bu yeri belediye adına, devletten kiralayacağım, sen de kirayı bana ödeyeceksin, bu yolu da yeni baştan yapacağız " 
     Gidin görün "Yahşi Yalısı"nın bugünkü halini, düzgün renkli parke taşlarıyla süslenmiş geniş bir yol, palmiye ağaçları dikilmiş, geceleri ışıklandırılıyor, adım başı çöp kutuları... 
     O çöp kutularını da belediye boşaltmayacak, hangi otelin, motelin önündeyse, onlar boşaltacak, temiz tutacak. Belediyenin çöp kamyonlarına verecek. 
     
     Hani "Ekmek Teknesi"nin bir kasabı var, "Heradot Cevdet" ne anlatsa "iyi ama " diye "kıllık" yapıp araya girer ya 
     Bizim bu anlattıklarımıza "iyi ama, arıtmadan ne haber " diye araya gireceklerin olduğunu da biliyoruz. 
     Bugünlük bu kadar, yarın da anlatacaklarımız var... 
     
     

</TEXT>
</DOC>
