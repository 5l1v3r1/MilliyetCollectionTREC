<DOC>
<DOCNO> 187584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sonspo34.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
David Platt Ada basını sayfa doldurmak için bir sürü şey yazıyor 
</HEADLINE>
<TEXT>

     İngiltere Ümit Milli Futbol Takımı Teknik Direktörü David Platt, İstanbul'da çok iyi karşılandıklarını söyledi. 
     Ritz Carlton Oteli'nde bir basın toplantısı düzenleyen Platt, dünyada birçok şehir gördüğünü ifade ederek, ''İstanbul dünyanın en güzel şehirlerinden biri. 24 saattir buradayız, herhangi bir gerginlik yok. Sadece maçın olağan heyecanı var. Misafirperverlik çok iyi'' dedi. 
     Türkiye ile İngiltere A Milli Takımları'nın yapacağı önemli maç öncesinde, İngiliz basınında birçok haber çıktığını anlatan Platt, ''İngiliz basını sayfa doldurmak için futbolun dışında bir sürü şey yazdı. Ben 1 ay önce Türkiye'ye gelmiştim. Burada herhangi bir tedirginlik görmedim. Futbol açısından bir heyecan vardı'' diye konuştu. 
     Platt, Türkiye ile İngiltere A Milli Takımları arasında zor bir maç olacağını kaydederek, şöyle devam etti 
     ''Her iki takımda da bu maçı kazandıracak yeterli oyuncular var. Başabaş bir mücadele olacak. Kaybedersek bizim için kötü olur. Çünkü baraj maçı oynamamız gerekir. İki takım da grup lideri olup, Portekiz'e doğrudan gitmek için oynayacak. Cumartesi günü sonuç ne olursa olsun, bence her iki ülkenin A takımı da Portekiz'e gider.'' 
     
     ESKİ, YENİ... 
     David Platt, Türk futbolunun son 10 yılda hem milli, hem de kulüp takımları açısından çok geliştiğini ifade etti. 
     İngiliz ile Türk futbolu arasındaki farkın kapandığını dile getiren Platt, ''Benim oynadığım dönemde Türkiye ile karşılaşırken, zayıf bir rakiple oynayacağımızı ve rahat kazanacağımızı düşünürdük. Ama şimdi durum farklı. Beşiktaş, Chelsea gibi güçlü bir takımı İngiltere'de yendi. Galatasaray, UEFA Kupası'nı kazandı. Fenerbahçe de iyi bir takım. Milli maçın sonucunu tahmin etmek zor'' şeklinde konuştu. 
     İki ülke arasında yarın oynanacak Ümit Milli maçına da değinen Platt, grupta şanslarının kalmadığını ve prestij için oynayacaklarını söyledi. Platt, normalden farklı bir takımla Türkiye'ye geldiklerini kaydederek, ''Ama yine de kazanmak için oynayacağız. Dostluk maçı havasında geçecek'' dedi. 
     Türkiye Ümit Milli Takımı'nı 8 ay önce İtalya ile yaptığı maçta izlediğini anlatan Platt, sözlerini şöyle tamamladı 
     ''O zaman grubun en güçlü takımı olduğunu görmüştüm. Bu gruptan lider olarak çıkmasına şaşırmamak lazım. Gerçekten Avrupa Kupası'nı kazanmaya aday en önemli takımlardan biri. Ancak Tuncay gibi oyuncuların A takıma gitmesi, ümit takımı biraz zayıflatabilir.'' Bu arada, İngiltere Ümit Milli Takımı, maçın oynanacağı BJK İnönü Stadı'nda bir antrenman yaptı. İngiltere, yarın sabah Fulya Tesisleri'nde yapacağı ter idmanıyla hazırlıklarını tamamlayacak. 
     
</TEXT>
</DOC>
