<DOC>
<DOCNO> 174159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/yasam/yas02.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk dondurması soylarını tüketti 
</HEADLINE>
<TEXT>

   BBC'nin haberine ve uzman görüşlerine göre, Maraş dondurması yapımında kullanılan 'salep orkidesi'nin soyu, bu tatlıya talep nedeniyle tehlikede... 
      DIŞ HABERLER SERVİSİ 
   
   Sadece Güneydoğu Anadolu'daki dağlarda yetişen, salep ve salep içeren dondurma yapımında kullanılan bazı nadide orkidelerin aşırı tüketim yüzünden yok olma tehdidi altında bulundukları ortaya çıktı. BBC'nin haberine göre, dondurmanın Türkiye'de gün geçtikçe daha çok tüketilmesi Maraş dondurması yapımında kullanılan vahşi orkide çiçeklerinin soyunu tükenme noktasına getirdi. 
   
   İhracı yasak ama.. 
   'Outlook' adlı programda bilgi veren İstanbul Üniversitesi'nden botanik uzmanı Özdemir Özhatay, "Türkiye'deki orkideler çok ciddi tehdit altında. Dondurma sektörü bu nadide çiçeklerin soyunu bitiriyor. Bu çiçeklerin ihraç edilmesi yasaklandı ama Türkiye'deki aşırı tüketim yok olma noktasına getirdi" uyarısında bulundu. 
   
   Bir kilo, bin çiçek 
   Maraş dondurması imalatının vazgeçilmez katkı maddesi olan salepin bu orkidelerden yapıldığını anlatan Özhatay, bir kilo salep elde etmek için bin çiçek toplandığını söyledi. Kullanılan toplam salep miktarı göz önüne alındığında koparılan çiçek sayısının milyonlarca olduğunu kaydeden Özhatay, bu yüzden çiçeklerin büyük baskı altında olduğunu ve daha önce yetiştiği düşük rakımlı dağ yamaçlarında artık kalmadığını belirtti. 
   
   Çevreciler Yasaklansın 
   Maraş'ta dondurma imalathanesi olan Mehmet Kumbul da yılda 3 ton salep kullandıklarını, dondurmanın orkide sayesinde özel bir kıvama kavuştuğunu, bunun için de 12 milyon orkide toplandığını söyledi. BBC, Türkiye'deki çevreci örgütlerin, orkidelerin salep ve dondurma yapımında kullanılmasının yasaklanmasını istediklerini bildirdi. 
   
   
</TEXT>
</DOC>
