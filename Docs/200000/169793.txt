<DOC>
<DOCNO> 169793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/soneko36.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Büyükelçisi 4 Temmuz olayı keşke hiç olmamış olsaydı 
</HEADLINE>
<TEXT>

     ABD Büyükelçisi Robert Pearson, ''4 Temmuz olayını, aynen sizler gibi bizler için de hakikaten müessif olay olarak görüyoruz ve hiç olmamış olsaydı diyoruz'' dedi. 
     Türk-Amerikan İş Konseyi, görev süresi sona ermesi nedeniyle Türkiye'den ayrılacak olan ABD Büyükelçisi Robert Pearson onuruna veda yemeği verdi. 
     Yemekte konuşan Pearson, ABD Büyükelçisi olarak Türkiye'de bulunduğu 3 yılın, dostluk dolu ülkede kendisi için imtiyaz vesilesi olduğunu söyledi. 
     Pearson, buradaki en önemli hususun, iş dünyası ile sıkı beraberliği olduğunu vurguladı. 
     Pearson, Irak konusuna ilişkin olarak da, ''Gelecekte, Irak konusunda ABD ve Türkiye'nin aynı perspektifleri paylaştıkları boyutta, Türkiye'nin Orta Anadolu, Doğu Anadolu ve Güneydoğu Anadolu'da inanılmaz ekonomik gelişmelere sahne olacağı da gerçektir'' dedi. 
     Yüzlerce kamyonun her gün Habur kapısından Irak'a geçtiğini , Kerkük'ten Yumurtalık'a giden boru hattının çalışmaya hazır olduğunu ifade eden Pearson, ''Bütün bunlar Irak'da, gelişecek Kuzey Irak'da, Türk iş dünyası için inanılmaz potansiyel arz ediyor'' dedi. 
     Bu potansiyelin realiteye dönüşmesinin uzun zaman alacağını belirten Pearson, devletlerin işlerini, devletler arasındaki karşılıklı milli menfaatleri üzerine yürüttüklerini söyledi. 
     Robert Pearson, ''Burada en önemli husus Türkiye ile ABD arasındaki ilişkilerin bu milli menfaatlere dayalı olarak çok uzun senelerden bugüne bali olması ve bugünlere gelmesi, ileriye dönük de karşılıklı menfaatlerin süre geleceği söz konusu...'' diye konuştu. 
     Robert Pearson şunları kaydetti 
     ''4 Temmuz olayını, aynen sizler gibi bizler için de hakikaten müessif olay olarak görüyoruz ve hiç olmamış olsaydı diyoruz. Zaman zaman böyle ortaya çıkacak şeylere tek karşı gelecek olanın, sizlerle işbirliği içinde bütün bunların üstesinden gelecek olmamızda yattığına inanıyorum. Bu ilişkiyi ben açık denizde seyreden gemiye benzetiyorum. Gemi ne şartlar altında olursa olsun seyrine devam etmeli. Eğer açık denizdeyseniz zaman zaman fırtınaların olacağı bir gerçektir. Bütün mesele geminin bu fırtınayı nasıl atlatacağıdır. Her türlü fırtınaya rağmen gemi seyrine devam edecektir.'' Nobel ödüllü ünlü yazar William Faulkner'ın bir sözü ile konuşmasına son veren Pearson, ''İnsanlığın önündeki mücadele, sadece varoluşu devam ettirmek değil, kalıcı olmayı sağlamaktır'' dedi. 
     Veda yemeğinin ardından Büyükelçi Pearson'a, Türk-Amerikan İş Konseyi Başkanı Vural Akışık bir anı hediyesi sundu. 
     Türk-Amerikan İş Konseyi eski Başkanı Akın Öngör'e de başarılı çalışmaları dolayısıyla teşekkür hediyesi verildi. Akın Öngör konuşmasında, Türk-Amerikan ilişkilerinin çok uzun süreli sağlam temele dayandığını, çıkarların paralel olduğunu kaydetti. 
     
</TEXT>
</DOC>
