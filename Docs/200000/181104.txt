<DOC>
<DOCNO> 181104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sontur13.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya ile iyi ilişkiler turizme de yansıyacak... 
</HEADLINE>
<TEXT>

     Başbakan Recep Tayyip Erdoğan'ın, İtalya Başbakanı Silvio Berlusconi ile olan yakın ilişkileri ve İtalya'ya yaptığı son gezi, İtalyanların Türkiye'ye olan ilgisini artırdı. 
     Tur Operatörleri Genel Sekreteri Hüseyin Baraner, Tur Operatörleri Derneği'nin İtalya'da 42 seyahat Acentası arasında bir araştırma yaptığını belirterek, İtalyanların Türkiye Başbakanı'nın İtalya Başbakanı'na gösterdiği ilgiden memnun olduğunu, bunun da Türk seyahat kataloglarına ilgiyi artırdığını bildirdi. 
     İki ülke liderinin dost olmasının İtalya pazarında Türk turizmini nasıl etkilediğine ilişkin yapılan araştırmada, İtalyanların duygusal bir profil çizdiğini ve ''bizi seveni biz de severiz'' anlayışıyla hareket ettiğini anlatan Baraner, ''Türk seyahat kataloglarına olan ilgi çok arttı. İtalya'dan Türkiye'ye gelebilecek potansiyel turist sayısı 1 milyon. Ancak geçmişte İtalya ve Türkiye'nin yaşadığı sorunlar bu sayıyı 200 bin turist sayısıyla sınırladı. Başbakan Erdoğan ve Berlusconi arasında yaşanan bu sıcak ilişkiler gelecek yıla ilişkin satışları artıracak'' dedi. 
     Baraner, yaptıkları araştırmada, İtalyanların en çok İstanbul, Meryem Ana, Kuşadası, Kapadokya, Antalya'nın güzellik, sağlık, spor gibi turizm çeşitlerine yer veren temalı turistik bölgelerine seyahat etmek istediklerinin ve Ege'de mavi yolculuk hayal ettiklerinin ortaya çıktığını bildirdi. 
     İtalyan turizmcilerin Türk tur operatörlerine bazı tavsiyelerde bulunduğunu da anlatan Baraner, şunları kaydetti 
     ''İtalya'nın Avrupa kıtasının tüm karayollarının denize bağlantı noktası olduğuna dikkati çekerek, deniz turizm hattının mutlaka kurulması gerektiğini belirttiler. İki ülke başbakanının kurduğu sıcak ilişkilerin İtalya'dan Türkiye'ye turist akını şekline dönüşmesi için iki başbakanın himayesinde Kapadokya'da bir festivali yapılması önerisinde bulunarak, bunun İtalya'yı ayağa kaldıracağını vurguladılar.'' Hüseyin Baraner, Avrupa kıtasında 122 milyar Euroluk bir turizm pazarı bulunduğunu, bunun yüzde 80'inin Alman ve İngiliz şirketleri tarafından pazarlandığını kaydederek, İtalya'nın bu duruma karşı güç olarak 5 kıtada, başta Karayipler olmak üzere 6.5 milyar euroluk turizm yatırımı yaptığını hatırlattı. 
     Turizm Teşvik Yasası'nın değiştirilmesinin Türkiye'yi Avrupa'da ilgi çeken ülke konumuna getirdiğini vurgulayan Baraner, ''Yasanın da etkisiyle Avrupa'da bir İtalyan-Türk ekseni yaratılarak, İtalyan yatırımları Türkiye'ye dönebilir. Bu da diğer turizmcileri Türkiye'de yatırım yapmak konusunda ateşleyebilir'' diye konuştu. 
     
     SİYASİLER VE TURİZM 

     Baraner, başbakanlar arasındaki iyi ilişkilerin ülke vatandaşlarına da yansıdığına işaret ederek, bu durumun turizmde satışlara hemen tesir ettiğini bildirdi. 
     1998 yılında Almanya ve Türkiye Başbakanı arasında yaşanan gerginliğin ertesinde Alman turist sayısının olağanüstü düştüğünü bildiren Baraner, ABD eski Başkanı Clinton ve 9. Cumhurbaşkanı Demirel arasında yaşanan sıcak ilişkilerin, Clinton'un deprem faciası sonucu Türkiye'yi ziyaret etmesinin ABD'den Türkiye'ye gelen turist sayısını yüzde 62 oranında artırdığını, bunun da 11 Eylül faciasına kadar sürdüğünü belirtti. 
     Baraner, siyasiler arasında yaşanan iyi ilişkilerin, turizme, dolayısıyla ülke ekonomisine yaptığı olumlu etkilerin gözardı edilmemesi gerektiğini de sözlerine ekledi. 
     
</TEXT>
</DOC>
