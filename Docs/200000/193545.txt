<DOC>
<DOCNO> 193545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sonspo06.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray-Olympiakos maçı İtalyan basınında... 
</HEADLINE>
<TEXT>

     İtalyan spor gazeteleri, Avrupa Şampiyonlar Ligi D Grubu'nda bu gece Atina'da yapılacak Pire Olympiakos-Galatasaray maçına da yer ayırdı. 
     İtalyan gazeteleri, D Grubu'ndan turu geçecek takımların FC Juventus ve Real Sociedad'dan oluşacağına neredeyse kesin gözüyle bakıyor. Bu nedenle de yola en azından UEFA Kupası'nda devam edebilme açısından Atina'daki karşılaşmanın her iki takım açısından da bir kader maçı olacağı vurgulanıyor. 
     
     TERİM'İ YENMELERİ GEREKECEK 
     La Gazzetta dello Sport, Atina'da yapılacak karşılaşmayı, ''Olympiakos'ta zorunluluk. Terim'i yenmeleri gerekecek'' başlığıyla duyurdu. Gazeteye göre, en azından UEFA Kupası'nda kendine bir yer edinebilmesi için her ne pahasına olursa olsun Galatasaray karşısında kazanmak zorundaki Pire Olympiakos camiasında müthiş bir galibiyet isteği var. Ukraynalı teknik direktör Oleg Protassov'un ekibinin İstanbul'daki ilk maçı 1-0 yitirdiğini hatırlatan gazete, ''Ancak Fatih Terim de zafer elde edeceğine inanıyor'' ifadesini kullandı. 
     
     SAHA ÇAMUR TARLASI. TERİM 'BİZ YİTİRMEYECEĞİZ 
     Corriere dello Sport Gazetesi ise haberinde Atina'daki olumsuz hava koşullarına da dikkati çeken bir başlık kullandı. ''Saha çamur tarlası. Terim Biz yitirmeyeceğiz'' diyen Corriere dello Sport'a göre olumsuz hava koşulları evsahibi Pire Olympiakos'u kaygılandırıyor. Gazete, Atina'daki karşılaşmanın her iki takım için de önemli olduğunu şu ifadelerle özetledi 
     ''Olympiakos ve Galatasaray, UEFA Kupası açısından da bir kader maçı oynayacaklar. Zira Juventus ve Real Sociedad'un turu geçmeleri kesinleştiğinde, geriye şans olarak yalnızca UEFA Kupası kalacak. Bu, Yunanlılar için de Türkler için de yabana atılmayacak bir teselli armağanı.'' 
     
</TEXT>
</DOC>
