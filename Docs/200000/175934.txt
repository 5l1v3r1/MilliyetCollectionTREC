<DOC>
<DOCNO> 175934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/soneko27.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Finansbank Pamukbank, bize ek güç ve kaynak sağlayacak 
</HEADLINE>
<TEXT>

     Finansbank Genel Müdürü Onur Umut, talip oldukları Pamukbank'ın kendilerine büyümek istedikleri alanlarda ek güç, kaynak ve potansiyel sağlayacağını belirterek, ''Pamukbank olmasa da biz organik olarak büyümemizi devam ettireceğiz'' dedi. 
     Finansbank'ın ilk altı aylık bilanço değerlendirmesi, Genel Müdür Onur Umut ve Mali Kontrol Planlama Genel Müdür Yardımcısı Mehmet Güleşçi'nin katıldığı bir toplantıyla yapıldı. 
     Umut, Finansbank'ın yılın ilk altı aylık döneminde enflasyon muhasebesi uygulanmış net karının 57,5 trilyon lira ve özkaynaklarının 628.2 trilyon lira olarak gerçekleştiğini açıkladı. 
     Bu dönemde şirketin vergi ve net parasal kayıp öncesi karının 120.8 trilyon olduğunu belirten Umut, ''Bankanın 43 trilyon lira tutarındaki vergi pozisyonu ve enflasyon muhasebesi uygulaması sonucu oluşan 20.2 trilyon lira tutarındaki net parasal pozisyon zararı sonrası net karı 57.5 trilyon lira olmuştur'' dedi. 
     Onur Umut, altı aylık dönemdeki karda 105.3 trilyon liraya ulaşan net faiz gelirinin yanında 49.5 trilyon lira tutarındaki net komisyon gelirlerinin önemli payı bulunduğunu söyledi. 
     Bankanın 33 merkezde 149'a ulaşan şube sayısının da katkısıyla Haziran 2003'de toplam müşteri mevduatının yıl sonuna kıyasla dolar bazında yüzde 6.7 arttığına dikkat çeken Umut, müşterilere ait menkul kıymet ve fon portföyünün artarak 631 trilyon liradan 1 katrilyon 109 trilyon liraya yükseldiğini kaydetti. 
     Umut, yılın ilk altı aylık döneminde kurumsal faaliyetlerini genişletmeye devam eden Finansbank'ın kurumsal portföyünün geçen yıla göre dolar bazında yüzde 30 arttığını vurgulayarak, ''Bu dönem içinde yeni müşterilere odaklanıp kendi portföyüne eklemenin yanı sıra mevcut müşterilerin önemli bazı projelerinin ve dış ticaret işlemlerinin finansmanı konusunda da etkin rol oynamaya devam etmiştir'' dedi. 
     Haziran ayı sonu itibariyle toplam krediler portföyünün dolar bazında yüzde 36 artarak 1 milyar 474 milyon dolara ulaştığını ifade eden Umut, bankanın geçen yılın aynı döneminde yüzde 4.39 olan kredilerdeki pazar payının da yüzde 5.08'e yükseldiğini bildirdi. 
     Onur Umut, bankanın toplam kart sayısının da altı aylık dönemde yüzde 13 artışla 1.212.059'a çıktığını kaydetti. 
     
     ''PAMUKBANK OLMASA DA BÜYÜMEYE DEVAM EDECEĞİZ'' 
     Finansbank Genel Müdürü Onur Umut, daha sonra gazetecilerin sorularını yanıtladı. 
     Umut, Finansbank'ın Pamukbank'a talebine ilişkin bir soru üzerine, şunları kaydetti 
     ''Pamukbank'la ilgili tekliflerimizi gönderdik, sanıyorum bir grup daha teklif gönderdi. Bize dönmediler, şu an onlar incelemelerini sürdürüyorlar. Teklifin son tarihi 31 Temmuz'du, yolladık. O tarihte teklifler gitti, şu an top onlarda. 
     Pamukbank olur veya olmaz, Pamukbank olursa, tabii büyüme stratejimiz paralelinde biz Pamukbank ile ilgileniyoruz. O da bize büyümek istediğimiz alanlarda ek güç, kaynak ve potansiyel sağlayacak. Pamukbank olmasa da biz organik olarak büyümemizi devam ettireceğiz.'' Başka bir soru üzerine de, olumlu iyimser havanın devam etmesiyle birlikte faizlerdeki düşüş trendinin süreceğini belirten Umut, ''Şahsi tahminim sene sonuna kadar yüzde 35 civarına gelir. Ama siyasi duruma, iç ve dış siyasi dengelere o kadar bağlı ki bu işler. Bir miktar daha düşüş trendi olacak. Dolayısıyla bu da olumlu yansır. Ama senenin ilk dönemindeki düşüş hacmi kadar bir düşüş hacmi herhalde olmayacaktır'' diye konuştu. 
     Umut, bir başka soru üzerine de şu anki ortamın gayet yumuşak ve iyi bir ortam olduğunu ifade ederek, ''IMF'yle yapılan anlaşmayla 2004 yılı da oldukça rahatladı zaten. Dolayısıya inşallah bu durumu bozmadan devam ettiririz. 8,5 milyar dolarlık ABD kredisi olsa da olmazsa da mevcut programımız içerisinde aksama olacağı kanaatinde değilim. Yani borç rahatlıkla çevrilebilir'' diye konuştu. 
     İmar Bankası'nda yaşanan Hazine bonosu sıkıntısıyla ilgili bir soru üzerine de Onur Umut, şunları kaydetti 
     ''Çok samimi söyleyeyim, gerçekten bankamız hiç böyle bir tedirginlik hissetmedi. Biz bunu Bankalar Birliği'nde de konuştuk. Piyasada etkin olan bankalarda böyle bir tedirginlik hiç olmamış müşterilerinden, bono soruşturma vesaire gibi. Bunu ilerde olmaz anlamında söylemeyeyim ama şu ana kadar böyle bir şey olmamış. Bunu özellikle de araştırdık. İmar Bankası konusu bir an evvel çözüme kavuşturulsa herkes için iyi olur, buna hiç şüphe yok. Ama buradaki iddiaları, suçlamaları bankacılıkla bağdaştıramıyorum. Bankacılığın dışında iddialar. Dolayısıyla bankacılık sektörüne yönelik bir imaj kaybının olmaması lazım. İddialar daha farklı iddialar.'' Umut, bir soru üzerine de cari açığın finansmanında sorun yaşanacağına inanmadığını söyledi. 
     
</TEXT>
</DOC>
