<DOC>
<DOCNO> 197948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sondun05.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Küresel bir seks yalanı 
</HEADLINE>
<TEXT>

     Hiçbir şeyim yok İnsanların yüzde 45'i, cinsel yolla bulaşan hastalığını partnerinden gizleme eğiliminde. Her 10 kişiden dördü, yeni tanıştığı biriyle korunmasız seks yaptı. 
     Aman dikkat Dünya çapındaki bir araştırmada insanların yüzde 45'i, cinsel yolla bulaşan hastalığını partnerinden gizleyeceğini itiraf etti. Cinsel hastalıklardan korunmada genel tutum ise 'boşver' ... 
     Prezervatif firması Durex'in dünya genelinde her yıl yaptığı cinsel alışkanlıklarla ilgili araştırmalarının bu yılki sonucuna göre, her 10 kişiden dördü, son 12 ayda yeni tanıştığı biriyle korunmadan ilişkiye girdi. Deneklerin yüzde 29'unun cinsel yolla bulaşan hastalıkları yaşadıkları ülkelerin en önemli sorunu olarak kabul ettiklerine işaret eden Durex araştırmacıları, Dünya AIDS Günü'nün HIV ve AIDS vakalarındaki artışa bir kez daha dikkat çektiğini, buna rağmen 'küresel bir boş vermişliğin' sürüp gittiğini belirtti. 
     Araştırmacılar, bütün tehlikelerine rağmen, dünya çapında insanların 'işi şansa bırakmaya devam ettiğini' vurgulayarak "Sadece bek rlar değil, evli çiftler de bu endişe verici tablonun içinde yer alıyor. Zira evlilik gibi uzun süreli ilişkiler yaşayan kişilerin de yüzde 45'i cinsel hastalıklarını partnerlerinden saklayacaklarını itiraf ediyor" dedi. 
     
     Çinlilere vız geliyor 
     Yeni bir partnerle korunmasız cinsel ilişkiye en kolay evet diyenlerin başında yüzde 70'le Çinliler geliyor. Fransızlar ise yüzde 9 oranıyla en dikkatliler olarak belirlendi. İnsanların sadece yüzde 4'ü cinsel alışkanlıklar konusunda tıp adamlarına danışıyor, yüzde 21'i dergileri en güvenilir kaynak olarak görüyor, yüzde 20'si kitapları tercih ediyor ve yüzde 15'i internet üzerinden bilgilenmeye çalışıyor. 
     
     Eğitim istiyorlar 
     Yaklaşık 15 bin kişinin katılımıyla yapılan araştırmada, insanların yüzde 29'unun öncelikli eğitim konusu olarak cinsel yolla bulaşan hastalıkları gördüğüne işaret edildi. Yüzde 24'lük bir kesim ise bu hastalıkların içinde önceliği AIDS'e veriyor. 
     Gençler arasında çocuk yaşta hamile kalan kızlara verilmesi gereken eğitim de öncelikler arasında. 16 yaş altındaki gençlerin yüzde 31'i, hükümetleri bu konuya eğilmeye çağırıyor. 
     
</TEXT>
</DOC>
