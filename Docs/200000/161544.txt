<DOC>
<DOCNO> 161544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sontur08.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencilere ÖSS uyarıları... 
</HEADLINE>
<TEXT>

     Ankara Üniversitesi Eğitim Bilimleri Fakültesi Öğretim Üyesi ve Türk Psikolojik Danışma ve Rehberlik Derneği Genel Başkanı Prof. Dr. Binnur Yeşilyaprak, ailelerin ÖSS'ye hazırlanan çocuklarına çok fazla baskı yapmaması gerektiğini söyledi. 
     Prof. Dr. Yeşilyaprak, ÖSS sınavına kısa süre kaldığını, bu süreçte hem ailelerin hem de sınava hazırlanan öğrencilerin büyük baskı altında bulunduğuna dikkat çekti. 
     Sınavın, öğrencilerin kendilerini deneme ve başarılarını ölçmede önemli fırsat olduğunu ifade eden Prof. Dr. Yeşilyaprak, şöyle konuştu 
     ''Aileler, sınava hazırlanan öğrencilerden çok fazla beklenti içerisinde olmamalıdır. Aşırı beklenti, başarısızlığa neden olabilir. Sözlü olmasa da bir çok ailenin davranışları ile çocuklarına özel dersler aldırdık, çok başarılı olmanı bekliyoruz düşüncesi ile yaklaştıklarını gözlemliyoruz. Bu tür davranışlar doğru değildir. Öğrenciler, ailelerinin beklentilerini hissettikleri zaman, ister istemez kaygı duyabiliyorlar.'' Sınavın, yaşamdaki tek fırsat olarak görülmemesini isteyen Prof. Dr. Yeşilyaprak, ''Sınav sonucunun değerlendirilmesi de çok önemlidir. Özellikle, sınav başarısızlıkla sonuçlanabilir. Başarısızlık dünyanın sonu değildir. Sınav sonucunun kötü olması, öğrencilerin psikolojik durumlarını olumsuz yönde etkileyebilir'' diye konuştu 
     Prof. Dr. Yeşilyaprak, öğrencilerin sınav öncesi ve sonrasında psikolojik açıdan desteklenmesinin gerekli olduğuna dikkat çekerek, şöyle devam etti 
     ''Psikolojik Danışma Merkezi uzmanları, sınav için aşırı kaygı duyan öğrencileri tespit etmeli, bu konuda özellikle aileleri ile de iletişim kurmalıdır. Sınav sonrasında da bu öğrencilerimize psikolojik destek verilmesini öneriyorum. Gençlerimizi, sınav sonrasının başarısız sonuçlarına da hazırlamak gerekir. Bu konuda, psikolojik danışmanlara büyük görevler düşüyor.'' 
     
</TEXT>
</DOC>
