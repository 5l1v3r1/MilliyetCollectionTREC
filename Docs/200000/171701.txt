<DOC>
<DOCNO> 171701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/ekonomi/eko05.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
150 trilyon taşa bağlanmış 
</HEADLINE>
<TEXT>

   Sayıştay'ın tespitine göre, Karadeniz Sahil Yolu'nun yapımında müteahhit firmaya 2000 yılının rakamlarına göre 150 trilyonluk fazladan ödeme yapıldığı ortaya çıktı 
   GÖKÇER TAHİNCİOĞLU Ankara 
   
   Sayıştay, TBMM Yolsuzlukları Araştırma Komisyonu'nun, dönemin Başbakanı Mesut Yılmaz ve Bayındırlık Bakanı Yaşar Topçu'nun Yüce Divan'a gönderilmesi istemiyle soruşturma komisyonu kurulmasını talep ettiği Karadeniz Sahil Yolu'nun yapımı sırasında müteahhit firmaya 2000 rakamlarına göre, 150 trilyon lira fazla ödeme yapıldığını saptadı. 
   
   Ucuza yapıldı ama... 
   Sayıştay'ın tespitine göre, müteahhit firma, taş çıkartma işini, ihale sözleşmelerine aykırı yöntemlerle "ucuza" yapmasına rağmen, ihale şartnamesindeki yöntemlerle iş yapıyormuş gibi gösterildi. Sayıştay, buna rağmen paranın tahsiline gerek olmadığına karar verdi. Sayıştay'ın geçen aylarda tamamlanan raporunda, Karadeniz otoyolunun yapımı sürerken ortaya çıkan "taş çıkarma" ihtiyacı nedeniyle, taşların hangi yöntemle çıkartılacağına ilişkin, Karayolları Bölge Müdürlüğü'nce bir Çevre Etki Değerlendirme ÇED raporu hazırlandı. Raporda, taşların, kademeli delme - patlatma yöntemi ile çıkarılması gerektiği belirtildi. 
   İhale sözleşmesine de bu şart kondu ve ihale gerçekleştirildi. İhaleyi alan Güriş-Metiş-Özışık konsorsiyumuna ödenen paralara ilişkin belgeleri denetleyen Sayıştay, müteahhit firmalara, 150 trilyon fazla para ödendiğini ortaya çıkarttı. 
   
   'Tahsile gerek yok' kararı 
   Rapor üzerine Sayıştay 3. Dairesi'nde yapılan yargılamada, heyet üçe karşı iki oyla, müteahhide uygulanmayan bir yönteme göre ödemenin yapıldığını kabul etti. Ancak Daire, bu nedenle, "paranın tahsiline gerek olmadığını" kararlaştırdı. 
   
   
</TEXT>
</DOC>
