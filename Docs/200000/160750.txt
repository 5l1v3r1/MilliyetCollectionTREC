<DOC>
<DOCNO> 160750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sondun13.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Metin Kaplan Köln'de... 
</HEADLINE>
<TEXT>

     Almanya'da serbest bırakılan İslami Cemiyet ve Cemaatleri Birliği'nin İCCB yöneticisi Metin Kaplan'ın Köln kentinde olduğu bildirildi. 
     Köln Yabancılar Dairesi'nin bir sözcüsü, şehirden ayrılma yasağının Kaplan'a tebliğ edildiğini, aynı zamanda Kaplan'ın bir an önce sınır dışı edilmesi için işlemlerin başlatıldığını söyledi. 
     Kaplan'ın Alman anayasasına uymayı istemediğini her zaman gösterdiğini, bu nedenle kamu güvenliği için ''büyük tehdit oluşturduğunu'' belirten sözcü, ''Kaplan'ın, burada kaldığı süre içinde yeniden olumsuz davranmasına müsaade edemeyiz. Sınır dışı edilmesi işlemlerini başlatarak, Almanya'yı bir an önce terk etmesi için Kaplan'a yönelik baskıyı artırmak istedik'' dedi. 
     Kaplan ise Alman 1. televizyon kanalı ARD'ye yaptığı açıklamada, barış istediğini belirterek, ''Ben Almanlarla barış içinde yaşamak istiyorum'' diye konuştu. 
     Yaptığı açıklamaların bugüne kadar yanlış yorumlandığını ileri süren Kaplan, ''Bugün tehlikeli bir insan olarak görülüyorum. Aslında öyle biri değilim'' dedi. 
     İnsanların yaralandığı ya da öldürüldüğü şiddet olaylarına karşı olduğunu kaydeden Kaplan, ''Din hocası olarak faaliyet göstermek istiyorum, ancak hilafet devletinin Alman anayasasına aykırı olduğunu kabul ettim'' şeklinde konuştu. 
     
</TEXT>
</DOC>
