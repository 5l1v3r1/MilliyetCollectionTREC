<DOC>
<DOCNO> 175874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sondun04.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani "ABD askerleri Irak'ta 1-2 yıl daha kalmalı" 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani, Amerikan askerlerinin Irak'tan hızla ayrılmasının kaosa davetiye çıkaracağını, bu nedenle demokratik Irak için 1 ya da 2 yıl kalmaları gerektiğini söyledi. 
     Irak geçici hükümet konseyi üyesi de olan Talabani, Irak'ın yeniden inşası için yardım arayışlarında olduğu Tokyo'da düzenlediği basın toplantısında, ''Amerikan askerlerinin Irak'ta en az 1 ya da 2 yıl kalması gerektiğini'' ifade etti. 
     Talabani, ''Diktatörlükten geride kalanları yok edinceye ve demokratik bir hükümet inşa edinceye kadar, onlardan ülkeden ayrılmamalarını istiyoruz. O zaman, Irak, bizim için yaptıklarından dolayı Amerikan güçlerini minnetle selamlayacaktır'' dedi. 
     Şu anda Irak'ın hızlı bir askeri çekilişe hazır olmadığını belirten Talabani, sözlerini şöyle sürdürdü 
     ''Amerikan güçlerinin hemen ülkeden ayrılması Irak halkının yararına olmayacaktır. Bu kaosa, iç savaşa, çeşitli gruplar arasında çatışmaya, dış müdahaleye yol açar.'' Irak geçici hükümet konseyi hakkında da konuşan Talabani, ''konseyin Iraklıların çoğunluğunu temsil ettiğini, yakında bakanları da atayacağını ve Irak hükümet kurumlarının yakında yeniden faaliyette olacağını'' söyledi. 
     
</TEXT>
</DOC>
