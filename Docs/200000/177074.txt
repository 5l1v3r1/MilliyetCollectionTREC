<DOC>
<DOCNO> 177074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/ekonomi/eko05.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus Tatneft Tüpraş'a talip 
</HEADLINE>
<TEXT>

   
   Rusya'nın altıncı büyük petrol üreticisi Tatneft dün yaptığı açıklamada, ham petrolün en büyük müşterilerinden biri olan Tüpraş için teklif vermeyi düşündüğünü bildirdi. 
   Tatneft'in açıklamasında, şirket başkanı Chafagat Takhautdinov, bir başka petrol şirketiyle birlikte Türkiye'nin en büyük rafineri şirketi olan Tüpraş'ın yüzde 60'ı için teklif verebileceklerini belirtti. Açıklamada başka ayrıntı verilmedi. 
   Lider petrol şirketlerinden BP ile varlıklarını birleştirme sürecinde olan Rusya'nın üçüncü büyük petrol şirketi TNK da nisan ayında Türkiye'de rafineri almayı düşündüğünü açıklamıştı. 
   Türkiye rafinaj kapasitesinin yüzde 87'sine sahip olan Tüpraş için tekliflerin kabul edilmesinin ekim ayında sona ereceği açıklanmıştı. 
   Söz konusu satış, bu yıl özelleştirme uygulamarından 4 milyar dolar bekleyen hükümet büyük önem taşıyor. 
   
   Tüpraş'a petrol satıyor 
   Tüpraş, Irak'ın istikrarsız arzına olan bağımlılığından kurtulmak için Akdeniz spot piyasadan daha çok ham petrol satın almayı ve Rusya ile uzun dönemli anlaşmalar yapmayı amaçlıyor. 
   Açıklamada, Tatneft'in Tüpraş'a yaptığı petrol satışını aylık 400.000 tondan 480.000 tona günlük 97.000 varilden 117.000 varile çıkarmayı kabul ettiği bildirildi. 
   Şirket, mayıs ayında Tüpraş'a Ural ham petrollerinden 3.4 milyon ton veya günlük 68.000 varil petrol arz etmeyi planladığını açıklamıştı. Bu yeni anlaşmayla, Tataristan'ın sahip olduğu Tatneft'in Karadeniz'deki Novorossisk limanından Türkiye'ye yapacağı ihracat, toplam ihracatının yüzde 70'inden ve günlük 500.000 varillik üretiminin beşte birinden daha fazla olacak. 
   
   
</TEXT>
</DOC>
