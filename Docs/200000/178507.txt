<DOC>
<DOCNO> 178507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sontur03.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Dövülerek mahalleden atıldılar... 
</HEADLINE>
<TEXT>

     CEYHUN KÖSE BUrsa DHA 

Bursa'da mahalle sakinlerinin, "Fuhuş yapıyorlar, ailelere kötü örnek oluyorlar" iddiasıyla imza toplayın savcılığa suç duyurusunda bulunduğu ailenin fertleri, önceki gece kimliği belirsiz kişilerce dövülerek evden atıldı. Kalacak yeri olmadığı için eşi ve 3 çocuğuyla Yüksek İhtisas Hastanesi'nin bahçesine sığınan Kadriye Varol, "Mahalleli başım açık olduğu için beni kabul etmedi. Bu yüzden dövüldük" dedi. 
     Bursa'da inşaatlarda boyacılık yapan Nebi Aydın 33 , 8 yıl önce tanıştığı Kadriye Varol ile resmi nikah yapmadan yaşamaya başladı. Birlikteliklerinden Hasret, Deniz ve Kardelen adlı çocukları dünyaya gelen Nebi Aydın ve Kadriye Varol, 8 ay önce Yıldırım İlçesi Şirinevler Mahallesi'nde, Ali Koca'nın evini aylık 70 milyon liraya kiraladı. Yanlarına Kadriye Varol'un kız kardeşi Halime Varol'u da alan aile, son aylarda kirayı ödeyemeyince ev sahibi tarafından icraya verildi. Parasını ödeyemediği için kiracısının elektrik ve suyunu kestiren Ali Koca aileyi evden çıkması için ikna edemedi. 
     Semt sakinleri tarafından, "Fuhuş yapıyor ve ailelere kötü örnek oluyor" iddiasıyla mahalleden çıkmaları için imza kampanyası başlatılan aile, önceki gece mahalleden atıldı. Birlikte yaşadığı Nebi Aydın'ın kendisi ve çocuklarının gözleri önünde ev sahibi ve mahalle sakinleri tarafından dövülüp, eşyalarını alamadan evden çıkartıldıklarını ileri süren Varol, "Başım açık olduğu için beni istemiyorlar. Kocam çalışmadığı için kirayı ödeyemedik. Paralarını verecektik. Bu çocuklara da acımadılar. Biz de zorunlu olarak hastane bahçesinde yatıyoruz" diye konuştu. 
     Aydın ise, kendisini dövmekle suçladığı ev sahibi ve adamları hakkında savcılığa suç duyurusunda bulunacağını söyledi. 
     
</TEXT>
</DOC>
