<DOC>
<DOCNO> 169959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sondun06.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
"Terör örgütleri korsan ürün satışından da besleniyor" 
</HEADLINE>
<TEXT>

     Interpol, terör örgütlerinin korsan müzik ve video oyunları gibi yasadışı ürünlerden gelir elde ettiğini bildirdi. 
     Amerikan Temsilciler Meclisi Uluslararası İlişkiler Komitesi'nde konuşan Interpol Genel Sekreteri Ronald Noble, entelektüel ürünlerle ilgili suçların, terör örgütlerini finanse etmekte giderek daha çok tercih edilen bir yöntem olarak kullanıldığını söyledi. 
     Organize suçlarla korsan CD, DVD ve yazılım gibi ürünlerin satışları arasında geleneksel bir bağ olduğunu hatırlatan Noble, ancak artık Hizbullah, Çeçen savaşçılar ve Kuzey İrlanda'daki paramiliter grupların korsan satışlardan kaynak elde ettiğini belirtti. 
     Noble, bazı durumlarda bu grupların söz konusu ürünleri doğrudan dağıttığını da kaydetti. 
     Küresel ticaretin yüzde 5 ila 7'sini sahte ürünlerin satışının oluşturduğunu, buna oranla bu tür suçluların cezalandırılma riskinin düşük olduğunu ifade eden Noble, insanların suç olduğunu bilmediği için bu tür ürünlere talebinin yüksek olduğunu söyledi. 
     Noble, bu satışların gelirlerinin terör örgütlerine akıtılmasını engellemek için daha fazla uluslararası koordinasyon gerektiğini de belirtti. 
     
</TEXT>
</DOC>
