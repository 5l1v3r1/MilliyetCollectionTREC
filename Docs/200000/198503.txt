<DOC>
<DOCNO> 198503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sontur37.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatilcilere yapılan uyarılar işe yaradı 
</HEADLINE>
<TEXT>

     Sürücülere ''tatil dönüşünü son güne bırakmamaları'' konusunda yapılan uyarılar işe yaradı. Ankara-İstanbul karayolunun Abant Kavşağı'nda yoğunluk yaşanmadı. 
     Bolu Bölge Trafik Müdürü İlhan Gündoğan, yaptığı açıklamada, Ramazan Bayramı tatiline çıkan sürücülere ''tatil dönüşünü son güne bırakmamaları'' yolunda yaptıkları uyarıların dikkate alındığını belirterek, vatandaşların tatilin bitmesine 3 gün kala evlerine dönmeye başladıklarını söyledi. 
     Her bayram sonu E-80 otoyolunun Abant gişelerinin İstanbul yönünde araçların uzun kuyruklar oluşturduğunu hatırlatan Gündoğan, ''Tatil süresince yaptığımız uyarılar sayesinde bugün gişelerde yoğunluk yaşanmadı. Cumartesi gününden itibaren araç yoğunluğu bekliyoruz. Ekiplerimiz bundan sonraki 2 günün trafik akışı açısından yoğun olacağını hesaplayarak, her türlü tedbiri aldı'' dedi. 
     Gündoğan, 3 günlük Ramazan Bayramı süresince Bolu'da ölüme ve yaralanmaya sebep olan bir trafik kazası yaşanmadığını bildirdi. 

     
</TEXT>
</DOC>
