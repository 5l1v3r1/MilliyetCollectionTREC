<DOC>
<DOCNO> 170072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sontur23.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dedesinin gözleri önünde otomobilin altında kaldı... 
</HEADLINE>
<TEXT>

     Bursa'nın merkez Osmangazi İlçesi'nde, sokakta oynayan 3 yaşındaki çocuk, dedesinin gözleri önünde otomobilin altında kaldı. 
     Geçirdiği trafik kazasına tanık olan dedesi tarafından hastaneye kaldırılan çocuk, kurtarılamadı. Ayten Canıgeçkin yönetimindeki 16 Z 8003 plakalı otomobil, Namık Kemal Mahallesi Bahçe Sokak'ta oyun oynayan 3 yaşındaki Yusuf Erden'e çarptı. 
     Bu sırada marketten alışveriş yaparak evine dönen Yusuf'un dedesi Abdullah Erden, torununun otomobilin altında kalışını ve sürüklenişini saniye saniye gördü. 
     Erden tarafından Bursa Çocuk Hastanesi'ne kaldırılan küçük Yusuf, müdahaleye rağmen kurtarılamadı. 
     Kazanın ardından olay yerinden kaçmaya çalışırken Dede Erden tarafından yakalanan otomobil sürücüsü Ayten Canıgeçkin ise gözaltına alındı. 
     Canıgeçkin'in, ilk ifadesinde, Yusuf'un aniden otomobilin önüne çıktığını, bu nedenle duramadığını öne sürerken, çevredeki vatandaşlardan korktuğu için kaçma teşebbüsünde bulunduğunu söylediği öğrenildi. 
     Torununun ölümüne tanık olan Abdullah Erden ise, marketten dönerken, yolun ortasında gördüğü torununun birden 16 Z 8003 plakalı otomobilin altında kaldığına ve sürüklendiğine tanık olduğunu söyledi. 
     Dede Erden, ''Kazadan sonra olay yerinden kaçan otomobili durdurdum ve şoföre torunumu hastaneye götürelim dedim. Ancak ben arkamı döner dönmez, bayan yine kaçmaya başladı. Koşarak yetiştim ve tekrar yakalayarak, kaçmaması için yanına birisini bıraktıktan sonra torunumu hastaneye götürdüm'' dedi. 
     Bu arada, kazanın ardından Yusuf Erden'in öldüğünü duyan yakınları sinir krizi geçirdiler. 
     
</TEXT>
</DOC>
