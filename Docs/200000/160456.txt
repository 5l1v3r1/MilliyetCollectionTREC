<DOC>
<DOCNO> 160456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/spor/spo01.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
SELAM SANA ŞAMPİYON 
</HEADLINE>
<TEXT>

Bu sezon Süper Lig'de rekorları alt üst eden Beşiktaşlı futbolcular, taraftarı önünde şeref turu attı, muhteşem bir şölenin ardından kupasını havaya kaldırdı 
     Otobüsle geldiler 
     BEŞİKTAŞ yedi yıl aradan sonra gelen şampiyonluğunu dün muhteşem bir şölenle kutladı. Siyah - Beyazlı futbolcular, teknik heyet, kulüp başkanı Serdar Bilgili ve yöneticiler, Akaretler'deki kulüp binasında toplanıp, üstü açık bir otobüse binerek BJK İnönü Stadı'na taraftarların sevgi gösterileri arasında geldi. Kafileyi taşıyan otobüs, yoğun kalabalık nedeniyle 5 dakikalık yolu ancak 45 dakikada aşabildi. 
     
     2 kilometrelik bayrak 
     YOL üzerinde toplanan binlerce Siyah - Beyazlı taraftar, meşaleler yakıp, bayraklar sallayarak oyunculara, yönetime ve teknik direktör Mircea Lucascu'ya sevgi gösterilerinde bulundu. Bu arada Balmumcu'dan açılan ve binlerce taraftarın taşıdığı 2 kilometrelik bayrak da kafilenin arkasından stada getirildi. Guiness Rekorlar Kitabı'na geçen dev bayrağın yolculuğu sırasında müthiş görüntüler yaşandı. 
     
     Lucescu sevgisi 
     İNÖNÜ Stadı'ndaki törende Yönetim Kurulu, teknik heyet ve futbolcular tek tek kürsüye çağrıldı. Ardından Futbol Federasyonu Başkanı Haluk Ulusoy, şampiyonluk kupasını Kaptan Tayfur'a verdi. Tüm futbolcular kupayla stadda şeref turu attı. Lucescu da taraftarların ısrarı üzerine kupayı alarak tek tek tribünleri dolaştı, ayakta alkışlandı. Kutlamalar, ünlü sanatçıların konserleri ve havai fişek gösteriyle sona erdi. 
     
     Notlar 
     Yıldırım'a ceza gelecek 
     SİYAH - Beyazlı takımın şampiyonluk şölenine Pancu ve Ahmet Yıldırım katılmadı. Pancu'nun, Lucescu'dan izin alarak Romanya'ya gittiği öğrenildi. Sabahki poster çekimine katılan Ahmet Yıldırım ise stada gelmedi. Tören sırasında anons edilen tecrübeli oyuncuyu göremeyen Başkan Bilgili'nin sinirlendiği ve Ahmet Yıldırım'a ceza geleceği belirtildi. 
     
     Futbolcular tribünde 
     SOYUNMA odasının aşırı sıcak olması yüzünden Beşiktaşlı oyuncular, kupa törenini şeref tribününde beklediler. Ayrıca tüm yönetici, teknik heyet ve futbolcular eş ve yakınlarını da stada getirdiler. Şeref Tribünü'ne çağrılan özel bir saz ekibinin verdiği konser ise ilginç bir hava estirdi. Kutlama öncesi Türkiye Şampiyonu olan Beşiktaş PAF ve Süper Genç takımları gösteri maçı yaptı. 
     
     Barbekü partisi 
     ŞAMPİYONLUK kutlamaları öncesi Başkan Serdar Bilgili, yöneticiler, teknik heyet ve futbolcular, BJK Nevzat Demir Tesisleri'nde biraraya gelerek stres attı. Önce takım ve yöneticilerin katıldığı poster fotoğrafı çekimi yapılırken, daha sonra da tesislerdeki göletin yanında barbekü partisi düzenlendi. Basın mesuplarına yalnızca fotoğraf çekimi öncesi görüntü alma izni verilirken, barbekü ve çekim basına kapalı gerçekleştirildi. 
     
     29 Haziran'a kadar tatil 
     TEKNİK Direktör Lucescu oyuncularına 29 Haziran'a kadar izin verdi. Siyah - Beyazlı futbolcular yeni sezon öncesi yaklaşık bir ay dinlenme fırsatı bulacaklar. Rumen hoca, milli takımlara giden oyunculara ise jest yaptı ve kampın ilk bölümüne katılmalarına gerek olmadığını söyledi. Bu arada İbrahim'in de 2 Haziran'da evleneceği açıklandı. 
     
Nouma kapı dışarıŞampiyonluk kutlamalarına katılmak üzere İstanbul'a gelen Fransız yıldızın, stada girmesine yönetim izin vermedi. Pascal Nouma, "Bu yanlış benim coşkumu engelleyemez" dedi 
     ORHAN YILDIRIM 

     İkinci darbe 
     FENERBAHÇE maçında yaptığı sevinç gösterisi yüzünden Beşiktaş ile ilişkisi kesilen Nouma bir darbe de dün yedi. Şampiyonluk kutlamalarına katılmak için İstanbul'a gelen Fransız yıldız, protokol tribününde görülünce, yöneticiler harekete geçti. Nouma yanına gelen güvenlik güçlerinin, "Yönetimin yasağı var. Üzgünüz, burayı hemen terkedin" demesi üzerine büyük bir şaşkınlık geçirdi. 
     
     'Başkana selam' 
     POLİSLERİN uyarısı üzerine hemen dışarı çıkan Nouma, "Yaptığım hatanın bedelini en ağır şekilde ödedim. Ancak benim de bu şampiyonlukta az da olsa payım var. Ben de en büyük Beşiktaşlılar gibi bu sevinci yaşamak istedim. Ancak yönetimin yanlışı benim coşkumu önlemez. En büyük Beşiktaş. Şampiyon Kara Kartal. Başkana selam söyleyin. Seneye görüşürüz" diyerek stadı terketti. 
     
Cordoba gidiyor      KARTAL'IN file bekçisi Oscar Cordoba, transfer sorunu çözümlemek için bugün Arjantin'e gidecek. Kolombiyalı kaleci, Boca Juniors kulübü yöneticileriyle masaya oturacak ve bonservisi için Beşiktaş'a kolaylık yapılmasını isteyecek. Siyah - Beyazlı kulüpten ayrılmak istemeyen Cordoba'nın kulübünü ikna edememesi halinde Arsenal veya Barcelona ile sözleşme imzalayabileceği belirtildi. 
     
Adım adım zirveye doğru      LİGDE şampiyonluğa ulaşan Beşiktaş, Dünya sıralamasında altı sıra daha yükseldi. Siyah - Beyazlılar, IFFHS'nin Mayıs ayı değerlendirmesinde 31. sıraya yerleşti. Galatasaray ise üç sıra çıkmasına rağmen 102.'liği Gençlerbirliği ile paylaştı. Avrupa Şampiyonlar Ligi finalinde Juventus'u deviren Milan, Dünya klasmanında ilk sırayı devraldı. 
     
Bir kupa da engellilerden      100. Yıl kutlamaları çerçevesinde Ahmet Cömert Spor Salonu'nda düzenlenen Tekerlekli Sandalye Basketbol Turnuvası'nda Beşiktaş Engelliler Takımı şampiyon oldu. 8 takımın mücadele ettiği turnuvanın final maçında Beşiktaş, İzmir RSK'yı 54 - 39 yenerek şampiyonluk kupasını kucakladı. Siyah - Beyazlı ekibe kupasını Bakan Mehmet Ali Şahin verirken, törene Beşiktaş Başkanı Serdar Bilgili, yöneticiler, İstanbul Valisi Mahmut Güler, Emniyet Müdürü Celalettin Cerrah, TESYEV Başkanı Yavuz Kocaömer de katıldı. 
</TEXT>
</DOC>
