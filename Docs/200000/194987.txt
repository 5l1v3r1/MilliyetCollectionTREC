<DOC>
<DOCNO> 194987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sondun11.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İskoçlar çıldırdı Erkek adam erkek eteği giyer... 
</HEADLINE>
<TEXT>

     İskoç erkekleri, AB'nin 'Kadın eteği olarak satın' dediği 'kilt'i korumak için ayaklandı. AB'nin etek kriteri, tepkiler üzerine şimdilik gevşetildi 
     Avrupa Birliği AB sonunda İskoçların eteğine de el attı. AB'nin ortak tanımlar geliştirme çalışmaları kapsamında İskoçların ulusal kıyafeti 'kilt'in etek olarak kabul edilip, kadın kıyafeti sınıfına sokulması büyük tepki yarattı. 
     Britanya basını, İskoçya'daki etek krizine geniş yer verdi. The Guardian, 'kilt'in İskoçların ulusal giysisi olduğunu, bunun kadın giysisi sınıfına sokulmak istenmesine bu ülkeden giderek artan tepkiler yükseldiğini belirterek haberinde şöyle dedi 
     "Bir İskoç'a kiltinin azıcık feminen göründüğünü söylemek yürek ister. Avrupa Birliği yetkililerinin İskoç ulusal giysisini etek olarak nitelemesi ise müthiş bir gürültü kopardı. Birliğin istatistik kurumu Eurostat, firmalardan ürettikleri kiltleri kadın giysisi olarak sınıflandırmasını istedi. Eurostat, aksi halde firmaların 1000 sterlin ceza ödeyeceklerini bildirdi. İskoçya Başbakanı tepkiler üzerine devreye girip Avrupalı yetkilileri, kararı gevşetmeye ikna etti." Edinburghlu bir kilt üreticisi olan Alison Ross, gazeteye konuşurken, Avrupa Birliği'nin bu kararı karşısında büyük şaşkınlık yaşadığını anlatı ve "Kiltin nasıl giyileceğini bilmeyen birkaç kişiyle karşılaşmıştım. Ama, kilti etekle karıştıranı hiç görmedim. Üstelik iyi yapılmış bir kiltten daha erkeksi ve seksi bir giysi de olamaz" dedi. 
     
</TEXT>
</DOC>
