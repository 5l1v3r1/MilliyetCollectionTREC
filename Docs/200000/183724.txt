<DOC>
<DOCNO> 183724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/yazar/temelkuran.html </URL>
<DATE> 2003/09/21/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Sokulmanın mevsimi geldi 
</HEADLINE>
<TEXT>

   Kış salyangozların zamanı kendine dönüp kendinin ılığında şefkati bulmayı becerenlerin. Kış kuğuların zamanı kendi boynunu kendine yatırmayı bilenlerin... Bu, efendi aydınlıkların vakti 
      
   Lokum gibi çocuksun, yokuşa mı sürelim yani Ayrıca... Hoşlandık " 
   Türkan Şoray, gerçek hayatında belki de hiç kullanmadığı bir fettan sesle şimdi adı pek hatırlanmayan jöne kur yaparken der böyle, ellerini beline koyar. Kadınların küçükken "dönen etek" dedikleri cinsten bir etek vardır üzerinde döndürür. Olaylar gelişir. 
   "Eskiden yaralanmış bir kalbim vardı. Şimdi kırılmış bir onurum var" der Kartal Tibet, "Seni sevdim Murat" diye cevaplar Hülya Koçyiğit. Büyük yanlış anlaşılmayı Hulusi Kentmen çözer. İnsan, bu Hulusi baba olmasa Türk filmlerinin aşıkları zinhar kavuşamaz, diye düşünür. 
   Belgin Doruk bahçesine yanlışlıkla girdiği Muzaffer Tema'ya aşık olur. Olaylar gelişir. Bu arada insan ister istemez TEMA Vakfı ile Muzaffer Tema'nın alakasını düşünür. 
   Türk filmleri sağanak halinde bastırır. Çünkü kış gelir, sokulmanın mevsimi... 
   
   Efendi aydınlıkların kuğuları    Kış kadınlarının zamanı geliyor yaz mevsiminin şımarıklığına ne yapsa ayak uyduramayan kadınların... Yağmur başladığında niyeyse aklına şarkılar gelen kadınların 
   "Yağmurun sesine bak Aşka davet ediyor Cama vuran her damla..." 
   Aklına gelen şarkılara gülen kadınların zamanı bu 
   Neşeli, pozitif, dinç, zinde, manevra kabiliyeti yüksek, domuz gibi sağlıklı, aktif biri olmak ne kadar pompalansa da yaz boyu, artık o patırtı bitti. Vücutların orasını burası parça parça algılayıp her birini ideal ölçülere eriştirmek için kendi vücudundan nefret edermiş gibi davrananların mevsimiydi yaz, gitti. Kendinden uzaklaşmak için insan enflasyonuyla yaşayan, zamanı tıka basa kalabalıklarla dolduran insanların zamanıydı o, sona erdi. Kış salyangozların zamanı kendine dönüp kendinin ılığında şefkati bulmayı becerenlerin. Kış kuğuların zamanı kendi boynunu kendine yatırmayı bilenlerin. Dışarıdan "fizıbıl" görünmeyebilir bu haller. Ama durgunluk, demlenme zamanıdır insanın, bir tür olgunlaşma süresi. Kış o durgunlukların yatağıdır yazdan daha hızlı büyütür insanı. Bol bulamaç güneş ışığının değil, efendi aydınlıkların mevsimi. 
   
   Gürültülenen adalar    Camlı yerlerde oturmalı insan yağmurlar başladığında. Hafif hafif bakmalı kendine. Eski dükkanların radyoları gibi bir ton tutturmalı iç sesinde. Herkesin yazın gidip gürültülediği yerlere gitmeli Adalara Modalara şimdi bir bakmalı. Yalnız parklardaki ıslak oyun bahçelerinde kırmızı daha parlak olur yağmurdan sonra, oralarda bir sigara yakmalı. Mümkünse tabii, bu kış artık sigarayı bırakmalı. Yüksek yerlere çıkıp şehrin yağmura açtığı yerlerini izlemeli. "Deniz gibidir gökyüzü" der şarkı, esasında gökyüzü gibidir deniz grileşen denizin kenarından geçmeli. Martılar neden uçmakta inat eder yağmurda Bunu bir yerden sormalı. Kış geldi, bu kışı boş bırakmamalı 
   
      
   
</TEXT>
</DOC>
