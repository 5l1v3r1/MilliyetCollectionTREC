<DOC>
<DOCNO> 157988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sondun11.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerleri "yanlış anlamadan" dolayı 3 Afganı öldürdü.. 
</HEADLINE>
<TEXT>

     Afganistan'ın başkenti Kabil'de Amerikalı askerlerin, ABD Büyükelçiliği'nin karşısında 3 Afgan askerini öldürdüğü, 2'sini yaraladığı bildirildi. 
     Bir Afgan istihbarat yetkilisi, Amerikalı askerlerin, büyükelçiliğin karşısındaki askeri binadan bir araca silah taşıyan Afganları görüp, üzerlerine ateş açtığını söyledi. 
     Açılan ateşte, 3 Afgan askerinin öldüğü, 2'sinin yaralandığı belirtildi. 
     İstihbarat yetkilisi, Amerikan askerlerinin Afganları saldırgan sanarak ateş açtıklarını, bu nedenle olayın ''yanlış anlamadan'' kaynaklandığını kaydetti. 
     Yetkili, askerlerin, Afganların silahları kendilerine doğrulttuğunu düşündüklerini, bu nedenle paniğe kapılarak, ateş açtıklarını söyledi. 
     Bu arada, Kabil'deki uluslararası barış gücü sözcülerinden Binbaşı Sarah Wood, ABD Büyükelçiliği'nin dışında çatışma olduğunu, olayın incelendiğini bildirdi. 
     ABD Büyükelçiliği ve Afgan hükümeti tarafından konuyla ilgili açıklama yapılmadı. 
     Olayın ardından, büyükelçiliğin çevresi Amerikalı askerlerce kordon altına alındı. 
     
</TEXT>
</DOC>
