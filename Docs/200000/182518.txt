<DOC>
<DOCNO> 182518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sontur21.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Susurluk'tan Hülya Avşar'a tepki 
</HEADLINE>
<TEXT>

     - Balıkesir'in Susurluk İlçesi Belediye Başkanı Hayrullah Köroğlu, Gülben Ergen'le ilgili kaset olayını ''Susurluk Skandalı''na benzetmesi nedeniyle sanatçı Hülya Avşar aleyhinde tazminat davası açacağını söyledi. 
     Hayrullah Köroğlu, yaptığı açıklamada, Gülben Ergen'in kaset skandalını, ''Susurluk Skandalı''na benzeten Hülya Avşar'ın ilçenin imajını zedelediğini öne sürdü. 
     Tazminat davası açılmasına ilişkin talimatı avukatlarına verdiğini ifade eden Köroğlu, Hülya Avşar'ın açıklamalarından dolayı, ilçe halkının ve kendisinin huzursuz olduklarını ifade etti. 
     Köroğlu, ''Susurluk kazası''nın ardından, ilçenin yıllarca imaj problemi yaşadığını dile getirerek,''Gülben Ergen'in yaşadıklarıyla Susurluk'un ne ilgisi var. Hülya Avşar Susurluk'u ülke gündemine getirmek istiyorsa, 100 yıllık ayranıyla getirsin'' dedi. 
     
</TEXT>
</DOC>
