<DOC>
<DOCNO> 154652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sonspo22.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor rakipleri kaybedince sevindi... 
</HEADLINE>
<TEXT>

     Denizlispor Futbol Şubesi Sorumlusu Feridun Basmacı, ''Bu hafta rakiplerimizin de kaybetmesi bizim şansımız oldu'' dedi. 
     Feridun Basmacı, teknik direktör değişikliğinin ardından oynadıkları İstanbulspor maçında puan alıp rahatlamak istediklerini, ancak bunu başaramadıklarını söyledi. 
     1-0 öne geçtikten sonra oyuncuların yaptığı bireysel hatalar nedeniyle karşılaşmayı kaybettiklerini anlatan Basmacı, ''Geçen haftalara göre daha iyi bir oyun ortaya koyduk. Pozisyonlar ürettik. Ancak bunları değerlendiremedik'' dedi. 
     Cezaları nedeniyle oynayamayan Kabat, Ersen Martin ve İsmet'in eksikliğini İstanbulspor karşısında hissettiklerini belirten Basmacı, kolu kırılan İlyas'ın sezonu kapatması nedeniyle de üzüntü yaşadıklarını söyledi. 
     Diyarbakırspor ile oynayacakları karşılaşmayı kazanmayı hedeflediklerini belirten Feridun Basmacı, şöyle konuştu 
     ''Ligde bulunduğumuz yer bize yakışmıyor. Artık bunun bilincinde olduğuna inandığım futbolcularımızın da bu hafta sahaya çıkıp kazanmalarını bekliyoruz. Geride bıraktığımız hafta, bizimle birlikte alt sıradaki takımların da kaybetmesi şansımız oldu.'' 
     
</TEXT>
</DOC>
