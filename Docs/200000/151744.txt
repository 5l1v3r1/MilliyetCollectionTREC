<DOC>
<DOCNO> 151744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/guncel/agun.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç geri adım attı 
</HEADLINE>
<TEXT>

23 Nisan resepsiyonu krizi, TBMM Başkanı Bülent Arınç'ın 'Devletin teamüllerine aykırı bir uygulama mümkün değildir' açıklamasıyla aşıldı 
     ANKARA Milliyet 

     TBMM Başkanı Bülent Arınç'ın türbanlı eşi Münevver Arınç ile birlikte ev sahipliği yapacağını duyurduğu 23 Nisan resepsiyonu Ankara'da krize yol açtı. Cumhurbaşkanı Sezer, resepsiyonu programına koydurtmadı. Komutanlarda davete gitmeme eğilimi belirirken, CHP ve DYP de katılmama kararı aldı. Arınç, gelişmeler üzerine "Devletimizin teamülleri dışına çıkan herhangi bir uygulamanın söz konusu olması mümkün değildir" diyerek geri adım attı. 
     
     AÇILIŞTA POLEMİK 
     Devletin zirvesinde sıkıntıya neden olan dünkü gelişmeler, Arınç'ın TBMM'deki sergi açılışında habercilerle polemiğe girmesiyle başladı. Arınç, "Eşiniz resepsiyona katılacak mı" sorusuna sinirlenerek "Bu nasıl soru, niye bunları soruyorsunuz" dedi. Arınç, "Normal bir soru efendim" yanıtına da kızarak "Nasıl normal bir soru Eşimle ilgili. Şu açıdan normal bir soru değil Ben Meclis başkanıyım, benim eşim de Münevver Arınç. Resepsiyona gelip gelmemesi sizi neden bu kadar ilgilendiriyor, anlamıyorum" diye konuştu. Arınç, "Meclis muhabiriyiz, merak ediyoruz" ifadesine "Meclis muhabiri demek, eşimin gelip gelmeyeceğini merak eden kişi mi demek " diye tepki gösterdi. 
     
     'DİKKAT ÇEKECEĞİZ' 
     Arınç'ın bu açıklamasının ardından CHP lideri Baykal, eşiyle resepsiyona katılmayacağını söyledi. "İktidarın yörünge kayması içinde olduğunu" savunan Baykal dikkat çekme ihtiyacı hissettiklerini belirterek 23 Nisan'ın bunun için uygun bir tarih olduğunu ifade etti. 
     CHP ve DYP'nin Arınç'ın davetine katılmayacaklarını açıklamasından sonra Sezer de dün akşam saatlerinde resepsiyona gitmeyeceğinin sinyalini verdi. Sezer, resepsiyonu basına açıklanan günlük programına koydurtmadı. Kaynaklar, Sezer'in Arınç'ın tavrına göre adım atacağını belirtti. Meclis resepsiyonu dün TSK komuta kademesini de kritik bir kararın eşiğine getirdi. Bir toplantı yapan Genelkurmay Başkanı Orgeneral Hilmi Özkök ile kuvvet komutanlarında resepsiyona katılmama eğilimi ağırlık kazandı. Komutanların bugün yeni bir değerlendirme yapacağı bildirildi. 
     
     'TİTİZLİK GÖSTERİYORUZ' 
     Arınç bu gelişmelerin ardından dün geç saatlerde yazılı açıklama yaptı. Arınç, TBMM Başkanlığı'nın bu yıl da devletin ve milletin mutlu gününü gereği şekilde kutlamak üzere, bu güzel geleneği sürdüreceğini vurgulayarak şunları kaydetti "TBMM Başkanlığı, 23 Nisan resepsiyonunun dün olduğu gibi bugün de devletimizin teamülleri ve Cumhuriyetimizin hassasiyetleri çerçevesinde gerçekleşmesi için gereken titizliği göstermektedir. Devletimizin teamülleri dışına çıkan herhangi bir uygulamanın söz konusu olması mümkün değildir. Cumhuriyetimizin geleceğe emin adımlarla yürümesinin sembolü olan böyle seçkin bir günü coşku ile kutlamanın heyecanı içerisindeyiz." 
     Edinilen bilgilere göre Arınç, dün akşam yaptığı yazılı açıklamanın ardından Sezer, Özkök ve Baykal ile bir telefon görüşmesi yaptı. Baykal'ın görüşmede, vereceği resepsiyona katılmama kararını yinelediği öğrenildi. Fikir değiştiren DYP lideri Ağar ise resepsiyona katılacağını açıkladı. 
     
AKP uyardı, açıklama geldi      ABDULLAH KARAKUŞ Ankara 

     AKP yönetimi, dün akşam Sezer'in bugünkü programında 23 Nisan resepsiyonunun yer almadığının belli olması ve askerlerin de Arınç'ın davetine katılmayacakları bilgisi üzerine toplantı yaptı. Erdoğan'ın Arınç'ı resepsiyona eşini getirmemesi için uyarması görüşünün dile getirildiği toplantıda, gerginlikten kaçınılması istendi. AKP'li bir yönetici, "Biz gerginlik istemiyoruz. O nedenle yumuşak bir tavır alınabilir" derken, Erdoğan'ın kurmayları Arınç'la temasa geçti. Görüşmeler sonucu Arınç'ın yazılı bir açıklama yapması benimsendi. 
     


GÜNCEL 




















</TEXT>
</DOC>
