<DOC>
<DOCNO> 171968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/sonspo04.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer Fenerbahçe maçı tel örgüsüz oynanacak... 
</HEADLINE>
<TEXT>

     Trabzonspor Kulübü Başkanı Özkan Sümer, Avni Aker Stadı'nın tel örgülerinin kaldırılacağını, bu konuda taraftara güvendiklerini ve bordo-mavili taraftarlara sorumluluk vermek istediklerini belirtti. 
     Sümer, tel örgüler konusunda Yönetim Kurulu olarak karar aldıklarını vurgulayarak, ''Bu sezon Trabzonspor, maçlarını tel örgüler olmadan oynayacak'' dedi. 
     İnsanların düşüncelerini ve duygularını tel örgülerle sınırlamak istemediklerini de vurgulayan Sümer, ''Biz taraftarımıza güveniyoruz ve sorumluluk vermek istiyoruz'' diye konuştu. 
     Tel örgülerin şiddeti önlemek için var olduğunu da ifade eden Sümer, bordo-mavili takımın sezon açılışında sahaya giren taraftarların genelde küçük yaş grubuna mensup olduklarını ve bunların da sadece sanatçılara ve futbolculara sevgilerini göstermek için bu tür davranış içerisine girdiğini kaydetti. 
     Sümer, Süper Lig'in ikinci haftasında kendi sahalarında yapacakları Fenerbahçe maçının tel örgüsüz oynanacağını da belirtti. 
     
     AUGİSTİNE'NİN TRANSFERİ 
     Sümer, Ankaragücü'nün forvet oyuncusu Augustine konusunun tam olarak neticelenmediğini ifade ederek, ''Augistine'nin transferi konusunda önemli bir adım atıldı. Zannediyorum ki bir kaç gün içerisinde bu konu olumlu bir şekilde sonuçlanacaktır'' dedi. 
     
</TEXT>
</DOC>
