<DOC>
<DOCNO> 157190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/guncel/gun02.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Okulda işkence'den Emniyet habersiz .. 
</HEADLINE>
<TEXT>

Emniyet Genel Müdürü, polisin 3 öğrenciyi okulda sorguladığı iddiasını, "Böyle bir talimat yok" diyerek yalanladı ama okul müdürü, "Kimliklerini gördüm" dedi 
     GÖKÇER TAHİNCİOĞLU Ankara 

     Ankara'da valilik izniyle düzenlenen 1 Mayıs mitingine katılan üç öğrencinin okullarında sorgulanmasıyla ilgili skandalı Emniyet yalanlarken, Ankara İl Milli Eğitim Müdürü Murat Beybalta, "Polis okula geldi ancak öğrencilerle görüşmedi" dedi. Sorguya çekildikleri söylenen üç öğrencinin dışında Dikmen Lisesi öğrencisi H.Ö.'nün de okulda sorguya alındığı ve "Niye eylemlere gidiyorsun Sonunu düşündün mü " diye tehdit edildiği öne sürüldü. 
     
     'SUÇ YOK Kİ SORGU OLSUN' 
     Emniyet Genel Müdürü Gökhan Aydıner, Dikmen Lisesi 9. sınıf öğrencileri Ç.Ç. ve M.B. ile Ayrancı Meslek Ticaret Lisesi 10. sınıf öğrencisi D.P.'nin sorgulanması konusunda, "Böyle bir talimat yok. Sorgulama keyfiyeti ayrı, soruşturma keyfiyeti ayrıdır" dedi. İşlenen bir suç olmadıkça devletin zabıtasının sorgu yapamayacağını kaydeden Aydıner, Ankara Emniyet Müdürü Ercüment Yılmaz'ın da iddiaları yalanladığını söyledi. Emniyet Sözcüsü Feyzullah Arslan da, "Kastımız iyi şeyler yapmak ama bazen kötü sonuca ulaşılıyor. Böyle bir olay varsa, okul müdürü ve öğrencilere şubede teşhis yaptırılabilir" diye konuştu. Ankara İl Milli Eğitim Müdürü Beybalta ise polisin okula gittiğini doğruladı. 
     
     'POLİS KİMLİKLERİ VARDI' 
     Beybalta, "Polis gitmiş. Ancak müdürler, polislerle öğrencilerin karşılaşmadığını söyledi. İnceleme başlattık. Eğitimcilik hayatımda böyle bir şey yaşamadım" dedi. Ayrancı Meslek Ticaret Lisesi Müdürü Muzaffer Yaran da polislerin kimliğine baktığını kaydederek, şunları söyledi "Kimliklerinde 'Ankara Emniyet Müdürlüğü Terörle Mücadele Şubesi' yazıyordu. Devletin izinli yürüyüşüne çocuk annesiyle gitmiş. Ancak polis terör örgütü hakkında soruşturma yapacağını söyledi. Müdür Yardımcısı Mustafa Kesim'i öğrencilerin yanına verdim. Kesim, rehber öğretmeni çağırmak için çıkınca 3-5 dakika polisle öğrenci yalnız kalmış." Bu arada öğrencilerin aileleri 20 Mayıs'ta polisler ve öğretmenler hakkında suç duyurusunda bulunacak. 
     

</TEXT>
</DOC>
