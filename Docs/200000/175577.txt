<DOC>
<DOCNO> 175577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/ekonomi/eko07.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurun ölçütü, Bilal'in damatlığı 
</HEADLINE>
<TEXT>

   Hükümetle 2004 zammı için yarın masaya oturacak olan memurlar, temel ücretin 871 milyon lira olmasını, yani Başbakan'ın oğlu Bilal Erdoğan'ın damatlığının iki katını talep edecek 
      ANKARA Milliyet 
   
   Kamu - Sen ve KESK, 2004 yılı zamları için yarın hükümetle masaya oturacak. Memur sendikaları, yeni işe giren bir memurun maaşının 871 milyon lira olmasını istiyor. 
   Kamu - Sen Başkanı Bircan Akyıldız, KESK Başkanı Sami Evren ve toplu görüşme sürecine dahil olmayan Memur - Sen Başkanı Ahmet Aksu, görüşmeler öncesinde dün bir araya geldi. KESK Başkanı Sami Evren, "İsteğimiz çok açık. Başbakan'ın oğlunun Necmettin Bilal Erdoğan damatlık elbisesinin iki katını istiyoruz. Bu yüzde 100 zam anlamına da gelebilir" dedi. Yeni işe giren bir memurun maaşının 483 milyon lira olduğunu belirten Evren, "Memurların temel ücretinin 871 milyon lira olmasını istiyoruz. Sosyal haklar da günün koşullarına göre düzenlenmeli. 200 - 600 bin lira gibi kira yardımı olmaz" dedi. 
   
   'Yoksulluk sınırından kurtarılsın' 
   Akyıldız ise kamu çalışanlarının maaşlarının yoksulluk sınırından kurtarılarak temel ihtiyaçlarını karşılayacak bir rakama çekilmesini istediklerini belirtti. Memur - Sen'in görüşmelere katılamamasına rağmen süreci destekleyeceğini açıklayan Aksu da hükümetin memur sendikalarına IMF'nin yaptırımları doğrultusunda bir rakamla çıkmaması gerektiğini söyledi. 
   
   
</TEXT>
</DOC>
