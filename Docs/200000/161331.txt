<DOC>
<DOCNO> 161331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/ekonomi/aeko.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı yayında dörtlü kapışma 
</HEADLINE>
<TEXT>

Petkim’in bugün TV’den canlı yayınlanacak ihalesine Sanko - Zorlu ortaklığı Sanko Kimya, Uzan Grubu’nun Standart Kimya’sı, İlab Holding’a ait Chemorbis ve Vakıfbank katılacak 
     ORHAN TEKEOĞLU 

     Bu yıl 4 milyar dolarlık özelleştirme hedefleyen Özelleştirme İdaresi ÖİB , ilk ciddi sınavına bugün Petkim’le çıkıyor. Petkim ihalesiyle ilgili kıyasıya pazarlık Ankara’da Hazine Müsteşarlığı’nın binasında saat 11.00’de başlıyor. İlk aşamada yüzde 51 olarak planlanan blok satış miktarı, daha sonra gelen talep nedeniyle yüzde 88.86’ya çıkartıldı. 
     Türkiye’nin en gözde şirketlerinden olan ve yüzde 4’ü halka açık, yüzde 7’lik bölümü de Emekli Sandığı’na ait olan Petkim’in ÖİB’ye ait yüzde 88.86’sının sahibi bügün belli olacak. Petkim’in değeri dünkü 7.900 liralık kapanış fiyatına göre 1 katrilyon 617 trilyon lira düzeyinde. 
     İSO’nun en büyük 500 şirket içinde yıllardır ilk 10’da yer alan Petkim’in 15 fabrikası bulunuyor. Petkim, Türk sanayinin ana hammaddelerinden petrokimyanın yüzde 34’ünü tek başına karşılıyor. 
     2002 yılında 962 trilyon lira ciro ve 21 trilyon lira faaliyet k rı gerçekleştiren ve devlete 12.2 trilyon lira vergi ödeyen Petkim’in fabrika kuruluş değeri 3.5 - 4 milyar dolar olarak tahmin ediliyor. 
     
     Kimler teklif verdi 
     Petkim’in 2 Nisan’da sona eren ihalesine Chemorbis Ortak Girişim Grubu İlab Holding , Standart Kimya Uzan Grubu , Vakıfbank, Sanko Kimya Sanko Holding ve Zorlu Petrogas Zorlu Holding teklif verdiler. Ancak Zorlu Petrogas’ın bağlı olduğu Zorlu Grubu, diğer teklif sahibi olan Sanko Holding’e bağlı Sanko Kimya’nın yüzde 48.7’sini alarak ortaklık kurduğu için ihalede revize teklif vermeyecek. İki grup nihai görüşmelerde ortak teklif verecek. 
     
     Hisseleri işleme kapalı 
     İhale nedeniyle Petkim hisseleri bugün işleme kapalı olacak. Özelleştirme İderesi’nden yapılacak olan açıklamanın, borsa günlük bülteninde ilan edilmesini izleyen ilk iş gününe kadar hisseleri işleme kapalı olacak. Petkim hiseleri dün yüzde 3.95’lik artışla 7.900 liradan kapandı. 
     
Petkim işçisi Ankara’ya yürüyecek      Petkim’in ihalesi yapıldığı sırada işçiler de binanın önünde toplanarak basın açıklaması yapmayı planlıyor. Petkim’de örgütlü Petrol - İş Sendikası’nın Başkanı Mustafa Öztaşkın, dün Petkim’de 3 bin üyesinin işbaşı yapmadığını belirterek, Aliağa’dan İzmir’e yürüdüklerini ve İzmir’de AKP İl Başkanlığı’nın önünde bir basın açıklaması yaptıklarını bildirdi. Öztaşkın, bu işçilerin bir bölümünün bugün saat 10.30’da Ankara’daki basın açıklamasına katılacaklarını kaydederek, "Binlerce işçinin toplanmasını bekliyoruz" dedi. Petkim ihalesinin Zorlu - Sanko ortaklığının alacağı tahmininde bulunan Öztaşkın, "Bizce kapalı kapılar ardında bütün pazarlıklar yapıldı. Petkim bu gruplara yok pahasına hediye edilecek" diye konuştu. 
     

</TEXT>
</DOC>
