<DOC>
<DOCNO> 150431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sondun31.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'ın üvey kardeşi yakalandı 
</HEADLINE>
<TEXT>

     Irak'ın başkenti Bağdat'taki özel Amerikan kuvvetlerinin, Saddam Hüseyin'in üvey kardeşi Barzan İbrahim Hasan El Tikriti'yi yakaladığı bildirildi. 
     Amerikalı Tuğgeneral Vincent Brooks, Irak'ın eski istihbarat başkanı El Tikriti'nin bu sabah, Amerikan deniz piyadelerinin desteğini alan özel birlikler tarafından yakalandığını söyledi. 
     Brooks, Katar'daki Amerikan Merkez Komutanlığı karargahında yaptığı açıklamada, Barzan'ın Saddam'ın eski danışmanı olduğunu ve rejimin iç çalışmaları hakkında geniş bilgiye sahip bulunduğunu belirtti. 
     Amerikalı general, 1979 yılından 1983'e kadar Irak istihbarat servisinin başkanlığını yapan ve 1988'den 1997'ye kadar da Irak'ın BM büyükelçiliği görevini yürüten Barzan'ın, Iraklılardan gelen bir ihbar üzerine Bağdat'ta tek başına yakalandığını bildirdi. 
     Barzan'ın yakalanması sırasında ''dost ve düşman tarafında'' can kaybının olmadığını belirten Amerikalı general, ''Barzan'ın yakalanması, müttefik güçlerin, parçalanan rejimin dağılan üyelerini dur durak bilmeden aramaya yönelik bağlılıklarını gösteriyor'' dedi. 
     ABD'nin en çok aradığı 55 Iraklı listesinde 52. sırada yer alan Barzan'ın Bağdat'ın batısındaki evi, geçen hafta ABD'nin fırlattığı 6 ''akıllı bombanın'' hedefi olmuştu. 
     Saddam Hüseyin'in diğer üvey kardeşi Vatban İbrahim Hasan El Tikriti'nin de birkaç gün önce Suriye sınırı yakınlarında yakalandığı bildirilmişti. Arananlar listesinde 51. sırada bulunan Vatban, 1995 yılında Saddam tarafından içişleri bakanlığı görevinden alınmış, daha sonra danışmanlık yapmıştı. 
     





</TEXT>
</DOC>
