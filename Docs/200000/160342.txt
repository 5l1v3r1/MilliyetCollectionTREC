<DOC>
<DOCNO> 160342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/sondun15.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya liderleri Fransa'nın Evian kentine gelmeye başladı 
</HEADLINE>
<TEXT>

     Dünya liderleri, G-8 zirvesinin düzenlendiği Fransa'nın Evian kentine gelmeye başladı. 
     Fransa Cumhurbaşkanı Jacques Chirac tarafından karşılanan liderler arasında, ''uluslararası işbirliği ve ekonomik büyüme'' konulu mükazerelere katılmak üzere davet edilen Çin Devlet Başkanı Hu Jintao'nun yanı sıra Japonya Başbakanı Junichiro Koizumi bulundu. 
     Daha sonra İngiltere Başbakanı Tony Blair, İtalya Başbakanı Silvio Berlusconi ve Kanada Başbakanı Jean Chretien de zirveye katılmak üzere kente geldi. 
     Irak savaşından sonra ilk kez Rusya'nın St. Petersburg kentinde ABD Başkanı George Bush ile biraraya gelen Rusya Devlet Başkanı Vladimir Putin'in yanı sıra Almanya Başbakanı Gerhard Schröder'in de kente gelmesi bekleniyor. 
     Müzakelere Çin Devlet Başkanı'nın yanı sıra Mısır Devlet Başkanı Hüsnü Mübarek, Cezayir Devlet Başkanı Abdülaziz Buteflika, Nijerya Devlet Başkanı Olusegun Obasanjo, Güney Afrika Devlet Başkanı Thabo Mbeki, Senegal Devlet Başkanı Abdoulaye Wade, Meksika Devlet Başkanı Vicente Fox, Brezilya Devlet Başkanı Luis Inacio Lula da Silva, Suudi Arabistan Veliaht Prensi Abdüllah bin Abdülaziz, Malezya Başbakanı Mahathir Muhammed, Hindistan Başbakanı Atal Bihari Vajpayii ve İsviçre Cumhurbaşkanı Pascal Couchepin de katılacak. 
     Devlet ve hükümet başkanlarının yanı sıra zirvede BM Genel Sekreteri Kofi Annan, Dünya Bankası Başkanı James Wolfensohn, Uluslararası Para Fonu Başkanı Horst Köhler ve Dünya Ticaret Örgütü Başkanı Supachai Panitchpakdi de hazır bulunacak. 
     Bu arada, St. Petersburg'da Putin ile görüşen Bush'un Evian'a gitmek üzere İsviçre'nin Cenevre kentine geldiği bildirildi. 
     
</TEXT>
</DOC>
