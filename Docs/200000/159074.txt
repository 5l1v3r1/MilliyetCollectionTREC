<DOC>
<DOCNO> 159074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sonspo22.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Keşke GS'yi 1-0 yenseydik de Devler Ligi'ne kalsaydık...' 
</HEADLINE>
<TEXT>

     Fenerbahçe'nin kaptanı Ümit Özat, Fenerbahçe'nin kötü sonuçlar almasında suçun yüzde 60'ının kendilerinde olduğunu söyledi. 
     Ümit Özat, Zeytinburnu'ndaki Avrupa Koleji'nde yapılan panale eski hakem ve televizyon yorumcusu Erman Toroğlu ile birlikte katılarak öğrencilerin sorularını yanıtladı. Ümit Özat, zaman zaman da Toroğlu'nun sorularını yanıtlamak zorunda kaldığı panelde, takım başarılı olduğunda payın futbolculara çıkması gibi, başarısızlıkta da suçun futbolcularda olduğunu belirtti. 
     Hiçbir futbolcunun başarısız olmak istemeyeceğini vurgulayan Özat, ''Takımdaki bazı ufak tefek şeyler etken oluyor. Saha içi ve dışı olaylar başarısızlığı getirdi. Tabii ki suçun büyük bir bölümü biz futbolcularda'' diye konuştu. 
     Ümit Özat, bir öğrencinin ''Fenerbahçeliyiz ve rezil olduk'' demesi üzerine de, bu sezonun böyle bittiğini ve artık ileriye baktıklarını dile getirdi. 
     -''KEŞKE GALATASARAY'I 1-0 YENSEYDİK''- Yorumcu Toroğlu'nun, ''Fenerbahçe, Galatasaray'ı 6-0 yendi, orada herşey bitti'' demesi üzerine Ümit Özat, ''Keşke Galatasaray'ı 1-0 yenseydik de, geçen sezon olduğu gibi Şampiyonlar Ligi'ne kalabilseydik'' dedi. 
     Ümit Özat, UEFA Kupası'na katılacaklarını da iddia ederek, Fenerbahçe formasının ağırlığının buna yeteceğini ve ikinciliği başarı olarak görmediğini söyledi. 
     Profesyonel bir futbolcu olduğunu ve böyle yaşadığını anlatan Özat, ''Takımın durumu böyleyken ben sözleşmimi gündeme getiremem. Fenerbahçe'de yöneticiler kiminle anlaşmak isterlerse anlaşırlar. Fenerbahçe'nin tercihi önemlidir'' şeklinde konuştu. 
     Özat, hakemleri de eleştirirek ''Dil biliyor diye hakem olan insanlar var'' derken, kendisinin Serdar Tatlı ve Mutlu Çelik'i beğendiğini vurguladı. 

     
</TEXT>
</DOC>
