<DOC>
<DOCNO> 181365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/ekonomi/eko02.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye istikrara kavuştu, yeni üretimler için kapı açıldı 
</HEADLINE>
<TEXT>

   Fiat Uluslararası İş Geliştirme Başkanı Nahum, Türkiye'nin yüzde 100 büyüyen otomotiv pazarıyla yeniden gelişmekte olan ülkeler ligine yükseldiğini söyledi 
      ŞULE YÜCEBIYIK FRANKFURT 
   
   Fiat Uluslararası İş Geliştirme Başkanı Jan Nahum, Türkiye ekonomisinin istikrara kavuştuğunu, hükümetin yapısal reformları başarıyla gerçekleştirip makro ekonomik dengeleri sağladığını belirterek, "Son krizde gelişmekte olan pazarlar liginin epey altına düşen Türkiye, yeniden önemli pazarlar ligine çıktı. Dünyanın en süratli gelişen pazarlarından biri oldu" dedi. 
   Nahum, otomotiv satışlarının bu yıl üreticilerin yüzünü güldürdüğünü, yüzde 100'e yakın büyüme oranı ile iki yıldır beklediği çıkışı yaptığını söyledi. Frankfurt Otomobil Fuarı'nda konuşan Nahum, enflasyonun düşmesi, kurların da kontrol altına alınmasıyla tüketicinin güveninin yeniden geri geldiğini belirtti. 
   Nahum şöyle devam etti "Faizlerin düşmesi ile tüketici otomotiv pazarına geri döndü. Önümüzdeki yıl da olağanüstü bir değişiklik olmadığı takdirde, pazarın geçmiş yıllara oranla daha çok büyüyeceğini söylemek mümkün. Türkiye pazarı, gelecek yıl 500 bin rakamını rahatlıkla yakalayabilir." 
   Nahum, ekonomideki iyimser havanın bu kez kalıcı olduğuna inandığını belirterek, şöyle devam etti 
   
   'Bu seferki başarı kalıcı' 
   "Bugüne kadar ekonomideki iyi gelişmeler hep yapaydı. Yani makro ekonomik dengeler ve alt yapıda gerçek istikrar sağlanamamıştı. Oysa bu kez Türkiye krizden kolay çıkamadı. Önce temel sorunlarını halletti. Yani yapmacık uygulamalarla değil, yapısal reformlarla krizi aştığı için kolay kolay değişmeyecek." 
   Bu ortamın sadece Fiat için değil tüm otomotiv üreticileri için çok olumlu olduğunu anlatan Nahum, şöyle dedi "Türkiye ve Tofaş zaten Fiat'ın doğal üretim merkezi. Yeni bir modelin üretimi söz konusu olduğunda akla ilk gelecek ülke. Şimdi politik ve ekonomik istikrara kavuştuğu için bu potansiyel konumunu daha da güçlendirdi. Önümüzdeki yıllarda yeni modellerin üretimi için arayışa girilecek. Tofaş fizıbıl bir çözüm ürettiğinde yeni üretim için tüm kapılar ona açık." Nahum, yeni Fiat Panda'nın üretimi için Türkiye'nin gözden geçirilebileceğini de bildirdi. Jan Nahum, Türkiye'nin en geç 2010'da yılda 1 milyon adet aracı üretip ihraç edecek konuma geleceğini vurguladı. 
   
   Toyota, Corolla'nın yeni versiyonunu üretecek    Toyota Motor Avrupa Başkanı Tadashi Arashima Türkiye pazarına yönelik iyimser beklentilerinin yüksek olduğunu söyledi. Arashima, 2004 Nisan ayında Corolla'nın MPV versiyonunun Adapazarı'ndaki fabrikalarında üretilmeye başlanacağını belirtti. 
   Bu modelin sadece Türkiye'de üretilip tüm Avrupa'ya ihraç edileceğini belirten Arashima, "60 - 80 bin adet üretmeyi ve bunun da büyük bölümünü ihraç etmeyi düşünüyoruz" dedi. Arashima, Toyota'nın Adapazarı'ndaki üretimin kalitesinden çok memnun olduğunu sözlerine ekledi. Arashima yeni modelle birlikte buradaki üretimin 120 -140 bin adet civarına çıkarmayı hedeflediklerini kaydetti. 
   Toyota Genel Müdürü Volkan Eren de, "Krizle birlikte sadece lüks ve pahalı araçlara olan talep artmıştı. Geçtiğimiz iki aydır banka kredisiyle otomobil almaya başlayanların sayısı arttı. Bu bizim için çok sevindirici" dedi. 
   
   
</TEXT>
</DOC>
