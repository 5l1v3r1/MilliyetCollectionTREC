<DOC>
<DOCNO> 152884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/siyaset/siy02.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümete birinci ışık yandı 
</HEADLINE>
<TEXT>

Deniz Baykal, hükümet için "23 Nisan'daki tavırlar herkes için uyarıcı. Önce dikkat çekeceğiz, sonra uyarı yapacağız, en son alarm vereceğiz. Birinci ışık yandı" diye konuştu 
     ANKARA Milliyet 

     CHP Genel Başkanı Deniz Baykal, 23 Nisan resepsiyonu krizi konusunda, "Hükümet rejim duvarına çarpıyor. Dikkat çektik, birinci ışık yandı. Tarihe 23 Nisan'la hesaplaşarak, Türkiye'nin rotasını değiştirerek geçilmez" dedi. ATV'de konuşan Baykal, resepsiyona Türkiye'nin en saygın kuruluşlarının da gelmediğini vurgularken, devletle milletin karşı karşıya olduğu izlenimi yaratıldığını ancak böyle bir şeyin olmadığını söyledi. Komutanların demokrasiye inandığını, CHP'nin de resepsiyon öncesi hiçbir kişi ya da kuruluşla görüşmediğini kaydeden Baykal, olayı türban tartışmasına indirmenin yanlış olacağını ifade etti. 
     Türkiye'de yaşayanların Müslüman olduğunu ancak din istismarına izin verilemeyeceğini belirten Baykal, kamusal alanda türban tartışması konusunda şöyle konuştu 
     "23 Nisan'daki tavırlar herkes için uyarıcı. Elimizde top tüfek yok, sözümüz var. Ülkenin yörünge sapmasına karşı dikkatli olacağız. Önce dikkat çekeceğiz, sonra uyarı yapacağız, en son alarm vereceğiz. Şimdi biz 'gidiş doğru değil' dedik. Birinci ışık yandı. İyi niyetli, uyarıcı, dikkatli mesafe koyduk. Zarif, yumuşak, demokratik şekilde aktardık. Vazo kırılmadı. Vazo kırılabilirdi, tuttuk. Vazoyu kenarından tutup kırdırmayacağız." Deniz Baykal, Milli Görüş genelgesine de "Doğruysa arkasında ol, doğru değilse niye çıkardın kardeşim" diye tepki gösterdi. 
     


SİYASET 















</TEXT>
</DOC>
