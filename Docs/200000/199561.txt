<DOC>
<DOCNO> 199561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sonspo17.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını Olympiakos'un hayallerine mezar taşı dikildi 
</HEADLINE>
<TEXT>

     Galatasaray'ın, Avrupa Şampiyonlar Ligi D Grubu'nda dün akşam oynanan erteleme maçında İtalya'nın FC Juventus takımı karşısında aldığı 2-0'lık galibiyet Yunan basınında geniş yer buldu. 
     Galatasaray'ın galibiyetini ''Türkler, Şükür'ün golleri ile sadece Juventus'u değil Pire Olympiakos'u da alt üst ettiler'' değerlendirmesiyle duyuran Yunan televizyonları, ''Hakan Şükür ile Mondragon'un sarı-kırmızılıları ayakta tutmayı başaran ikili oldukları'' yorumunu yaptılar. 
     Atina'da yayınlanan günlük spor gazeteleri ise Galatasaray'ın dün geceki performansı ile göz doldurduğu, grubunda 2. sıraya yükselmesinin ise an meselesi olduğu görüşünde birleştiler. Goal News gazetesi, ''Türk hüneri Olympiakos'u 3. sıradan etti'' başlıklı haberinde, ''Mondragon, 5 Kasım'da Olympiakos karşısında korku dolu anlar yaşamıştı. Ancak dün akşam takımının başını dik tutan isim oldu. Türkler, Westfalen'i adeta Ali Sami Yen Stadı'na çevirdiler'' yorumunu yaptı. ''Olympiakos, Westfalen'de maçı kaybetti'' başlığını kullanan Sportime gazetesi, ''Juventuslular, Şükür ile Mondragon'un ellerinde son nefeslerini verdiler'' ifadesiyle karşılaşmayı okurlarına aktardı. 
     Gazete, ''Galatasaray, lider Hakan ve koruyucu melek Mondragon sayesinde galibiyet avından başı önüne eğilmeden çıktı. Olympiakos'un hayallerine ise mezar taşı dikti'' yorumunda da bulundu. 
     Filathlos gazetesi, ''Galatasaray büyüledi'' başlıklı haberinde, ''Hakan Şükür'ün golleri İtalyanlar'a adeta bıçak darbesi oldu. Türkler, karşılaşmanın ilk yarısında sahada yok gibiydiler, ancak bu 2. yarıda değişti. Sarı kırmızılılar, İtalyanlar'a söz söyletmediler'' ifadesini kullandı. 
     ''Hakan Şükür, İtalyan takımını sahada çıplak bıraktı'' diyen Filathlos gazetesine, Ora yia spor gazetesi, ''Türkler, eleme oyununda boy gösteriyorlar'' başlığı ile eşlik etti. 
     Galatasaray'ın galibiyetine spor eklerinin ilk haberi olarak yer ayıran siyasi gazeteler de ''Türk takımının galibiyetinin özellikle Olympiakos'a sert bir darbe olduğu'' değerlendirmesinde birleştiler. 
     Ta Nea gazetesi, ''Olympiakos, ağlanacak takım'' başlıklı haberinde, ''Olympiakos için ümit en son ölen şey olsa da Yunan takımının sadece kağıt üzerinde şansı var'' yorumunu yaptı. 
     ''Şükür ile Mondragon, Olympiakos'un hayallerinin önünü kesti'' diyen To Vima gazetesinin, ''Türkler stadı adeta ateşe verdiler, sarı kırmızılılar elemelerde favori isim olmayı başardılar'' şeklindeki haberine, Apoyevmatini, ''Olympiakos'un Galatasaray'a armağanı üçüncülük oldu'' değerlendirmesiyle katıldı. 
     
</TEXT>
</DOC>
