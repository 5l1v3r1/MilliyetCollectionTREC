<DOC>
<DOCNO> 178170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/yazar/sazak.html </URL>
<DATE> 2003/08/26/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Irak batağı 
</HEADLINE>
<TEXT>

   
   Bağdat'taki BM binasına yönelik saldırının ardından Newsweek dergisince yapılan anket Amerikan halkının yüzde 70'inin 'ABD ordusunun Irak'ta batağa saplanacağına' inandığını ortaya koydu. 
   2004'teki başkanlık seçimi de George W. Bush için garanti gözükmüyor. 
   ABD Başkanı Bush'u 'dört yıl daha' Beyaz Saray'da görmek istemeyenlerin oranı Newsweek anketinde yüzde 49'a çıkmış durumda. Bush'un politikasını destekleyenler temmuz ortasında yüzde 58'lerde iken bu sayı da hızla düşüyor. Bush'a 'ikinci kez' oy vereceklerin oranı yüzde 44'e gerilemiş. 
   Savaştan önceki 'Vietnam sendromu', Amerikan askerlerine yönelik saldırılar nedeniyle 'Irak kabusuna' dönüşmek üzere. 
   Bağdat'ın kısa sürede düşmesi üzerine, dışarıda ve içeride 'Hani Vietnam gibi olacaktı ' diye zil takıp oynayanlar, Irak'ın dünya barışı için asıl şimdi 'tehdit' oluşturduğunu görüyorlar. 
   ABD Kongresi'nde durumu 'Saddam dönemi'nden daha tehlikeli bulan konuşmalar yapılıyor. 
   Başkan Bush'un 'seçim kampanyası'nda ABD'li asker aileleri ve çocukları, 'Babamı eve canlı getirin' diye gösteri yapıyorlar. 
   Bush'un 'kankası' Blair'in de saygınlığı dibe vurdu. 
   İngiltere Başbakanı, 'savaşa katılma'nın ötesinde, 'Irak'taki kitle imha silahları' yalanına ortam hazırlayan uzmanların 'ortadan kaldırılması'ndaki günahlarından ötürü de halkın gözünden düştü. 
   Blair ve Savunma Bakanı, bu hafta David Kelly'nin kuşkulu ölümü nedeniyle Soruşturma Komisyonu'na ifade verecekler. 
   İngiliz halkının yüzde 67'si Irak'ta ilgili silah dosyasının hükümetçe abartıldığına inanıyor. Blair'in istifasını isteyenlerin oranı yüzde 33. 
   Kamuoyu yoklamaları bu 'kirli savaş'ın ABD ve İngiltere'ye yaramadığını gösteriyor. 
   Bush yönetimi Irak'ta askeri anlamda bir batağa saplanmakla kalmadı, savaştan önceki abartılı beklentileri nedeniyle ağır bir ekonomik faturayı da üstlenmek zorunda kaldı. Yılda 50 milyar dolarlık hesap 'ekonomik durgunluk'tan bunalan ABD halkı seçimde Bush yönetiminden sorulur. 
   Türkiye, iyi ki bu savaşın dışında kaldı 
   ABD askeri zor durumda diye Irak'a yönlendirilmek isterken yine soğukkanlı olunmalı ve 'dolduruşa gelinmemeli.' 
   Kerkük'te Türkmenlere yönelik 'provokatif' saldırılar da dikkatle izlenmeli. Kuzey Irak'ta yönetimi ele geçirme ve ileride Musul dışında bir 'federe devlet' kurma stratejisi güden Kürt grupların 'etnik temizlik' niyetleri iyi okunmalı ve Türkiye'yi Irak batağına çekecek tuzaklara düşülmemelidir. 
   Türkiye, Irak'ın yeniden yapılandırılmasına katkıda bulunacaksa ABD askerine Bağdat çevresinde 'kalkan' oluşturmak yerine, Bush yönetimini BM gözetiminde 'barış gücü' kurmaya yönlendirmesi daha doğru olur. 
   Sadece askeri önlemlerle barış kazanılamaz 
   
      
   
</TEXT>
</DOC>
