<DOC>
<DOCNO> 177002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sonspo11.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlular Galatasaraylıları çiçeklerle karşılayacak... 
</HEADLINE>
<TEXT>

     Bursasporlu taraftarlar, 23 Ağustos Cumartesi günü yapılacak olan Galatasaray maçı öncesi sarı-kırmızılı taraftarları çiçeklerle karşılayacak. 
     Bursaspor'un ''Teksas'' olarak bilinen taraftar grubu yöneticilerinden Selim Kurtulan ve Yüksel Çolak, yaptıkları açıklamada, ligin başlamasıyla birlikte son günlerde artan tribün olaylarına karşı, fair-play çağrısında bulundular. 
     Yeşil-beyazlı taraftarlar olarak, cumartesi günü yapılacak Galatasaray maçı öncesi Yalova yolu üzerinde, İstanbul'dan gelecek Galatasaray taraftarlarını karşılacaklarını anlatan Kurtulan ve Çolak, ''Kendilerine Hoşgeldiniz deyip çiçek vereceğiz. Onları çiçeklerle karşılayıp, tüm Türkiye'ye örnek olacağız'' dediler. 
     Kurtulan ve Çolak, yalnızca Galatasaraylı taraftarlara değil, Bursa'ya gelen tüm konuk takım seyircilerine aynı konukseverliği göstereceklerini de söylediler. 
     
</TEXT>
</DOC>
