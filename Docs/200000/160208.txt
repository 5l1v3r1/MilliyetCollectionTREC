<DOC>
<DOCNO> 160208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sonspo14.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelisporlu Hüseyin de Gaziantepspor'da... 
</HEADLINE>
<TEXT>

     Lig sona ermeden transfere başlayan, Almanya'nun TSV Bayer 04 Leverkusen takımından Hüzeyfe Doğan ve Kocaelispor'dan Lazarov'a imza attıran Gaziantepspor, bugün de ligden düşen Kocaelispor'un başarılı orta alan oyuncusu Hüseyin ile 3 yıllık sözleşme imzaladı. 
     Gaziantepspor Kulübü Celal Doğan Tesisleri'nde gerçekleşen imza töreninde Hüseyin, kendini Gaziantepsporlu yapan imzayı attı. 
     Gaziantepspor Kulübü Profesyonel Futbol Şubesi Sorumlusu Asım Atmaz, orta alanın solunda oynayan Hüseyin ile anlaşmaktan mutluluk duyduklarını, bu oyuncunun Gaziantepspor'da uzun süre başarıyla oynayacağını söyledi. Atmaz, Kocaelispor'dan Hüseyin'den sonra takım kaptanı Nuri ile de görüşerek anlaşma yaptıklarını, bu oyuncunun bir terslik olmaması durumunda pazartesi günü kente gelerek imza atacağını bildirdi. Gaziantepspor, Diyarbakırspor'dan Celalettin'in yüksek fiyat istemesi nedeniyle bu transferden vazgeçtiği öğrenildi. 
     
     ''ALMANYA'DA SEÇMELER'' 
     Atmaz, Gaziantepspor'un tarihinde ilk kez bir ilke imza atarak yurtdışında bir ülkede oyuncu seçmesi yapacağını bildirdi. 
     Atmaz, Almanya'da gelecek hafta düzenlecek olan altyapı seçmelerinde, gelecek vaat eden 150-200 civarında genç gurbetçi oyuncunun katılacağını, yapılacak seçmelerde PAF, Gaskispor, Büyükşehir Belediyespor ve Gaziantepspor için oyuncu belirleyeceklerini bildirdi. 
     Atmaz, başka kulüplerin de istediği Maxim Romashenko ile anlaşmak üzere olduklarını, Brezilyalı futbolcu Cesar'ın ise anlaşma yapmadan ülkesine gittiğini belirterek, ''Liglerin sona ermesiyle birlikte biz de transfer harekatına başladık. Yeni sezona iddialı ve güçlü bir kadroyla girmenin hesaplarını yapıyoruz. Öncelik hedefimiz UEFA'da turlar atlamak olacak'' diye konuştu. 
     Bu arada Birinci Süper Futbol Ligi'nde 2002-2003 sezonunu2-1'lik Galatasaray yenilgisiyle kapatan Gaziantepspor'da, tatil başladı. 
     Sezonun 57 puanla 4. sırada tamamlayan ve UEFA Kupası'na ilk turdan katılma hakkı elde eden kırmızı-siyahlı futbolculara, kulüpten çağrı yapılıncaya dek izin verildi. 
     Bu arada Gaziantepspor'un yabancı oyuncuları da ülkelerine dönmeye başladı. 
     
</TEXT>
</DOC>
