<DOC>
<DOCNO> 168131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur47.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ercan Arıklı'ya çarpan şoförün tahliye istemi reddedildi... 
</HEADLINE>
<TEXT>

     Vatan Dergi Grubu Yönetim Kurulu Başkanı ve Vatan Gazetesi Yayın Kurulu üyesi Ercan Arıklı'ya çarparak ölümüne neden olduğu öne sürülen halk otobüsü şoförü Ramazan Aksu'nun yargılanmasına başlandı. 
     Şişli 9. Asliye Ceza Mahkemesi'ndeki duruşmaya, tutuklu sanık Ramazan Aksu katıldı. Duruşmada, Ercan Arıklı'nın ağabeyi Tuncer Arıklı da ''müşteki'' sıfatıyla yer aldı. 
     Hakim Hilmi Aslan, Ercan Arıklı'nın kardeşi Gündüz Arıklı'nın, avukatı Derya Kaya aracılığıyla yaptığı davaya müdahil olarak katılma talebini kabul etti. 
     Kimlik tespitinin ardından sorgusu yapılan Ramazan Aksu, olay günü Sarıgazi-Mecidiyeköy hattında çalıştığını, Zincirlikuyu'dan tercihli yola girdiğini bildirdi. 
     Esentepe Durağı'nda yolcu indirdiğini belirten Aksu, ''Hareket ettim. Duraktan 2-3 otobüs boyu uzaklaştım. Olay yerine geldiğimde, yol kenarında bulunan refüjün üzerinden bir kişinin atladığını gördüm. Fren yaptım, korna çaldım, ancak otobüsün sağ ön tarafıyla bu kişiye çarptım'' dedi. 
     Çarptıktan 1-1.5 metre sonra durduğunu ve Ercan Arıklı'yı hastaneye götürmek istediğini belirten Aksu, çevredekilerin, Arıklı'nın durumunun ağır olduğu ve ambulans beklenmesi gerektiği gerekçesiyle kendisine izin vermediklerini anlattı. 
     Hakim Aslan'ın, Arıklı'yı ne kadar mesafede gördüğünü sorduğu Aksu, 20-25 metre ilerideyken fark ettiğini söyledi. 
     Bunun üzerine Hakim Aslan'ın, ''Durman lazımdı, neden duramadın '' diye sorduğu Aksu, hızının fazla olmadığını, ancak durmaya çalışmasına rağmen duramadığını ifade etti. 
     Şikayeti sorulan Ercan Arıklı'nın ağabeyi Tuncer Arıklı, kamu davasını etkilemeyecekse kendisinin şahsi bir şikayeti olmadığını, olayı da görmediğini söyledi. 
     Arıklı, zaten kardeşi Gündüz Arıklı'nın şikayetçi olduğunu sözlerine ekledi. 
     
     TANIKLAR DİNLENDİ 
     Duruşmada tanık olarak dinlenen İETT otobüsü şoförü Cemal Bayraktar, olayın meydana geldiği yerin karşı tarafındaki durakta bulunduğunu belirtti. Bayraktar, halk otobüsünün duraktan hareket ettiğini, bu sırada bir kişinin telaşlı bir şekilde tercihli yoldaki yaya geçidinin bitiminden yola girdiğini söyledi. 
     Bu kişinin ikinci adımını attığında otobüsü fark ettiğini ve elleriyle başını korumaya çalıştığını anlatan Bayraktar, sanığın da kullandığı otobüsü sola doğru yönlendirdiğini, ancak aracın sağ tarafıyla bu kişiye çarptığını ifade etti. 
     Bayraktar, aracın Arıklı'yı sürüklemediğini, çarpmanın etkisiyle Arıklı'nın ileriye doğru düştüğünü de sözlerine ekledi. 
     Bayraktar'ın, Arıklı'nın bulunduğu yeri sözle anlatamaması üzerine Hakim Aslan, olay yerinin gazetelerde yayınlanan fotoğraflarının üzerinde Bayraktar'a kazanın oluş şeklini anlattırdı. 
     Bu sırada sanık avukatı Zeynel Öztürk de, tanığın kullandığı otobüsün göründüğü gazetelerde yayınlanan iki fotoğrafı mahkemeye sundu. 
     Sanık Ramazan Aksu'nun kullandığı otobüste biletçilik yapan Harun Akyol da ifadesinde, ''Ercan Arıklı'yı son anda gördüm. Dalgın dalgın ve aceleyle yürüyordu. Aramızda 3-4 metre mesafe vardı. Arıklı yaya geçidinden biraz ileriden yola girmişti'' dedi. 
     Bunun üzerine Hakim Aslan, tanık beyanları arasındaki çelişkilerin giderilmesi için, Cemal Bayraktar'dan Arıklı'nın nereden yola girdiğini tekrar sordu. 
     Bayraktar da Arıklı'nın yaya geçidinin bitiminden yola girdiğini tekrarladı. 
     
     TAHLİYE TALEBİ 
     Duruşmada daha sonra söz alan sanık avukatı Zeynel Öztürk, Türk basını için önemli bir kişi olan Ercan Arıklı'nın kaybedilmesinden üzüntü duyduklarını belirterek, trafik kazalarının Türkiye'de birçok insanın ölümüne neden olduğunu ifade etti. 
     Olay yerindeki panolar nedeniyle sürücülerin görüşünün kısıtlandığını, olayın meydana geldiği tercihli yoldaki yaya geçidi çizgilerinin kazanın hemen ertesinde yenilendiğini kaydeden Öztürk, ''Müvekkilimin suçu, dikkatsizlik ve tedbirsizlik sonucu ölüme sebebiyet vermektir. Belki günün yorgunluğu... Biraz daha dikkatli davranmış olsaydı, Arıklı aramızda olabilirdi. Ancak kendisi elinden geleni yapmıştır. Çarpmamak için uğraşmıştır. Sabıkasız olması nedeniyle cezasının paraya çevrilme ihtimali vardır. Daimi ikametgah sahibidir. Deliller de toplandığından, tahliyesine karar verilmesini talep ediyorum'' diye konuştu. 
     Suçun vasıf ve mahiyeti, delillerin henüz toplanmamış olması nedeniyle tahliye talebinin reddine, olay yerinde keşif yapılmasına karar veren Hakim Aslan, duruşmayı erteledi. 
     
     İDDİANAME 
     Şişli Cumhuriyet Başsavcılığı'nca hazırlanan iddianamede, Sarıgazi-Mecidiyeköy hattında çalışan Ramazan Aksu yönetimindeki 34 AC 1552 plakalı halk otobüsünün, 3 Haziran 2003 tarihinde Mecidiyeköy'de yolun karşısına geçmeye çalışan Ercan Arıklı'ya çarparak ölümüne neden olduğu belirtiliyor. Aksu'nun, ''tedbirsizlik ve dikkatsizlik sonucu ölüme sebebiyet vermek'' suçundan TCK'nın 455. maddesinin 1. fıkrası uyarınca 2 ile 5 yıl arasında hapis cezasına çarptırılması istenen iddianamede, 2918 sayılı Karayolları Trafik Kanunu'nun ilgili maddesi gereğince sanığın ehliyetine el konulması da talep ediliyor. 
     
</TEXT>
</DOC>
