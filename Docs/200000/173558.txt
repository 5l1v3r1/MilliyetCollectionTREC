<DOC>
<DOCNO> 173558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sontur23.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcaktan bunalan Türkiye'ye koşuyor... 
</HEADLINE>
<TEXT>

     Tur Operatörleri Derneği Genel Sekreteri Hüseyin Baraner, ''Son yılların en sıcak dönemini yaşayan Avrupalı, bu kez sıcaktan kaçıp Türkiye'ye akın etmeye başladı'' dedi. 
     Baraner, Avrupa'da son yılların en sıcak ve kurak yaz döneminin yaşandığına dikkati çekerek, bunalan Avrupalı'nın çareyi Türkiye ve Akdeniz bölgesine kaçmakta bulduğunu söyledi. Avrupa'nın uzun yıllar, bu yıl yaşandığı kadar sıcak ve kuraklık görmediğini kaydeden Baraner, şöyle konuştu 
     ''Avrupalı önceden soğuklardan kaçıp Türkiye'ye gelirdi. Şimdi ise sıcaklardan bunalıp Türkiye'ye gelmeye başladı. 
     Şu anda Avrupa'da tur operatörlerinin kataloglarında yer alan Türkiye'deki binlerce otel, yüzde 100 oranında dolu. Avrupa ülkelerinden bazıları başta Almanlar, Avusturya, İsveç ve İsviçre, vatandaşlarına kendi ülkelerinde tatil yapmaları konusunda kampanya başlatmışlardı. Bu bir ölçüde tutmuştu. Ancak, aşırı sıcaklardan dolayı bu ülkelerden yoğun olarak Türkiye'ye akın var.'' Baraner, göller ve nehirlerin bol olduğu bölgelerden Türkiye'ye gelen turist sayısındaki artışın değerlendirilmesi gerektiğine işaret ederek, güzel hizmet verilmesi halinde bu turistlerin gelecek yıllarda da Türkiye'ye çekilebileceğini kaydetti. 
     
</TEXT>
</DOC>
