<DOC>
<DOCNO> 174077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sontur45.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaççılar polisten kaçarken 8 yaşındaki çocuğu ezdi 
</HEADLINE>
<TEXT>

     Fatih'te kapkaç yapmak istedikten sonra otomobille polisten kaçarken 1 çocuğun yaralanmasına neden olan 3 kapkaççıdan 1'i yakalandı. 
     ''Yunuslar'' olarak bilinen motorize polis ekipleri, Fatih'te kapkaç yapmaya çalışan 3 kişinin içinde bulunduğu 34 VZF 92 plakalı otomobili izlemeye başladı. 
     Polisten kurtulamayacaklarını anlayan 3 kişi, Cerrahpaşa Caddesi üzerinde seyir halinde olan otomobilden kendilerini dışarı atarak, yaya olarak kaçışı sürdürdü. 
     Kontrolsüz kalan otomobil ise Batı Trakya Gıda Pazarı önünde oyun oynayan 8 yaşındaki Osman Demir'e çarptı. Otomobil, daha sonra da kaldırıma vurarak durdu. 
     Çevredeki vatandaşlarca yaralı halde Haseki Eğitim ve Araştırma Hastanesi'ne kaldırılan Demir'in, kafatasında çatlak oluştuğu, ancak bunun hayati tehlike yaratmadığı öğrenildi. 
     Bu arada, seyir halindeki otomobilden atladıktan sonra yaya olarak kaçışı sürdüren 3 kapkaççının yakalanması amacıyla bölgede geniş çaplı uygulama başlatıldı. 
     Uygulama sırasında kapkaççılardan birini yakalayan polis, diğer 2 kişinin de yakalanması amacıyla Özel Harekat Şube Müdürlüğü'ne bağlı polislerin de katılımıyla çevredeki binaların bodrum ve çatı katlarını aradı. Ancak, yaklaşık 2 saat süren operasyon sonucu diğer 2 kişinin izine rastlanamadı. 
     Polis, yakalandıktan sonra Asayiş Şube Müdürlüğü'ne götürülen kapkaççıdan aldığı bilgileri değerlendirerek, diğer 2 kişinin de yakalanması amacıyla başlattığı çalışmayı sürdürüyor. 
     
</TEXT>
</DOC>
