<DOC>
<DOCNO> 182628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sondun09.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerleri Irak'ta Türk askerlerini istiyor 
</HEADLINE>
<TEXT>

     Irak'ın başkenti Bağdat'ta görev yapan Amerikan askerleri, birçok bakımdan Türk askerinin bölgeye gönderilmesine sıcak bakıyor. 
     Türk askerinin bölgeye gönderilmesiyle ilgili görüşleri sorulan Amerikan askerlerinin tümü, Türk askerlerini Irak'ta görmeyi çok istediklerini belirtirken, bazıları da şakayla karışık, ''Türk askerinin bölgeye konuşlanmasıyla kendileri için eve dönme şansının doğacağını, bu nedenle Türkiye'den gelecek askerleri heyecanla beklediklerini'' belirtiyorlar. 
     Bağdat sokaklarında ve üslerindeki Amerikan askerlerinin büyük bir kısmı, Irak'ta başka ülkelerin yardımlarına ihtiyaçları olduğunu ve Türk askerlerinin, tecrübeleri sayesinde Irak'ın sorunlarını çözmede kendilerine bu yardımı sağlayabileceklerini ve birlikte büyük işler yapabileceklerini söylüyorlar. Askerlerin yine büyük çoğunluğu, Türk askerlerinin Irak'ın yeniden yapılanmasında öncü rol oynayabileceği görüşünü dile getirirken, hatta içlerinden bazıları, Türk askerlerinin Müslüman olmaları açısından, Irak halkıyla Amerikalılardan çok daha iyi geçinebileceğini düşünüyorlar. 
     Askerlerin bazılarının, Irak'a Türk askerinin gönderilmesi ihtimalinden haberleri olmadığını, kendilerine konudan bahsedildiğinde de şaşkınlık ve sevinçle karışık tepkiler dile getirmeleri de dikkat çekiyor. 
     
     ''TÜRK ORDUSU IRAK'TA ÇOK BÜYÜK İŞLER YAPAR'' 

     El Sadun Caddesi'nde devriye gezerken sohbet eden Amerikalı asker grubundan Çavuş McMillon, daha önce Kosova'da Türk askerleriyle birlikte görev yaptığını ve bu nedenle Türk askerini tanıdığını belirterek, Türk ordusunun tecrübesi ve yeteneğiyle Irak'ta çok büyük işler yapacağından emin olduğunu ifade ediyor. 
     Türk askerinin bölgeye gelmesi halinde büyük ihtimalle geniş bir alanda görev yapacağına yönelik tahminini de dile getiren McMillon, ''Türk askerlerini Kosova'dan tanıyorum. Bence buranın tüm sorunlarını çözerler'' diye konuşuyor. 
     Görüşlerini dile getiren devriye grubundaki diğer askerler de, Irak'ta başka ülkelerin yardımına ihtiyaç duyduklarını, bu bakımdan Türk askerini bölgede görmekten büyük mutluluk duyacaklarını söylüyorlar. 
     
     ''TÜRK ASKERİ GELSİN DE BİZ EVE GİDELİM'' 

     Filistin Oteli önünde mevzilenen Amerikalı askerlerle sohbet sırasında da, Türk askerinin bölgeye gönderilmesi ihtimalinden söz açıldığında, büyük bir kısmının konudan haberdar olmadığı dikkat çekiyor. İsminin açıklanmasını istemeyen askerler, böyle bir ihtimalden kendilerine söz edilmesinin ardından, heyecanlanarak, ''Ciddi mi Bu inanılmaz bir şey. Türk askerinin bölgeye gelmesi gerçekten mükemmel olur'' gibi ifadeler kullanarak düşüncelerini aktarıyorlar. Askerlerin bazıları, şakayla karışık olarak, ''Türk askeri gelsin ki biz evimize gidelim'' şeklinde sözler sarf ederken, hemen hepsi, Türk askerlerinin kendilerine büyük yardımı dokunacağını, sorunları hep beraber çözebileceklerini kaydediyor. 
     Konudan haberdar olan Mukhutdinon adlı bir asker de, bazen Iraklılarla sohbet sırasında Türk askerleri konusundan da söz açıldığını, Iraklıların, Türk askerlerinin Müslüman olduğunu, bu nedenle Türkiye'den gelecek askerleri daha çok istediklerini söylediklerini aktarıyor. Mukhutdinon, ''Türkler Müslüman, bu yüzden Irak halkıyla bizden daha iyi geçinirler bence'' diye konuşuyor. 
     
     ''AYNI DURUMDA BİZ DE TÜRKİYE'NİN YARDIMINA KOŞARDIK'' 

     Bağdat Uluslararası Havaalanı yakınlarındaki, eski adı El Ridvaniye Sarayı olan Victory Üssü'ndeki Amerikalı askerler de, diğerleriyle benzer görüşler öne sürerek, Irak'ta yardıma çok ihtiyaçları olduğunu, bu bakımdan Türk askerini bölgede görmekten büyük memnuniyet duyacaklarını belirtiyorlar. 
     Üsteki askerler, ''Teröre karşı savaşın sadece ABD'nin işi olmadığını, tüm dünyayı ilgilendirdiğini'' belirtirken, askerlerin tümünün ortak görüşü, Türk askerlerinin Irak'ta büyük yardımlar sağlayacağı ve ülkenin yeniden yapılanmasında öncü bir rol oynayacağı yönünde birleşiyor. 
     Çavuş Deleanor, ''Türk askeri gelirse, Irak'ın yeniden yapılanmasında öncü bir rol oynayacaktır'' diyerek düşüncesini dile getirirken, Çavuş Muslin, konuya daha duygusal yaklaşarak, ''Eğer bizim bulunduğumuz koşullarda Türkiye olsaydı, o zaman da biz onların yardımına koşardık'' diye konuşuyor. 
     Üsteki askerlerin bazıları ise, Türk askerinin ve yabancı askerlerin gelişini, kendi durumları için bir fırsat olarak görüyor. Çavuş Lewis, Türk askerlerinin bölgeye gelmesi ihtimaliyle ilgili düşüncesi sorulduğunda, ''Gelsinler, çok iyi olur, biz de eve gideriz'' ifadesini kullanırken, Çavuş Hall da, yabancı askerlerin bölgeye gelmesiyle kendileri için de bir mola verme şansının doğacağını söylüyor. 
     
</TEXT>
</DOC>
