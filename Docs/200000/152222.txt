<DOC>
<DOCNO> 152222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/guncel/gun06.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir elektrik faturalık can 
</HEADLINE>
<TEXT>

     Kaçak elektrik kullananlara karşı savaş açan TEDAŞ yöneticisinin, bir fabrika sahibinin 20 milyara tuttuğu kiralık katil tarafından öldürüldüğü iddia edildi 
     NEŞET KARADAĞ Adana DHA 

     Kaçak elektrik kullanımına karşı mücadelesiyle tanınan TEDAŞ Şanlıurfa Bölge Müdür Yardımcısı Hasan Balıkçı'nın elektrik bedeli karşılığı kiralık katile öldürtüldüğü iddia edildi. Balıkçı'nın öldürülmesi için daha önce görev yaptığı Adana'da kaçak elektrik kullanmasına engel olduğu poşet fabrikası sahibi Zeki Akkoyun tarafından aylık ödediği ortalama 20 milyar liralık elektrik bedeli karşılığı kiralık katil tutulduğu öne sürüldü. 
     
     Tehdit ettiler 
     Yaklaşık altı aydır süren soruşturmayı tamamlayan Şanlıurfa Savcılığı, katil zanlıları ve azmettirenler dahil beş kişi hakkında "ağırlaştırılmış müebbet hapis cezası" istemiyle dava açtı. Balıkçı'nın kaçak elektrik kullanan katil zanlılarından Özlem Plastik ve Poşet Fabrikası sahibi Zeki Akkoyun ve kardeşi İrfan Akkoyun'la büyük bir mücadele verdiği anlatılan iddianamede, Akkoyun kardeşlerin kaçak elektrik kullanmakta ısrar etmeleri üzerine elektriklerinin kesildiği, ancak dava açıp elektriklerini tekrar açtırdıkları, Balıkçı'yı ve ailesini telefonla arayarak kendileriyle uğraşmamaları için tehdit ettikleri belirtildi. Balıkçı, 18 Ekim 2002'de TEDAŞ Şanlıurfa Muhasebe Müdiresi Seyhan Uğurlu 43 ile birlikte Öğretmenevi'nde yedikleri yemekten dönerken saldırıya uğradı. Balıkçı, sigara almak için durduğu sırada otomobile binen Yılmaz Çakmak 27 tarafından kurşunlanarak öldürülmüştü. 
     
     


GÜNCEL 


















</TEXT>
</DOC>
