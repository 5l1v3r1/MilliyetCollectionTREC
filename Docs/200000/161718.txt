<DOC>
<DOCNO> 161718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sontur10.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'ların kalbi, Koç'ların başı hassas 
</HEADLINE>
<TEXT>

     Karakteri belirlediğine inanılan burçlar, hastalıklar konusunda da etkili oluyor. 
     Astroloji sağlığımızı da yakından ilgilendiriyor. 
     Burçlarımız kişilik özelliklerimizin yanı sıra vücudumuzdaki hassas organlar ve yakalanma riski yüksek olan hastalıkları da belirliyor. 
     Burçlara göre hassas organlar ve risk taşıyan hastalıklar şöyle sıralanıyor 
     KOÇ Baş bölgesi hassastır. Baş ağrısı, ateş, migren, yüz nevraljisine sık rastlanır. Kafatası, şahdamarı, yüzle ilgili sorunlar, beyin iltihabı görülebilir. 
     Terazi burcunun zıt etkisi böbrek ve bel bölgesinde de hassasiyet verir. Koçların bünyeleri oldukça sağlamdır. 
     BOĞA Boğaz, boyun bölgesi hassastır. Troid bezi, yutak ve kulaklarda sıkça sorunlar görülür. Kiloyla ilgili, diyabetik rahatsızlıklar, tansiyon, astım, anjin, hassas organlarla ilgili iltihaplanmalar olabilir. Aşırı yemek vücudun savunma sistemini bozabilir. 
     Akrep burcunun zıt etkisiyle cinsel organlar, salgı bezleri, boşaltım sistemi hassastır. 
     Boğalar genel olarak kuvvetli bir bünyeye sahiptirler. 
     İKİZLER Sinir sistemi, omuz, kol ve eller hassastır. Köprücük kemiği kırıkları, omuz ve kol ağrıları olur. Kekemeliğe rastlanabilir. Kilo almaları zordur. Fazla merak sinir sistemini yorar. Direnç azalır, yorgunluk, uykusuzluk görülür. 
     Yay burcunun zıt etkisiyle siyatik ağrıları, romatizma, karaciğer hassasiyeti, alerjiler görülebilir. 
     YENGEÇ Göğüs kafesi, meme ve mideleri hassastır. Gastrit, ülser, pankreas ve bağırsak iltihapları, kadın üreme sistemi bozuklukları görülebilir. Güneş ışınlarına karşı hassastır. 
     Oğlak burcunun zıt etkisiyle iskelet sistemi, dizler ve deri hassasiyeti olur. Bünyeleri zayıftır. Ağrı ve rahatsızlıklara dayanıksızdır. Hastalıklarını büyütür, bakımı zor bir hasta olurlar. 
     
     KALBE DİKKAT 
     ASLAN Kalp ve sırt bölgeleri hassastır. Kalp romatizması, çarpıntı görülür. Kalp krizi riski fazladır. Sırt, adale ağrıları, omurga ve belkemiği rahasızlıkları olabilir. 
     Kova burcunun zıt etkisiyle dolaşım sistemi rahatsızlıkları görülebilir. Dengeli bir yaşam, yorulmamak ve üzülmemek sağlıkları için önemlidir. Bünyeleri genellikle güçlü olur. Hastalandıkları zaman aşırı ilgi isterler. 
     BAŞAK Sindirim ve merkezi sinir sistemleri hassastır. Psikosomatik hastalıklar görülür, hastalık hastası olabilirler. Aşırı titizlikten dolayı sinirsel yaralar, tırnak iltihaplanması, çıbanlar gibi rahatsızlıklara yakalanabilirler. Bağırsak sorunları, hazımsızlık olur. 
     Balık burcunun zıt etkisiyle ayakları oldukça hassas olur. Bünyeleri kuvvetli değildir fakat sağlık kurallarına, temizlik ve beslenmelerine dikkat ettikleri için sağlıklı olurlar. 
     
     TERAZİ'LER BÖBREKLERE DİKKAT 
     TERAZİ Böbrekler ve bel bölgesi hassastır. Sırtın alt tarafında kas, kemik ve sinir uçları ağrıları olur. Yorgunluk ve ağır yük taşımak, siyatik ve belfıtığına yol açabilir. Nefrit, lumbago, soğuk algınlığı, bulaşıcı hastalıklara karşı dirençleri azdır. Şişmanlamamak için yaptıkları rejimler sağlıklarını bozar. 
     Koç burcunun zıt etkisiyle baş ve gözler hassas olur. Görme bozuklukları, gözde çeşitli rahatsızlıklar, kızarma, şişme gibi durumlar görülebilir. 
     Canları çok tatlıdır. Zor bir hasta olurlar Aşırı ilgi ve sevgi görmek, naz yapmak isterler. Aksi halde huysuzlanırlar. 
     AKREP Üreme ve genital organları hassastır. Kasık ağrıları, mesane, idrar yollarıyla ilgili rahatsızlıklar görülebilir. Erkekte prostat, kadında rahim ve yumurtalık rahatsızlıkları olabilir. Aşırı hırslı oluşları sinir gerilimlerine yol açar. 
     Boğa burcunun zıt etkisiyle boğaz, koku ve tad alma organları da hassastır. Burçlar içinde en güçlü bünyeye sahip olanıdır. İradeleri ile hastalıklarla savaşırlar. 
     
     YAY'LARIN HASSAS YERİ KARACİĞERİ 
     YAY Karaciğer ve bacaklarının üst kısımları hassastır. Kalçalar ve uyluk bölgesi ile ilgili kilo sorunları olur. Romatizma, siyatik, gut, kuyruk sokumu ağrıları çekebilirler. Dişeti rahatsızlıkları, kemik erimesi görülebilir. 
     İkizler burcunun zıt etkisi nedeniyle sinir sistemleri zayıftır. Bünyeleri güçlü değildir. 
     OĞLAK Kemik ve derileri hassastır. İskelet sistemi, dişler, eklemler, diz kapağı ve çeşitli ortopedik sorunları olabilir. Romatizma ağrıları çekebilirler. Deri hastalıkları, egzama, çıban, sivilce görülebilir. 
     Yengeç burcunun zıt etkisi sindirim sistemi hassasiyetine neden olur. Ağırkanlı, sakin oluşları sinir sistemlerinin sağlam olmasını sağlar. Başkalarının şikayet ettikleri ağrılara günlerce dayanırlar. 
     KOVA Kas ve dolaşım sistemleri hassastır. Kan dolaşımıyla ilgili sorunları olur. Zehirlenme, yüksek ateş, kramplar, bacak damarlarında varis görülebilir. Kas ağrıları, baldır, bilek, topuk kısımları rahatsız olabilir. 
     Aslan burcunun zıt etkisiyle kalp ve omurgaları hassas olur. Kendilerine iyi bakarlar. Tıbbi gelişmeleri takip ederek sağlıklı kalırlar. 
     BALIK Ayakları ve sinir sistemleri hassastır. Psikosomatik rahatsızlıklar görülebilir. Karamsar ve agresif oldukları zamanlarda içki ve uyuşturucu maddelere yönelebilirler. Kilo sorunları olur. 
     Mikrobik hastalıklara dirençleri azdır. Lenf sistemleri de zayıftır. Başak burcunun zıt etkisiyle bağırsakları ve sindirim sistemleri de hassas olur. Hastalanınca evhamlı olurlar, geçimsiz davranabilirler. 
     
</TEXT>
</DOC>
