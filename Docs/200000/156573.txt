<DOC>
<DOCNO> 156573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sondun18.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklılar, General Franks hakkında suç duyurusunda bulundu 
</HEADLINE>
<TEXT>

     Bir grup Iraklının, Irak savaşında koalisyon güçlerine komutanlık yapan General Tommy Franks hakkında savaş suçu işlediği gerekçesiyle Belçika'da suç duyurusunda bulunduğu bildirildi. 
     Davacıların avukatı Jan Fermon, dünyanın başka hiçbir ülkesinde bulunmayan, yabancıların, bu ülkede yaşamasalar ve kendi ülkelerinde dokunulmazlıkları olsa dahi, bir başka yabancıyı, ''insanlığa karşı suç işlemekten'' mahkemeye vermelerine olanak tanıyan Belçika yasası çerçevesinde suç duyurusunda bulunduğunu bildirdi. 
     General Franks ve başka Amerikalı askerleri Irak'ta savaş suçu işlemekle suçlayan Fermon, 2'si Ürdünlü, 17'si Iraklı 19 kişinin davayı açmak için kendisine yetki verdiğini belirtti ve ''General Franks, adamlarının bölgedeki davranışlarından sorumludur. Örneğin sivil bölgelerde misket bombaları kullanmak savaş suçudur'' dedi. 
     Fermon'un müvekkilleri arasındaki Ürdünlülerin, 8 Nisan'da Amerikan bombardımanında El Cezire bürosunun vurulması sonucu hayatını kaybeden Ürdünlü gazeteci Tarık Eyüb'ün eşi ile babası olduğu belirtildi. 
     İşlendiği ileri sürülen suçlar arasında, Amerikan askerlerinin Bağdat'taki hastanelerin yağmalanmasını önleyememeleri, bir Kızılhaç ambulansına ateş açılması, ABD'nin kalabalık bir pazaryerini bombalaması bulunuyor. 
     Fermon, Amerikan Deniz Kuvvetleri'nden Yarbay Brian MacCoy'u da suçladığını, görgü tanıklarına göre bu kişinin, ''ambulansların silahlı adam taşıyor olabileceğini, bunun için 'meşru hedef' olarak kabul edilebileceğini'' söylediğini kaydetti. 
     Fermon, federal savcının, davanın takibi için bir ay içinde bir sorgu yargıcının atanıp atanmaması yönünde karar vermesi gerektiğini söyledi. 
     
</TEXT>
</DOC>
