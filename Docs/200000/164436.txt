<DOC>
<DOCNO> 164436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sonspo21.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa Hagi'ye hazırlanıyor... 
</HEADLINE>
<TEXT>

     Bursaspor Kulübü Başkan adayı Fikret Üstenci'nin, seçilmesi halinde yeni sezonda takımı teslim edeceği Georghe Hagi'yi, Bursasporlu taraftarlar sabırsızlıkla bekliyor. 
     Bursaspor Taraftarlar Derneği Başkanı Mesut Ağrak, yaptığı açıklamada, Üstenci'nin seçilmesi durumunda, takımı dünyaca ünlü Georghe Hagi'ye teslim edeceğini açıklamasının ardından, kent genelinde büyük coşku yaşandığını söyledi. 
     Hagi'nin Bursaspor'da teknik direktör olarak büyük başarılara imza atacağına inandıklarını anlatan Ağrak, ''Kendisi futbolculuğu döneminde büyüklüğünü ispatlamış bir spor adamı. Hagi'nin ismi Bursa'ya ayrı bir hava verdi. Hergün yüzlerce kişi ne zaman kente geleceğini soruyor. Hagi için muhteşem karşılama töreni düzenleyeceğiz'' diye konuştu. 
     Geçmiş yıllarda, özellikle İntertoto Kupası'nda takımın başarısıyla birlikte tüm kentin yeşil-beyaza büründüğünü ifade eden Ağrak, geçen yıl büyük bir kabus yaşadıklarını, ancak Hagi ve oluşturulacak yeni takımla kenti eskisi gibi yeşil-beyazlı bayrak ve flamalarla süsleyeceklerini anlattı. 
     Bu arada, Yeşil Caddesi üzerinde bulunan Setbaşı Çarşı Pazar Mağazaları esnafı da, hazırladıkları ''Bursaspor'u ezelden, Hagi'yi yürekten destekliyoruz'' ve ''Bursaspor'u ve Hagi'yi seviyoruz'' pankartlarını işyerlerinin önüne astılar. 
     
</TEXT>
</DOC>
