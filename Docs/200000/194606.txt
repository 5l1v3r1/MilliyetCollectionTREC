<DOC>
<DOCNO> 194606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sonspo14.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolunuz Portekiz olsun... Ümitler, Almanya'ya gitti 
</HEADLINE>
<TEXT>

     Ümit Milli Futbol Takımı, Avrupa Şampiyonası Finallerine katılabilmek için Almanya ile yapacağı baraj maçı için Düsseldorf'a gitti. 
     Antrenör Raşit Çetiner, takımın hareketinden önce Atatürk Havalimanı'nda yaptığı açıklamada, Almanya'nın futbolda bir dünya devi ve iyi bir ekip olduğunu kaydederek, ''Biz de iyi bir takımız. Verdiğimiz emeklerin karşılığını almak adına oynayacağımız iki tane maçtan inşallah yüzümüzün akıyla döneceğiz'' dedi. 
     Kadroda Sabri dışında sakat futbolcu bulunmadığını ifade eden Çetiner, ''Takıma güveniyorum. Oradan yüzümüzü güldürecek bir netice alıp ülkemize dönüp bu işi bitirmeyi planlıyoruz'' diye konuştu. 
     Çetiner, Almanya'daki Türk vatandaşlarının kendilerini yalnız bırakmayacağını ve destek vereceklerine inandığını söyledi. 
     
</TEXT>
</DOC>
