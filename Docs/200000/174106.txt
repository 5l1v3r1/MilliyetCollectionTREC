<DOC>
<DOCNO> 174106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/ekonomi/eko09.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Otoda ÖTV indirimine Sezer'den onay 
</HEADLINE>
<TEXT>

   
   Cumhurbaşkanı Ahmet Necdet Sezer, 20 yaşın üzerindeki araçlarını hurdaya çıkararak yeni araç alanlara Özel Tüketim Vergisi ÖTV indirimi getiren yasayı onayladı. 1600 cc'ye kadar olan araçlar için geçerli ÖTV indiriminde üst limit bu yıl 3.5, 2004'te ise 4.5 milyar lira olacak. Sezer'in onayladığı 4962 sayılı Bazı Kanunlarda Değişiklik Yapılması ve Vakıflara Vergi Muafiyeti Tanınması Hakkında Kanun'la ayrıca, Anayasa Mahkemesi tarafından iptal edilen Motorlu Taşıt Ek Vergisi de yeniden getirildi. 
   Buna göre, 1 Nisan'dan sonra taşıt alanlar da ek vergi ödeyecek. Yasa, vergi dairelerinin yükünü hafifletmeye ve beyanname ve borçların daha kolay verilmesine olanak sağlayan düzenlemeler de getiriyor. Mükellefler, internet de dahil olmak üzere her türlü elektronik bilgi iletişim araç ve ortamında da beyanname verilebilecek. 
   
   
</TEXT>
</DOC>
