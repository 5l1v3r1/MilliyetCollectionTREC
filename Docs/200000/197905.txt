<DOC>
<DOCNO> 197905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/spor/spo03.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom'dan misilleme 
</HEADLINE>
<TEXT>

   Galatasaray Yönetimi vakit kaybetmeden karşı atağa geçti, Juventus maçını gövde gösterisi yapacağı Azerbaycan'ın başkenti Bakü veya Almanya'da oynama kararı verdi 
      HALİL ÖZER 

   
   Birlik mesajı 
   GALATASARAY, UEFA'nın aldığı tarafsız saha kararını tepki ile karşılarken vakit kaybetmeden karşı harekete geçti. İlk planda maçı oynayacakları yer olarak Azerbaycan'ın başkenti Bakü ile Almanya'yı belirleyen Sarı-Kırmızılılar'ın büyük bir şov yapmayı düşündükleri bildirildi. Cim-Bom'un Türkler'in dayanışmasını tüm Avrupa'ya göstermeyi planladığı, "Teröre karşı Türkiye dimdik ayakta" mesajının yollanması için hazırlıkların yapıldığı ifade edildi. 
   
   'Bayrağını kapan gelsin' 
   BUGÜNKÜ toplantıdan sonra son kararını verecek olan yöneticiler, "Azerbaycan kardeş bir ülke. Almanya'da da çok sayıda Türk var. Bu nedenle iki ülkeyi tercih ediyoruz. Parayı düşünmüyoruz. Önemli olan Türkiye'nin prestiji. Maça tüm Türkler'in bayrakları ile gelmesini istiyoruz" açıklamasını yaptı. Hollanda ve Fransa'nın da alternatifler arasında olduğu, Belçika'nın ise Galatasaray'ın maçı oynama isteğini terör korkusu yüzünden reddettiği kaydedildi. 
   
   Cavcav Kredi kartı geçmez    GENÇLERBİRLİĞİ Başkanı İlhan Cavcav, Deniz için Galatasaray'a yeşil ışık yaktı. Cavcav, "Bir sürü oyuncumuza talip var. Dükkanımız her zaman açık. Yalnız bizde kredi kartı geçmez. Nakit parayı verene, her futbolcuyu satabiliriz. Deniz'e ara transferde sözleşmesini uzatmayı önereceğiz. Kabul etmezse, kenarda oturur" dedi. 
   
   Aslan'da büyük rest    Yönetimin tepkisi 
   SARI - Kırmızılı yönetim, sezon başından bu yana sergilenen disiplinsiz davranışlar, formsuzlukların giderek artması ve arka arkaya gelen başarısız sonuçlar üzerine futbolculara rest çekti. Futbol Şubesi Sorumlusu Özer Saraçoğlu, "Oynadıkları kulübün ağırlığını unutanlar ve buraya ayak uyduramayanlar sonuçlarına en ağır şekilde katlanacaklar" diye konuştu. 
   
   'Farkı bilsinler' 
   SARAÇOĞLU, hem eski oyunculara, hem de yeni oyunculara oldukça sert mesajlar gönderdi. Sarı-Kırmızılı yönetici, "Galatasaraylı olmayı bir türlü anlayamayanlar var. Ya hatırlayacaklar, ya öğrenecekler, ya da neler olacağını birlikte görecekler. Bundan sonra, takımda herkes kendine düşen görevin bir fazlasını yerine getirmek zorunda. Artık hataya af yok" yorumunu yaptı. 
   
   Terim'e destek 
   FATİH Terim'in etrafında kenetlendiklerini açıklayan Özer Saraçoğlu, "Hocamızın yanındayız" dedi. Saraçoğlu şunları söyledi "Herkes Terim'in yanında durmayı ve formanın değerini iyi bilmek zorunda. Yeni Galatasaray, bu anlayış içinde ortaya çıkacak. Bu kadar açık konuşuyoruz. Ya Galatasaray gibi olacağız, ya da olmak için gerekenleri yapacağız." 
   
   Operasyon başladı    CÜNEYT KARAKAYA 

   TEKNİK Direktör Fatih Terim'in Denizlispor maçı sonrasında gündeme getirdiği neşter operasyonu dün başladı. Terim, bayramın ilk gününde basına kapalı olarak yapılan antrenmanda Frank de Boer, kaptan Bülent, Mondragon, Hasan Şaş, Arif ve Hakan Ünsal'ı takımdan ayrı çalıştırdı. PAF takımı ile yapılan maçta ise kalede Aykut savunmada Ömer, Suat Usta, Orhan Ak, orta sahada Sabri, Berkant, Ayhan, Petre, Ergün, ileri ikilide Ümit Karan ile Bratu'yu oynattı, Hakan Şükür'ü de sonradan oyuna soktu. 
   TECRÜBELİ teknik adam antrenman sonrası yaptığı toplantıya takımdan ayrı çalıştırdığı altı oyuncusunu almadı. Futbolcularına gözdağı veren Terim'in, "Sizlere güveniyorum ve tarihi bir fırsat tanıyorum. Bu fırsatı iyi kullanın. Ancak elinden geleni yapmayan kendisine kulüp arasın" dediği öğrenildi. Malatyaspor maçında genç oyunculara görev vermesi beklenen ünlü hocanın Arif ile Hakan Ünsal'ı gözden çıkardığı, diğer oyunculara da bir miktar kredi tanıyacağı belirtildi. 
   
   Personele çalım    Bayram öncesinde maaş ödemesi bekleyen kulüp çalışanları, bankada boş hesapla karşılaştı 
   EROL DEMİRKOL 

   Hayal kırıklığı 
   KULÜPTE yaşanan büyük maddi sıkıntı, Galatasaray'da personel maaşlarının son dakikada geri çekilmesiyle farklı bir boyuta taşındı. Daha önce maaş ödemelerinin bayram öncesinde yapılacağının bildirilmesine karşın, çalışanlar bankaya gittiklerinde, boş hesaplarla karşılaştı. Sportif A.Ş'den gelen maaşların, son dakikada hesaplardan geri çekildiği iddia edildi. 
   
   Repoya yatırıldı 
   YAKLAŞIK 300 milyar lirayı bulan personel maaş ödemesinin, Genel Müdür Ebru Köksal'ın emri üzerine geri alındığı ve bir haftalık repoya yatırıldığı bildirildi. Kulüp personeli kendilerine hiçbir açıklama yapmadan gerçekleştirilen operasyona büyük tepki gösterdi. Sportif A.Ş.'nin maaş ödemelerini ay başında, normal gününde yapacağı açıklandı. 
   
   HAGİ sesleri    GALATASARAYLI taraftarlar, Bursaspor'daki görevinden istifa eden ve şu anda boşta olan Hagi'nin, Fatih Terim'in yardımcısı olmasını istiyor. Sarı - Kırmızılı taraftarların oluşturduğu UltrAslanlar, konuyu internet sitesinde bir kez daha oylamaya açtı. Ankete katılan 2 bin 217 kişinin yüzde 94'ü Hagi'ye "Evet" derken, olumsuz görüş bildirenler yüzde 6'da kaldı. 
   SARI - Kırmızılı forma altında büyük başarılara imza atan, UEFA Kupası'nın kazanılmasında başrolü oynayan Hagi, geçtiğimiz dönemlerde yönetimin gündemine girmişti. Teknik Direktör Fatih Terim ise efsane Rumen futbolu bıraktan sonra, "Bir gün mutlaka birlikte çalışacağız" demişti. Şimdi taraftarlar, büyük buluşmanın gerçekleşmesini istiyor. 
   
   
</TEXT>
</DOC>
