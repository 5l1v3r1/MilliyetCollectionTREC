<DOC>
<DOCNO> 178539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sontur36.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitim-Sen Biz dahi velilerden okullara yardım etmelerini istiyoruz 
</HEADLINE>
<TEXT>

     Türk Eğitim-Sen İstanbul Bölge Başkanı Hanefi Bostan, öğrenci velilerinin kendi imkanlarını zorlayarak çocuklarının okullarına yardım etmeleri için gönüllü olmalarını rica etmek durumunda olduklarını söyledi. 
     Bostan, Aksaray'daki ''Toplu Görüşmeleri Takip Çadırı'' önünde yaptığı açıklamada, yeni kayıt döneminde öğrenci velilerinden okullara yardımda bulunmaları için para talep edildiğini belirterek, bu yıl okul yöneticilerinin yardım konusunda ''daha ısrarcı'' davrandığını ve ''fahiş miktarlarda'' bağış talep ettiklerini ileri sürdü. 
     Sendika olarak okullara ''gönüllü yapılan bağışlar'' dışında başka para istenmesini doğru bulmadıklarını kaydeden Bostan, şunları kaydetti 
     ''Biz dahi, öğrenci velilerinin kendi imkanlarını zorlayarak çocuklarının okullarına yardım etmek için gönüllü olmalarını rica etmek durumundayız. Velilerimizden, önümüzdeki kış mevsiminde de çocuklarımızın üşümemesi, okulların aydınlatılması, sularının akması ve sınıfların temizliği için anlayış bekliyoruz. 
     Çünkü, yeni eğitim-öğretim yılında okullarımız perişan vaziyettedir. Milli Eğitim Bakanlığı'nın okullara ayırdığı tahsisatlar da ihtiyacı karşılamaktan çok uzaktadır.'' Bostan, bağışta bulunan velileri, ''mutlaka makbuz almaları'' ve yapılan bağışların nerelerde kullanıldığını takip etmeleri konusunda uyardı. 
     Türkiye'de eğitime ayırılan kaynağın yeterli olmadığını da vurgulayan Bostan,''Eğitime ciddi anlamda kaynak bulunamadığı sürece okullarımızın perişanlığı her yıl katlanarak büyüyecektir'' dedi. 
     
</TEXT>
</DOC>
