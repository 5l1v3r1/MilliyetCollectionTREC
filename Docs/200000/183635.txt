<DOC>
<DOCNO> 183635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/sontur18.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
"Asker gönderme konusunda karar vermiş değiliz" 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Irak'ta bir an önce istikrarın sağlanmasını istediklerini ve Türkiye'ye bir görev düşerse yardımcı olacaklarını belirterek, ''Asker gönderme konusunda ise herhangi bir karar vermiş değiliz'' dedi. 
     Bakan Şahin, AK Parti Gaziosmanpaşa İlçe Teşkilatı ve ilçe esnafını ziyaret etti. İlçe Teşkilatı binasında gazetecilerin sorularını yanıtlayan Şahin, ''Irak'a asker gönderilmesi'' konusunda şunları söyledi 
     ''Irak ve Irak halkının Türkiye'ye ihtiyacı varsa, Irak'taki geçici yönetim bizden bir talepte bulunursa Hükümet olarak konuyu değerlendireceğimizi ifade etmiştik. 
     Bu konudaki talep öncelikle ABD'den gelmişti. Ancak durumun hassasiyeti sebebiyle biz Iraklı yetkililer ve Irak halkının temsilcileriyle heyetler göndererek ikili çalışmalar yapıyoruz. ABD ile görüşmelerimiz zaten devam ediyor. Sayın Gül BM toplantılarına iştirak etmek üzere bugün ABD'ye gidiyor. 
     Dün Milli Güvenlik Kurulu'ndan sonra basına yapılan açıklama bağlamında ifade ediyorum bu konu yeniden değerlendirildi. Komşumuz Irak'a her türlü yardımın yapılabileceği anlamına gelen bir açıklama yapıldı. Bu değişik bir biçimde değerlendirilebilir. Kamuoyu ve basın tarafından altı doldurulabilir. Biz, Irak'ta bir an önce istikrarın sağlanmasını istiyoruz. Türkiye'ye bir görev düşerse her bakımdan Irak'ın yapılandırılmasında yardımcı oluruz. Asker gönderme konusunda ise herhangi bir karar vermiş değiliz.'' ''TÜSİAD'ın, Irak'a asker gönderilmesi'' konusunda yaptığı açıklamanın hatırlatılması üzerine Şahin, ''Başbakan Erdoğan, açıklamayla ilgili bir değerlendirme yaptı. Bu değerlendirmeye katıldığımı söyleyebilirim'' dedi. 
     
     MEMUR MAAŞ ZAMMI 
     Devlet Bakanı ve Başbakan Yardımcısı Şahin, ''memur maaşlarındaki artışla'' ilgili bir soru üzerine de, ''Türkiye Kamu-Sen Başkanı Bircan bey beni aramış ve randevu istemiş. Sanıyorum önümüzdeki hafta görüşürüz. KESK ve diğer sendika üyeleriyle de konuşuruz. İyi niyetli olarak, bütçe imkanlarımız içerisinde ne verebileceğimizi Kamu İşveren Kurulu Başkanı sıfatıyla ilettik. Vermiş olduğumuz ya da önermiş olduğumuz zam paralelinde şu anda bir düşünceye sahibiz'' diye konuştu. Bakan Şahin daha sonra, beraberinde AK Parti Gaziosmanpaşa İlçe Başkanı Yavuz Subaşı ile birlikte ilçe esnafını ziyaret etti. 
     
     İMAR BANKASI 
     Ziyaret sırasında Şahin'in yanına gelen ve TMSF'ye devredilen İmar Bankası'nın mudisi olduğunu söyleyen Ali Rıza Altunbezer adlı kişi, sorunlarına çözüm bulunmasını istedi. 
     Şahin de, BDDK'nın kendilerinden bağımsız olduğunu söyleyerek, ''İmar Bankası'nın bildirdiği mudi sayısıyla tespit edilen mudi sayısı arasında fark var. Ancak paralarınız Hazine garantisindedir. Mutlaka ödenecektir'' dedi. 
     Bakan Şahin, ayakkabı boyayan çocuklara, çikolata ve gofret dağıttı. 
     
</TEXT>
</DOC>
