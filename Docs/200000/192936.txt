<DOC>
<DOCNO> 192936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/spor/spo02.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Silahlı birlik 
</HEADLINE>
<TEXT>

   Fenerbahçe taraftarını taşıyan otobüsler cephaneliği aratmadı, destek için nedense baltalar, satırlar da unutulmamıştı. On kişi yaralandı, devre arasında seyirciler dışarı alındı 
      
   Otobüste arama 
   KARŞILAŞMAYI izlemek için Trabzon'a gelen Fenerbahçeli taraftarları taşıyan otobüslerde yapılan aramalarda çok sayıda kesici alet ele geçirildi. Yaklaşık 250 taraftarı taşıyan beş otobüs, Giresun - Trabzon il sınırında durduruldu. Emniyet ve jandarma ekipleri 3 balta, 5 satır, 2 pala, çok sayıda bıçak ve sopa ele geçirdi. Kimliksiz olduğu belirlenen 23 taraftar da önlem amaçlı Beşikdüzü Emniyet Amirliği'ne götürüldü ve maçın ardından kafileyle geri gönderildi. 
   
   Taş yağmuru 
   YAPILAN ikinci aramada ise daha önceki maçlarda olay çıkaran dört fanatik stada alınmadı. Fenerbahçeliler'in stada girişi sırasında iki takım taraftarı taş ve şişelerle birbirlerine saldırdı. Maç başladıktan 20 dakika sonra stada gelen taraftarlar ilk yarının son dakikasında koltukları kırmaya başladı. Polis devreye girerek, zor kullanarak, Fenerbahçeli seyircileri dışarı çıkardı. Hem stat girişi, hem de devre arasında çıkan olaylarda üçü polis on kişi yaralandı. 
   
   Tele trafik    BAŞKAN Aziz Yıldırım'ın, Sarı - Lacivertli taraftarların stada alınmak istenmemesi üzerine, İçişleri Bakanı Abdülkadir Aksu ile görüştüğü öğrenildi. Aksu'nun da, Trabzon Emniyet Müdür Vekili Selçuk Alparslan'ı arayarak, sorunun çözülmesini istediği bildirildi. Ancak olayların patlak vermesiyle, AK Parti Trabzon milletvekili Mustafa Cumhur ile Yıldırım arasında sert tartışmalar yaşandığı ifade edildi. Alparslan'ın da, Bakan Aksu'yu aramasının ardından, Fenerbahçeli taraftarların çıkarılma kararının alındığı belirtildi. 
   
   Derbide kaldılar    'Cezayı bekliyoruz' 
   ASBAŞKAN Nihat Özdemir, Beşiktaş - Galatasaray maçında yaşanan olaylarla ilgili olarak Profesyonel Disiplin Kurulu'nun ne ceza vereceğini merakla beklediklerini söyledi. Özdemir, "Sahamızın kapanmasına yol açan Gaziantepspor maçı ile derbide çıkan olaylar mukayese bile edilemez" ifadesini kullandı. 
   
   'Onda biri yaşandı' 
   ŞÜKRÜ Saracoğlu'ndaki olayların Beşiktaş - Galatasaray maçında yaşananların onda biri olduğuna dikkat çeken Nihat Özdemir, "Sanırım buradaki cezanın ne olacağını ifade etmeme lüzum bile yok. Hep beraber göreceğiz. Disiplin Kurulu'nun gerekli prosedürü uygulayacağına inanıyoruz" diye konuştu. 
   
   
</TEXT>
</DOC>
