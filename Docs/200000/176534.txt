<DOC>
<DOCNO> 176534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/son/sonspo28.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst Bülent'e gösterilen kırmızı kart haksızdı.. 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, Gaziantepspor karşısında oyuncularının takım ruhuyla oynamalarının sonucu değiştirdiğini söyledi. 
     Ali Dürüst, Gaziantepspor maçının zorlu geçeceğini bildiklerini ifade ederek, ''Ancak 10 kişi kalmamızın ardından işimiz bir kat daha zorlaştı. Futbolcularımızın tecrübeleri, sahaya yansıttıkları hırsları ve takım ruhuyla oynamaları sonucu değiştirdi'' diye konuştu. 
     Diyarbakırspor ve Gaziantepspor mücadelelerinde, sarı-kırmızılı takımın yenik duruma düştükten maçı kazanmasını bilmesiyle ilgili olarak da Dürüst, ''İlk maçlarımızı kazanmamız önemli. Güçlü takımlarla oynadık. Zaten ligde kolay maç yok ve bundan sonraki mücadelelerimizin de zorlu geçeceğini biliyoruz'' diye konuştu. 
     
     HAKEM KIRMIZI KARTTA HATALIYDI 

     Dürüst, Gaziantepspor maçının hakemi M.Selçuk Dereli'nin, Bülent Korkmaz'ı ikinci sarı kartla oyun dışı bıraktığı pozisyonda hatalı karar verdiğini kaydetti. 
     Dereli'nin pozisyonu çözemediğini ve Bülent'in orada zaten kendisine bir avantaj sağlamadığını anlatan Dürüst, ''Sanırım hakem de hava sıcaklığından etkilendi'' diye konuştu. 
     
     HASAN KALİTELİ BİR FUTBOLCU 

     Gaziantepspor karşısında attığı gol ve yaptığı asistle Galatasaray'ın adeta kurtarıcısı olan Hasan Şaş'a, Ali Dürüst de övgüler yağdırdı. 
     Hasan Şaş'ın Galatasaray'a uzun süredir hizmet veren kaliteli bir oyuncu olduğunu dile getiren Dürüst, ''Bu maçta görevini fazlasıyla yaptı. İnşallah bu performansını tüm maçlara yayar'' dedi. 
     Dürüst, sezon başı boş sözleşmeye imza atana Hasan Şaş, Abdullah Ercan ve Hakan Şükür için gerekli düzenlemelerin yapılacağını da sözlerine ekledi. 
     
</TEXT>
</DOC>
