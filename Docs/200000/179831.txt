<DOC>
<DOCNO> 179831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur07.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastanelerde sözleşmeli personel devri... 
</HEADLINE>
<TEXT>

     Eleman temininde güçlük çekilen yerlerde çalıştırılacak sağlık personelinin atama ve naklini düzenleyen Sözleşmeli Sağlık Personeli Atama ve Nakil Yönetmeliği, Resmi Gazete'de yayımlandı. 
     Yönetmeliğe göre, Sağlık Bakanı'nın onayı ile bir müsteşar yardımcısının başkanlığında kurulacak 7 kişiden oluşan Merkez Sınav ve Kura Komisyonu, sınavın yaptırılması ve yürütülmesi ile sınav sonucu yerleştirmelerine ilişkin her türlü işlemleri takip edecek ve sonuçlandıracak. 
     İllerde ise vali yardımcısı başkanlığında kurulacak İl Sınav ve İl Kura Komisyonu, sınav veya kura sonucu yerleştirilenlerin atamaya esas belgelerini kabul ederek, şartları tutanların atama işlemlerinin yapılmasını sağlayacak. 
     Uzman tabip, tabip, diş tabibi ve eczacı pozisyonlarına atamalar bakanlık veya yetki verilmesi halinde İl Sınav ve Kura Komisyonu tarafından yapılacak kura ile diğer sözleşmeli personel pozisyonlarına atamalar ise bakanlık tarafından yaptırılacak sınav sonucunda gerçekleştirilecek. 
     Sözleşmeli personel atamalarında eş, öğrenim, sağlık durumu ve diğer hususlar göz önüne alınmayacak. 
     Daha önce ve halen devlet memuru olarak çalışanlar, diğer personel kanunlarına tabi olanlar ile eleman temininde güçlük çekilen yerlerde sözleşmeli sağlık personelinin çalıştırılmasını öngören 4924 sayılı Yasaya tabi istihdam edilmekte iken hizmet sözleşmesini feshedenler veya sözleşmesi feshedilenler, sınavla atanması öngörülen pozisyonlara ancak sınavla atanabilecekler. 
     Sözleşmeli personel pozisyonları arasında kura veya sınavla yapılacak nakillerde, nakledilecek sözleşmeli personelin istihdam edildiği hizmet biriminde en az 1 yıl çalışmış olması şartı aranacak. 
     Sözleşmeli personelin, aynı unvanda istihdam edilmek kaydıyla, üstleri vasıtasıyla sözleşmenin bitimine bir ay kala ilgili il sınav ve kura komisyonlarına karşılıklı yer değiştirme talebinde bulunması halinde görev yerleri, talepleri doğrultusunda değiştirilecek. Bu şekilde yapılacak bir yer değiştirmede en az 1 yıl çalışmış olma şartı aranmayacak. Ancak, sözleşme yapıldıktan sonra karşılıklı yer değiştirmeler yeni sözleşme döneminin başlangıcında uygulanacak. 
     Norm pozisyon sayısında değişiklik olması, sözleşmeli personel pozisyonlarının vizelendiği birimin kapatılması veya bu birimlerde sözleşmeli personel istihdamından vazgeçilmesi sebebiyle sözleşmesi feshedilenler hariç olmak üzere, sözleşmesi feshedilenler ile sözleşmesini feshedenler iki yıl geçmedikçe yeniden sözleşmeli personel pozisyonlarında istihdam edilemeyecekler. 
     Herhangi bir sosyal güvenlik kurumundan emeklilik veya yaşlılık aylığı alanlar sözleşmeli personel olarak istihdam edilmeyecek. 
     Atamalar konusunda tereddüt olan durumlarda Merkez Sınav ve Kura Komisyonu'nun görüşü doğrultusunda işlem yapılacak. 
     
     SINAV VE KURA 
     Sınav ihtiyaca göre yılda bir kez yapılabilecek. Sınava halen ve daha önce devlet memuru veya sözleşmeli personel olarak çalışanlarla diğer personel kanunlarına tabi olarak çalışanlar katılabilecek. 
     Sınav yapacak kurum, sınava başvuru tarihi, başvurunun ne şekilde, nereye yapılacağı ile diğer hususları Resmi Gazete'de ve ülke genelinde günlük yayınlanan en az 3 gazetede ilan edecek. 
     Hizmet birimleri ve unvanlar itibariyle dağılımı yapılmış sözleşmeli personel pozisyonları ile kura için başvuru yapılacak yer ve zaman bakanlık tarafından ilan edilecek. Kuraya halen ve daha önce devlet memuru ve sözleşmeli personel olarak çalışanlar ile diğer personel kanunlarına tabi çalışanlar da katılabilecek. Kuraya başvuracaklar, bakanlığın ilan ettiği hizmet birimleri ve unvanlar itibariyle dağılımı yapılmış sözleşmeli personel pozisyonları arasından en az 3 tercihte bulunabilecekler. Tercihlerine yerleştirilemeyen adaylar, istekleri halinde tercih edilmeyen boş pozisyonlara genel kurayla yerleştirilecek. 
     Sınavda yüksek puan almış olmak, sözleşmeli personel atanmak için tek başına bir hak teşkil etmeyecek. 
     Devlet Memurları Yasası'na tabi olarak sağlık ve yardımcı sağlık hizmetleri sınıfı kadrolarında halen çalışmakta olan personelden 1 Ocak 2004-31 Aralık 2004 tarihleri arasında Sağlık Bakanlığı'na müracaatta bulunanlar sınavsız ve kura ile sözleşmeli personel pozisyonlarında istihdam edilebilecekler. 
     
</TEXT>
</DOC>
