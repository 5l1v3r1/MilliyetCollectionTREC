<DOC>
<DOCNO> 184029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/spor/spo03.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN'DAN TEHDİT 
</HEADLINE>
<TEXT>

   Yönetici Özer Saraçoğlu, Galatasaray camiasının artık MHK'ye güveninin kalmadığını söyledi, "Artık sahada adaleti sağlasınlar. Bizi yabancı hakem istemeye zorlamasınlar" diye konuştu 
      HALİL ÖZER 

   
   Cim - Bom ayaklandı 
   FENERBAHÇE maçında orta hakem Muhittin Boşat'ın mutlak penaltıyı vermemesi Galatasaray'ı ayağa kaldırdı. Sarı - Kırmızılı yönetim dün açıklamalarını daha da sertleştirirken, Muhittin Boşat hakemliği bırakmadığı sürece hakem camiasına güvenlerinin asla tam olmayacağını belirtti. Futbol Şubesi Sorumlusu Özer Saraçoğlu'nun, "Bizi yabancı hakem istemeye zorlamasınlar" tehdidi şok etkisi yarattı. 
   
   'Özür dilesinler' 
   SARAÇOĞLU, "Türk hakemlik sisteminin, Türk hakemlerinin kontrolü altında kalmasını istiyor ve yabancı hakeme karşıysak başarıya ödül, hataya ve yanlışa da gerekli cezanın verilmesini beklemek en doğal hakkımız" yorumunu yaptı. Galatasaray yöneticisi, "Boşat görevde kaldığı süre içinde sisteme olan inancımız kalmayacaktır. Bizden özür dilenmediği taktirde de bu inançsızlık hiç bitmeyecektir" diye konuştu. 
   
   'İsmi silinmeli' 
   MUHİTTİN Boşat isminin futbol sahalarından silinmesini şart koşan Galatasaray yönetimi, artık camia olarak sessiz kalınmayacağını da ifade etti. Özer Saraçoğlu, "Bizim artık tekrardan hakem camiasına inanmamız için, Olimpiyat Stadı'nda gözleri kör olan hakem dörtlüsünün, hepsinin, yeterli, adaletli ve gerekli cezayı alması gerekiyor. Sadece orta hakemin değil, hepsinin" ifadesini de kullandı. 
   
   Yabancı hakkı yok 
   GALATASARAY kulübünün yurt dışından hakem isteme hakkı bulunmuyor. Kulüplerin sezon başında imzalayıp federasyona verdikleri taahhütnameye göre yetkili kurulların belirlediği kuralların dışına çıkılması mümkün değil. Buna göre herhangi bir kulübün maçlarını MHK tarafından belirlenen hakemlerle oynama şansından başka seçeneği yok. 
   
   Örnekleri var 
   FUTBOLDA önceki gün oynanan Galatasaray - Fenerbahçe maçındaki hakem hataları, gündeme "yabancı hakem" arayışını getirirken, Avrupa'da örneği az olan bu uygulama sadece Fransa ve Romanya'da hayata geçirildi. Geçtiğimiz yıl Fransa Ligi'nde şampiyonluğun kaderini belirleyecek Lyon - Monaco karşılaşmasında, iki kulübün isteği üzerine ve Fransa Futbol Federasyonu'nun izin vermesi sonucu İtalya'dan özel olarak çağırılan ünlü hakem Pierluigi Collina görev yapmıştı. Romanya Ligi'nde de uzun yıllardan beri, kritik ve gergin atmosferde oynanacak maçlar öncesi kulüplerin başvuru yapması halinde yabancı ve özellikle İtalyan hakemlerin maç yönettiği biliniyor. 
   
   'Ortam müsait değil'    ERHAN TELLİ 

   Terim, kötü futbolu takımdaki değişimlere bağladı, "Eski Galatasaray ne zaman geri gelir bilemiyorum. Umarım çabuk olur" dedi 
      O da şikayetçi 
   GALATASARAY Teknik Direktörü Fatih Terim, geçen sezondan beri hem kendilerine, hem de izleyiciye zevk veren bir futbol oynayamadıklarını, bunun nedeninin ise takımdaki değişimlere dayandığını açıkladı. Terim, "Bir takım şeyleri yapmak için bazen ortam müsait olmuyor. Maalesef takımın büyük bir bölümü yenilendi. Bu da hedeflerimizi etkiledi" dedi. 
   
   'Takım yorgun' 
   TECRÜBELİ teknik adam, eski günlerdeki Galatasaray'ın ve oynadığı iyi futbolun ne zaman geri geleceği konusunda süre veremeyeceğini belirterek, "İnşallah en kısa zamanda olur. Ama ne zaman olur bilemem. O Galatasaray'ı ben de bekliyorum" ifadelerini kullandı. Terim, 8 günde 3 maç oynayan futbolcularının yorulduğunu bu yüzden farklı isimlerle takımı ayakta tutmaya çalıştıklarını söyledi. 
   
   Futbolcular öfkeli 
   Adanaspor maçının hazırlıklarına başlayan Galatasaray'da futbolcuların hakem Muhittin Boşat'a öfkesi dinmiyor. Kaptan Bülent, Boşat'ın herkesin gördüğü bir pozisyonu görmezden gelip penaltılarını vermediğini söylerken, Hakan Ünsal ise geçen sezondan beri bazı şeylerin kasıtlı yapıldığını belirtti. Çalışmaya, Lukunku, Ergün, Ümit Karan, Orhan Ak, Ömer ve Abdullah katılmadı. 
   
   Galatasaray talihsizdi    MHK Başkanı Bülent Yavuz, Fenerbahçeli Luciano'nun elle kestiği pozisyonda hakem Muhittin Boşat'ın penaltıyı değerlendiremediğini söyledi, "Herkes adına talihsiz bir maçtı" dedi 
   
   'Genelde iyi yönetti' 
   FUTBOL Federasyonu Merkez Hakem Komitesi Başkanı Bülent Yavuz, Galatasaray ile Fenerbahçe arasında yapılan derbi maç için, "Gerçekten hakem adına, hakem camiası adına, MHK adına ve Galatasaray adına talihsiz bir maç oldu" dedi. Yavuz, hakem Muhittin Boşat'ın genelde iyi maç yönettiğini ancak son dakikalarda Galatasaray adına mutlak bir penaltının verilmediğini vurguladı. Bülent Yavuz, maç sonrası Boşat ile konuştuğunu ve kendisinin de "Böyle bir pozisyonu nasıl değerlendiremedim" ifadeleriyle üzüntüsünü dile getirdiğini de kaydetti. 
   
   'Somut tek pozisyon' 
   MHK Başkanı, FİFA kokartlı hakemin maç içerisinde bir - iki yanlış değerlendirmesi bulunduğunu, ancak bunların sonuca etki edecek hata kapsamına girmediğini vurguladı. Fenerbahçe'nin de bazı pozisyonlarda itirazı olduğunu kaydeden Yavuz, "Maçın tek tek analizini yapmam mümkün değil. Bazı tartışmalı pozisyonlar var. Ancak ben somut olanlara bakarım. Galatasaray'ın pozisyonu somut olarak görülüyor. Muhittin Boşat da, Galatasaray takımı da bu pozisyonun yanlış yorumlanmasını istemezdi. Ancak futbol hatalarla dolu bir spor dalı" yorumunu yaptı. n CEMAL ERSEN 
   
   'Mağdur olan biziz' 
   FENERBAHÇE yöneticisi İlhan Ekşioğlu ise Bülent Yavuz'un açıklamalarını eleştirdi. Ekşioğlu, "Mağdur olan, galibiyeti kaçıran taraf biziz. Ama Galatasaray kurban edilmiş gibi bir hava yaratılıyor. MHK Başkanının açıklamaları bizi iki kat daha üzdü. Hooijdonk ile Bülent'in pozisyonları somut değil mi " dedi. 
   
   Altaylı'dan açıklama    GALATASARAYLI eski yönetici Fatih Altaylı, locada yaşanan kavgalarla ilgili bir açıklama yaptı. Altaylı, "Maçı izleyip, tezahürat yaparken, Şeref Tribünü'nden bana doğru seslenen birine bakınca, tanımadığım şişman, kabak kafalı 30 yaşlarında birinin hakaretleriyle karşılaştım. Arkadaşlarımla tepki gösterdik. Hakaretler sürünce elimdeki bardağı bu kişiye fırlattım" dedi. 
   ALTAYLI, çocuklar istediği için yaktığı meşaleyi daha sonra söndürdüğünü de ekledi ve şöyle devam etti "Maç sonunda, Şeref Tribünü önüne gelerek, Fenerbahçe yöneticilerine hakaret eden Galatasaraylı taraftarları engelleyen, olay çıkmaması için emniyet mensuplarıyla birlikte çaba gösteren bendim. Stat çıkışında, Mahmut Uslu'nun elini sıkan ve ilk kutlayan da ben oldum." 
   
   Ergün'ün MR'ı çekildi 
   FENERBAHÇE maçında sol üst baldırından sakatlanan Ergün'ün dün Bakırköy Acıbadem Hastanesi'nde MR'ı çekildi. Kulüp doktorları tecrübeli oyuncunun ciddi bir probleminin olmadığını, belirttiler. Ergün'ün iki gün boyunca dinleneceği ve Adana maçına yetiştirilmesine çalışıldığı öğrenildi. Zorlu derbide sakatlanan Frank de Boer ise iyileşerek dünkü idmana katıldı. 
   
   Adana tehlikede 
   ADANASPOR Teknik Direktörü Yılmaz Vural, 4 trilyon lirayı bulan vergi borcu ve faizi nedeniyle yayın gelirlerine konulan tedbirin kalkmaması durumunda Galatasaray maçına çıkamayabileceklerini söyledi. Kulüp yöneticilerinin dün borcun taksitlendirilmesi ve yayın gelirleri üzerindeki tedbirin kaldırılması ile ilgili girişimlerde bulunduğunu belirten Vural," Ancak, görüşme olumsuz geçti, Ankara'dan da olumlu bir sonuç çıkmazsa tüm kaynaklarımız kurumuş olacak. Bu ortamda Galatasaray maçını oynasan ne olur, oynamasan ne olur. Ancak son kararı yönetim verecek" dedi. 
   
   Küfür yokmuş 
   HASAN Şaş ile ilgili olarak 4. hakem Mustafa Çulcu'nun raporunda "Kendisine dışarı çıkmasını söyledim. Bunun karşılığında bana kabadayılık yapma. Artist misiniz sözlerini sarf etti. Durumu orta hakeme bildirdim. O'da kırmızı kart gösterdi" ifadeleri yer aldı. Yıldız oyuncunun 4. hakem ve hakem raporları doğrultusunda PFDK'ya sevk edileceği, savunması alındıktan sonra ortada küfür olmadığının kanıtlanması durumunda bir maç cezanın yeterli görüleceği öğrenildi. 
   
   Kendini savundu 
   HAKEMLER hakkında konuşmamak için kendi kendine sürekli söz verdiğini söyleyen Hasan Şaş, ne yazık ki buna engel olamadığını söyledi. Tecrübeli oyuncu, "Gelin Fenerbahçe maçından sonra konuşmayın bakalım. Yapılan haksızlıklara asla tahammül edemiyorum. Hiçbir şekilde haksızlığı içime sindiremiyorum. Bana yapılan haksızlığa olan cevap hakkımı kullanıyorum. Buna ister bir savunma deyin, isterse isyan" diye konuştu. 
   
   Boşat sınıfta kaldı 
   DERBİDE vermediği penaltı kararlarıyla eleştiri oklarını üzerinde toplayan FIFA kokartlı hakem, maçın sonucunu etkileyen hatalar yaptığı gerekçesiyle gözlemcileri Hilmi Ok ve Necdet Erdilek'den "yetersiz" not aldı. Luciano'nun son dakikada ceza alanı içinde topa elle müdahale etmesinin affedilir bir hata olmadığının belirtildiği raporlara Boşat'ın notu 5.9 olarak geçti. 
   YIL sonunda hakemlik yaşamı sona erecek olan Muhittin Boşat'ın bu raporlar doğrultusunda asgari 1.5 ay geriye çekileceği, sezon sona ermeden önce de kendisine bir maç daha verileceği ve kokartını MHK'ye teslim edeceği bildirildi. Bu arada pozisyonda Boşat'ı uyarmadığı gerekçesiyle gözlemcilerden düşük not alan yardımcı hakem Bülent Gökçü'nün de dinlendirileceği vurgulandı. 
   
   64 koltuk kırıldı 
   OLİMPİYAT Stadı'nda Fenerbahçeli taraftarların oturduğu tribünde meydana gelen hasar dün tespit edildi. 64 koltuğun tamamen kırıldığı, 43'ünün hasar gördüğü, bir klozetin de kırık olduğu belirlendi. Stat müdürlüğü tarafından hasarın maddi boyutunun Galatasaray Kulübü'ne bildirildiği, Sarı - Kırmızılılar'ın da bu paranın tahsili için Fenerbahçe Kulübü'ne başvuracağı öğrenildi. 
   
   
</TEXT>
</DOC>
