<DOC>
<DOCNO> 177481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sonspo16.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'un silahı "hırs" ve "Hagi" olacak.. 
</HEADLINE>
<TEXT>

     Bursaspor'un yarın yapacağı Galatasaray maçında en önemli silahlarının ''hırs'' ve teknik direktör Gheorghe Hagi'nin rakibi iyi tanımasının olacağı belirtildi. 
     Kulüp basın sözcüsü Sedat Kaya, Gaziantepspor ve Beşiktaş maçlarının ardından yarın yeniden güçlü bir takımla mücadele edeceklerini bildirdi. 
     Galatasaray'ın güçlü olmasına karşın, kendilerinin de hırsını sahaya yansıtabilen bir takım olduğunu kaydeden Kaya, ''Bizim en büyük silahımız hırslı mücadelemiz olacaktır. Bunu ilk 2 haftada gösterdik. Şimdi ligin ilk 2 haftasında oynadığımız güzel futbolu Galatasaray karşısında alacağımız galibiyetle süslemek istiyoruz'' dedi. 
     Kaya, teknik direktör Gheorghe Hagi'nin sarı-kırmızılı takımı iyi tanımasının kendileri için avantaj olduğunu ve bu avantajı en iyi biçimde değerlendirmek istediklerini söyledi. 
     Galatasaray karşısında özellikle yeşil-beyazlı taraftarlara büyük iş düştüğünü de ifade eden Kaya, ''Futbolcularımız sahada, taraftarlarımız da tribünde görevini yaparak karşılaşmadan gülen taraf olarak ayrılmak istiyoruz'' dedi. 
     Kaya, Atatürk Stadı'nda Galatasaraylı taraftarlar için 900 kişilik yer ayrıldığını ve bu rakamın artırılmasının söz konusu olmadığını da sözlerine ekledi. 
     
</TEXT>
</DOC>
