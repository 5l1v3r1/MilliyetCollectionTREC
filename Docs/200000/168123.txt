<DOC>
<DOCNO> 168123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur39.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Yeni bir rejim kavgası geliyor.. 
</HEADLINE>
<TEXT>

     CHP Genel Başkanı Deniz Baykal, yeni bir hükümet-üniversite kavgasının başlamak üzere olduğunu ifade ederek, ''Üniversite değil, rejim kavgası yapılmakta olduğunu herkesin bilmesini istiyorum. Onun için yeni üniversite yasası gizli gizli askeri strateji planı hazırlanır gibi hazırlanıyor'' dedi. 
     Baykal, CHP'nin TBMM Grup toplantısında yaptığı konuşmada hazırlanmakta olan yeni üniversite yasasına da değindi. Üniversitelerin ülkelerin geleceği demek olduğunu ifade eden Baykal, bu nedenle de üniversitelerin her zaman siyasetçilerin ilgisini çektiğini söyledi. Baykal, sözlerini şöyle sürdürdü 
     ''Hangi siyasetçilerin Eğer üniversite, anayasanın temel değerlerine, Atatürk devrimlerine, Türkiye'nin çağdaş bir toplum olma anlayışına yönelik ise bundan rahatsız olan çevrelerin en öncelikli hedefi, bunu değiştirmek, ülkenin geleceğini kendi anlayışına uygun olarak şekillendirmek ve bunun için de üniversiteleri denetim altına almaktır. 
     Şimdi ortaya çıkan üniversite sorunu üniversitelerin gerçek sorunlarının çözümüne yönelik arayıştan kaynaklanmıyor. Üniversiteyi tutma, kontrol altına alma, üniversite üzerinde iktidarın açıkça söylediği, söylemediği zihniyeti zaman içinde etkin kılacak uygulama şansını elde etme anlayışı yatıyor. Onun için üniversitelerin yapısını değiştirme, denetleme öncelikli bir sorun olarak ortaya çıkıyor. 
     Eğer iktidar bu doğrultuda adım atmayı gerçekleştirirse bilin ki, bu sadece bir üniversite sorunu olarak kalmayacaktır. Türkiye'nin medeniyet çizgisiyle, Türkiye'nin temel doğrultusuyla ilgili kaygıların, tereddütlerin yaygınlaşmasına da yol açacaktır.'' 
     
     ''HANGİ AKILLI REJİMİN GÖMLEĞİNİ GİYDİRECEKLER '' 
     Üniversite değil rejim kavgası yapılmakta olduğunu herkesin bilmesi gerektiğini savunan Baykal, o nedenle de yeni üniversite yasasının gizli gizli, askeri strateji planı hazırlanır gibi hazırlandığını söyledi. Bunun arkasında gizlice hazırlayıp, aniden vurup kaçma anlayışı yattığını ileri süren Baykal, şöyle dedi 
     '' Milli Eğitim Bakanlığı'nı üniversitelerin patronu yapacağız , üniversiteleri biz yönlendireceğiz , yöneticilerini görevden alıp, yenilerini biz atayacağız diyorlar. Türkiye'de bir kültür kavgasını, tekrar önemli bir gerginlik, tartışma, kavga ortamını başlatmak istiyorlar. İyi yapmazsınız. Türkiye bu kavgayı aştı. Bu kavganın kimseye faydası yoktur. Başbakan, Bir ideolojinin deli gömleğini giydirmişler diyor. Bu hangi ideolojiymiş. Sen bu deli gömleğini çıkarıp hangi akıllı ideolojinin gömleğini giydireceksin Bu hükümetin niyeti ile gerçekler çok farklı.'' 
     
     AK PARTİ MESELESİ 
     CHP Lideri Deniz Baykal, ''Süleymaniye'de bir ton olay olurken ve herkesin aklı oradayken'' Başbakan Recep Tayyip Erdoğan'ın çıkıp, ''Bizim adımız AKP değil'' dediğini belirtti. Bu konuya neden bu kadar önem verildiğini soran Baykal, şunları kaydetti 
     ''Adın Adalet ve Kalkınma Partisi yani AKP. Tıpkı Cumhuriyet Halk Partisi'nin CHP, Demokrat Parti'nin DP, Demokratik Sol Parti'nin DSP, Doğru Yol Partisi'nin DYP olması gibi. Bunların hiçbiri rahatsız olmuyor da sen niye rahatsızsın AK Parti olarak anılmak istiyorsan adını öyle alacaktın. AK Parti olarak anılmaya ihtiyacım var. AK Parti olarak anılmak istiyorum diyorsun. O zaman Maliye Bakanı'nın, Ulaştırma Bakanı'nın kulağından tut ve Parlamento'ya kendi kendini aklayan yasalar değil, dokunulmazlıkların sınırlandırılmasına ilişkin anayasa değişikliğini getir. O zaman senin AK Parti denilmesine de ihtiyacın olmayacak. Sen ak görünme kompleksi içindesin.'' Deniz Baykal, ''Adamın adı Süleyman 8 kişiyi öldürmüş. Adamın adı Onur'dur her türlü rezilliğin içindedir'' derken, Başbakan Erdoğan'a ''dürüst olması, verdiği sözlerin arkasında durması'' gerektiğini söyledi. 
     Baykal, Maliye Bakanı Kemal Unakıtan'ın 52 dönüm araziyi işgal ettiğinin ortaya çıktığını belirtirken, ''Tapusuz alanlarda yaşamak zorunda olan, göçmüş varoşlarda yaşayan milyonları anlıyorum ama seni anlamıyorum, Maliye Bakanı olup kitabına uydurmak için yasa çıkarmanı anlamıyorum ve bu söylenince pişkin pişkin gülmesini. Bu anlayışta olan birinin Maliye Bakanı olmasını ve Başbakan'ın bu mizaçta birinin arkasında abi, abi diye dolaşmasını anlamıyorum'' dedi. 
     Maliye Bakanı Unakıtan'ın kaçak villasıyla ilgili de bir sürü gerekçe anlattığını kaydeden Baykal, ''Sonra çıkıp Başbakan Bize AK Parti deyin diyor hadi canım sende'' şeklinde konuştu. 
     Türkiye'nin içinde bulunduğu koşullarda çok daha fazla birlik ve beraberliğe ihtiyacı bulunduğunu anlatan CHP Lideri, ''ABD'ye veremedin notayı üniversitelere vereceksin bu doğru yaklaşım olmaz'' dedi. 
     Baykal, iktidarın kendi vatandaşına kabadayılık yapma hakkı da bulunmadığını da sözlerine ekledi. 
     
     CHP'YE KATILIMLAR... 
     CHP Grup toplantısının açılışında kürsüye gelen Baykal, CHP'nin AK Parti iktidarı karşısında Türkiye'nin ulusal iktidar seçeneği olarak hızla yükseldiğini belirterek, CHP'ye yeni katılımlarla bu yükselişin hızlandığını söyledi. 
     Baykal, daha sonra, eski DSP Milletvekilleri Hasan Gemici, Turan İmamoğlu, eski ANAP Milletvekili ve Gaziosmanpaşa Belediye Başkanı Sabri Öztürk, eski SHP Milletvekili Rıza Yılmaz, Kahramanmaraş Narlı Beldesinin DYP'li Belediye Başkanı İbrahim Ergüden, Andırın İlçesi Geven Beldesinin DYP'li Belediye Başkanı Vahit Kahveci ve bazı belediye meclis üyelerine parti rozetlerini takarak üyelik kayıtlarını imzaladı. 
     
</TEXT>
</DOC>
