<DOC>
<DOCNO> 164491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/ekonomi/eko0.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fazla zam bütün halka zarar verir 
</HEADLINE>
<TEXT>

Bakan Babacan, kamu işçisine sıfır zam önerisiyle ilgili olarak, "Makro dengeleri gözetmek zorundayız. Denge bozulursa toplumun bütün kesimleri zarar görür" dedi 
     Londra'daki yabancı yatırımcılarla temaslarını tamamlayarak Türkiye'ye dönen Devlet Bakanı Babacan, kamu toplu iş sözleşmesi görüşmelerinde devletin ilk altı ay için sıfır zam önerisiyle ilgili görüşünün sorulması üzerine, 'ekonomideki dengeleri gözetmek zorunda olduklarını' söyledi. 
     Kamu çalışanlarının problemlerini çözmeye çaba sarf ederken, diğer yandan da makro ekonomik dengeleri gözetmek zorunda olduklarını belirten Babacan, aksi takdirde ekonomik dengelerin bozulacağını ve bundan toplumun bütün kesimlerinin zarar göreceğini, çalışmalarını toplumun hiçbir kesiminin zarar görmemesi yönünde yürüttüklerini bildirdi. 
     
     'Göstergeler risk yok diyor' 
     Devlet Bakanı Kürşad Tüzmen'in "Bir kriz yok, ama öncü sinyali var" şeklindeki açıklamasının hatırlatılması üzerine Babacan, şöyle konuştu "Mayıs sonunda yaptığımız çalışmalarda Türk Lirası değerine göre ihracat - ithalat beklentileri revize edildi. Cari işlemler açığıyla ilgili tahminimiz de revize edildi. 6.1 milyar dolara yükseltildi cari işlem açığı. Bu, GSMH'nin yüzde 2.9'una denk geliyor." Bu açığın Türk ekonomisi için bir tehlike arz ediyor olması halinde bugün dövizde belli bir hareketliliğin gözlemlenmesi gerektiğini belirten Babacan, "Fakat bu olmuyor. Şu anki genel kanaat, göstergelerin riskli noktalara ulaşmadığı yönündedir" dedi. 
     
     IMF'yle istişari ilişki istiyoruz 
     Babacan, Ürdün'e hareketinden önce Esenboğa Havalimanı'nda gazetecilerin sorularını yanıtlarken de TÜSİAD'ın, IMF ile stand - by anlaşmasının 2006'ya kadar sürmesi önerisi hatırlatınca şöyle dedi "2004'ten sonra stand - by anlaşması yapmak istemiyoruz' dememizdeki kastımız biz IMF'den tekrar bir anlaşma ile yüksek miktarda borçlanma yapmak istemiyoruz. IMF ve Dünya Bankası ile ilişkilerimiz mutlaka devam edecek. Fakat kredi ilişkisinden çok orta ve uzun vadede istişari danışma ilişki haline gelmesini stiyoruz." 
     
'Krizi lügattan çıkartalım'      Babacan, "Artık kriz terminolojisini terk etmemiz gerekiyor. Kriz kelimesini lügatlarımızdan çıkarmamız gerekiyor. Şu anki durum, 1994 ve 2001 kriziyle mukayese ediliyor. Bu krizler ve bugün arasında çok önemli farklar var. 2001 krizinde sabit kur rejimi vardı. Bankalar kırılgan bir yapıya sahipti. Kamu bankalarının içi boşaltılmış, özel bankalar ciddi sıkıntılar yaşıyordu. Şimdi bu risklerin hiçbiri yok. Bankalar yakından takip ediliyor ve uygulanan kur rejimi şok emici bir özellik gösteriyor. Şu an uygulamakta olduğumuz politikalarla 1994 ve 2001'de yaşanan krizlerin bir benzerinin tekrar yaşanması ihtimal dahilinde görünmüyor" dedi. 
     

</TEXT>
</DOC>
