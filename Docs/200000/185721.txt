<DOC>
<DOCNO> 185721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/yazar/cemal.html </URL>
<DATE> 2003/10/01/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
YSK, topu Meclis'e atmalı 
</HEADLINE>
<TEXT>

   
   Önce bir okur mektubu. Dünkü yazımla ilgili olarak elektronik postadan çıkan Sait Al imzalı bir notta şu satırlar yer alıyor 
   "30 Eylül 03 tarihli yazınızdaki bir bölümde şunlar var 'Galatasaray'ın Fener maçında verilmeyen son dakika penaltısı gibi artık yapacak bir şey olmadığını söyleyenler, nasıl maçta son karar doğru yanlış hakeme aitse, 3 Kasım'da da Yüksek Seçim Kurulu kararıyla geri dönüş yolunun kapandığını belirtiyorlar.' 
   Bence bu benzetme doğru değil. 
   Eğer futbolla ilgili güncel bir benzetme yapılacaksa, bu Rizespor - Trabzonspor maçı olmalıydı. Bu maçta da oynamaması gereken bir futbolcu, tıpkı seçime girmemesi gereken DEHAP gibi oynamıştı. Daha önceki yıllardaki benzer uygulamalarda olduğu gibi, bu durumda da kural çok açıktı ve sahada kazanmasına rağmen kurallar gereği Rizespor hükmen mağlup sayılmıştı." 
   Okurumuzun notu böyle. 
   Gerçek payı var. 
   Ama herhalde gerçeğin tümü değil. 
   Çünkü Trabzonspor, öyle anlaşılıyor ki, süresi içinde itirazını yapmış ve karşılığını almış. Yoksa aradan on bir ay geçtikten, lig bittikten sonra itirazını öne sürmüş olsaydı, bu sonucu alamazdı. 
   3 Kasım milletvekili seçimleri için de durumun böyle olduğu söylenebilir. İtiraz süresi bittikten, kesin seçim sonuçları Resmi Gazete'de yayımlandıktan sonra Yüksek Seçim Kurulu YSK geri dönüş yolunu kapatmış oldu. 
   Ama kimine göre böyle değil. 
   Çünkü, seçimlerdeki bir kanunsuzluğu tescil eden Yargıtay kararı, 11 ay geçmiş olsa da görmezlikten gelinemez. 
   Doğru, görmezlikten gelinemez. 
   Hukuk açısından öyle. 
   Çünkü en yüksek yargı organının vermiş olduğu bir karar söz konusu... 
   Bu durumda hangi organ yetkili 
   Top önce YSK'da. 
   Ama kimine göre YSK şöyle ya da böyle bir karar veremez ayrıca vermemesi gerekir. Yani ne devam, ne de yeni seçim diyebilir, dememesi lazım YSK'nın. 
   Çünkü böyle bir yolun açılması halinde, seçimlerin meşruiyeti gelecekte şu ya da bu şekilde tehlike altına sokulabilir, siyaset kulisinde olmadık ayak oyunları sahnelenebilir, oyunun kuralı çiğnenebilir deniyor. 
   Haklılık payı var bu görüşte. 
   Peki, ne yapmalı YSK 
   Yanıt 
   Görevsizlik kararı 
   Bir başka deyişle 
   Yüksek Seçim Kurulu topu TBMM'ye atmalı Meclis de nihai olarak, ya erken seçim ya da yola devam demeli... 
   Bu yol daha makul gözüküyor. 
   Yani topun TBMM'ye atılması... 
   Farklı düşünenler tabii var. 
   Örneğin, Yüksek Seçim Kurulu'nun DEHAP oylarını iptal etmesi ve DYP'ye 66 milletvekiliyle TBMM yolunu açması... 
   Bu bana ters geliyor. 
   Adaletsiz geliyor. 
   Son kararın TBMM tarafından verilmesi bence yine en doğru yol. İster erken seçim der, ister devam der. 
   Böylece son tahlilde, seçim gibi kendisini birinci derecede ilgilendiren bir konuda sorumluluğu yine kendisi üstlenmiş olur TBMM... 
   
      
   
</TEXT>
</DOC>
