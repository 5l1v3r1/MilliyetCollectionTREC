<DOC>
<DOCNO> 158465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/soneko12.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergi Barışı'ndan faydalandılar, ödemeleri yapmıyorlar... 
</HEADLINE>
<TEXT>

     İstanbul Defterdarı Kadir Boy, Vergi Barışı Yasası kapsamında ilk taksit ödeme oranı yüzde 76, ikinci taksit ödeme oranı yüzde 70'ler seviyesinde bulunan İstanbul'da, yasadan faydalandığı halde ödemelerini yapmayan ya da eksik yapanların isim listelerinin çıkarıldığını söyledi. 
     Boy, Vergi Barışı Yasası'na ilişkin uygulamalar konusunda yapılan çalışmaların İstanbul'u Türkiye için sinerji merkezi yaptığını ve diğer illerin de İstanbul ile tatlı bir rekabete girdiğini dile getirdi. 
     İlgili yasadan faydalanıp da ödemelerini yapmayan veya eksik yapanlara yönelik özel önlemler aldıklarını kaydeden Boy, İstanbul genelindeki 65 vergi dairesinde, yasadan faydalanıp da taksitleri ihlal edenler, ödemeleri eksik yapanlar ya da hiç ödemeye yapmayanların en büyüğünden en küçüğüne doğru isim listesini çıkardıklarını anlattı. 
     İstanbul genelindeki her vergi dairesinin bu mükellefleri tek tek vergi dairesine çağırıp, ihlal ettikleri taksitle birlikte artı yüzde 10 ödeme yapmalarını sağlayacağını belirten Kadir Boy, ''Yüzde 10 fazlasıyla ödemeye yanaşmayanlara en etkili, paraya dönüştürmesi en kolay olan alacak haczinden, banka haczinden başlamak üzere cebri icra muamelerinin uygulanmasına yönelik çalışmaların hepsi tamamlandı'' dedi. 
     Cebri icra konusunda yapılacak çalışmalar ve icra hükümlerinin eksiksik ve titizlikle uygulanması konusunda tüm vergi dairelerine yazı yazdıklarını bildiren Kadir Boy, ödemeleri ihlal edenlerle ilgili ikna edici ve icra operasyonlarına ilişkin vergi dairelerinde koordinasyonun kurulduğunu söyledi. Defterdar Boy, şunları kaydetti 
     ''Gönül arzu eder ki Haziran ayında, üçüncü taksitte, daha artan oranda ödemelerin olması. İstanbul genelinde ilk taksit ödeme oranı yüzde 76, ikinci taksit ödeme oranı yüzde 70'ler seviyesinde. Biz istiyoruz ki ilk iki taksiti ödemeyenler üçüncü taksiti ödeyip Vergi Barışı imkanlarından faydalanma şanslarını kaybetmesinler. 
     Taksitleri aksatanları vergi barışı kapsamı dışına çıkarıp daha büyük bir amme alacağıyla kovuşturma konusu yapabiliriz ama 5 vergi arka arkaya geldi. İlk taksit 21 Nisan, ikinci taksit 9 gün sonra 30 Nisan'a denk geldi. O yüzden ikna yöntemiyle aşalım diye düşündük ve bir hayli sonuçlar almaya başladık. Vergi Barışı'nı ihlal edenler listesini çok yakından takip ediyoruz, hiçbir şekilde taviz ve iltimasımız yok.'' 
     
     STOK BİLDİRİMİ 
     Vergi BarışıYasası'nın Mayıs ayında başvurulması gereken stok bildirimiyle ilgili bir maddesinin daha olduğunu anımsatan Kadir Boy, İstanbul'da özellikle altın ve kıymetli taş ticaretiyle uğraşan 7 bin civarında esnaf olduğunu ve hepsinden tek tek başvuru beklediklerini söyledi. 
     Boy, ''Bunun için son tarih 30 Mayıs'tır. Bu imkandan faydalanmayanlar için de 2 Haziran'dan itibaren inceleme yasal hakkımızı yerine getireceğiz'' dedi. 
     Kadir Boy, amaçlarının, hedeflerinin üzerinde başvuru aldıkları Vergi Barışı konusunda, ödemelerin de ''göz kamaştırıcı'' rakamı yakalaması olduğunu vurguladı. 
     Vergi dairelerinde ödeme oranlarıyla ilgili listeleri takip ettiklerini ve vergi dairelerindeki tüm şef, müdür, müdür muavinlerini toplantıya çağırdıklarını belirten Kadir Boy, bu şekilde mükelleflere, defterdarlığın bu konudaki kararlılığını yansıttıklarını bildirdi. 
     Kadir Boy, ödemelerde vergi dairesi personelinin ihmali olup olmadığı konusunda tahkikat yapmalarının da söz konusu olduğunu belirtirken, ''ilaveten, belli büyük vergi dairelerine icra memur desteği yığınağı yaptık. Elimizdeki araçları da merkezden koordineli hale getirdik. Mesela bir vergi dairesine haciz için 3 kamyonet gerekiyorsa, o bölgeye hemen yönlendirebileceğiz'' diye konuştu. 
     
</TEXT>
</DOC>
