<DOC>
<DOCNO> 170888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sondun01.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de medya rekabeti... Kim daha güvenilir.. 
</HEADLINE>
<TEXT>

     ABD'de yapılan bir kamuoyu yoklaması, Amerikalıların, Fox News kanalına New York Times Gazetesi'ne daha çok güvendiklerini ortaya koydu. 
     ''Rasmussen Reports'' adlı kuruluşun başkanı Scott Rasmussen tarafından verilen bilgiye göre, New York Times Gazetesi'ne güvenen Amerikalıların oranı yüzde 46'yı aşmazken, Fox'a güvenenlerin oranı yüzde 72'yi buluyor. 
     CNN'e güvenenlerin oranı yüzde 66, Amerikan finans çevrelerinin gazetesi Wall Street Journal'ı güvenilir bulanların oranı ise yüzde 59. 
     Rasmussen, ''Jayson Blair skandalının New York Times'ın itibar kaybetmesinde büyük rol oynadığını'' ifade etti. 
     
     NEW YORK TIMES MI BÜYÜK, WASHINGTON POST MU 
     Öte yandan Forbes dergisi, Amerikan basın sektörünün 2 devi New York Times Gazetesi ve Washington Post'u karşılaştırdı ve hangisinin daha iyi olduğu sorusuna yanıt aradı. 
     Derginin yayınladığı rakamlara göre, New York Times'ın sermayesi 6.84 milyar, Washington Post'un sermayesi ise 6.7 milyar dolar. New York Times şimdiye kadar 89 Pulitzer ödülü almışken Washington Post'un aldığı ödül sayısı 36. New York Times'ın günlük abone sayısı 1.1 milyonu aşarken, Washington Post'unki 757 bini geçmiyor. New York Times'ın web sayfasına hergün 9.5 milyon kişi girerken, Washington Post'un sitesine 4.8 milyon kişi bakıyor. 
     New York Times'ın geçen sonbaharda Washington Post'u, International Herald Tribune Gazetesi yönetiminden dışladığını hatırlatan Forbes, Jayson Blair skandalının New York Times'ın prestijine büyük darbe indirdiğine dikkat çekti. Blair yüzünden gazetenin en tepedeki 2 adamının istifa etmek zorunda kaldığını kaydeden dergi, bu durumun borsaya da yansıdığını ve ''S P 500'' endeksi geçen yıl yüzde 10.3 artarken New York Times'ın hisselerinin yüzde 1.4 değer kaybettiğini yazdı. Buna karşılık Washington Post'un hisse senetleri son 12 ayda yüzde 38 değer kazanmış bulunuyor. International Herald Tribune'deki hissesini, New York Times'tan gelen baskılar sonucu 75 milyon dolara satmak zorunda kalan Washington Post, bundan bile karlı çıktı, çünkü Forbes, İnternational Herold Tribune'ün zarar ettiğini belirtti. 
     Bunlardan daha değerli olarak bu yıl New York Times sadece tek bir Pulitzer ödülü alırken, Washington Post 3 ödül birden kazandı. 
     
</TEXT>
</DOC>
