<DOC>
<DOCNO> 151177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/son/sondun16.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'de SARS bakan yedi.. 
</HEADLINE>
<TEXT>

     Çin Sağlık Bakanı Zhang Wenkang ve Pekin Belediye Başkanı Meng Xuenong, Komünist Parti'deki görevlerinden alındı. 
     Resmi haber ajansı Xinhua, Zhang'ın, Komünist Parti Sağlık Bakanlığı Genel Sekreterliği görevinden, Meng'in ise Komünist Parti Pekin Belediye Komitesi Genel Sekreter Yardımcılığı görevinden alındığını belirtti. 
     Komünist Parti Merkez Komitesi'nin aldığı kararın nedenini bildirmeyen ajans, Zhang'ın Sağlık Bakanı, Meng'in ise Pekin Belediye Başkanı olarak görevlerinde kalıp kalmadığına ilişkin bilgi vermedi. 
     Çin'deki sisteme göre, Komünist Parti'deki görevler hükümetteki görevlere göre çok daha önemli sayılıyor. İki yetkilinin partideki görevlerinden alınması, hükümetteki görevlerinden de alınacaklarının işareti sayılıyor. 
     Çin, Kasım ayında ülkede patlak veren ve daha sonra seyahatlar yoluyla dünyanın birçok ülkesine yayılan ''akut solunum yetmezliği sendromu'' SARS nedeniyle dünyanın tepkisini topladı. 
     Çinli yetkililer, hastalığı dünya kamuoyuna geç bildirmek ve boyutlarını gizlemekle suçlanıyorlar. 
     
     1 Mayıs tatili iptal 

     Öte yandan Çin'de 1 Mayıs bayramı sırasında ''Altın Hafta'' olarak adlandırılan ve çeşitli kültür organizasyonlarının düzenlendiği bir haftalık tatil, ''akut solunum yetmezliği sendromu'' SARS korkusu nedeniyle iptal edildi. 
     Çin Sağlık Bakanlığı yetkilisi Gao Qiang, 1 Mayıs'ın tek gün olarak kutlanmasına izin verilebileceğini, hastalığın yayılmasına neden olacak seyahatleri engellemek için haftalık tatilin iptal edildiğini açıkladı. 
     Gao, bu önlemin turizm gelirleri açısından bir kayba yol açacağını, ancak halkın sağlığı ile yaşamının her şeyin üstünde olduğunu söyledi. 
     Çin'de ''Altın Hafta'' sırasında, milyonlarca kişi hava, kara ve demiryollarıyla seyahat yapıyor. 
     Ülkede SARS'tan ölenlerin sayısının 79'a, hastalığa yakalananların sayısının ise 1807'ye yükseldiği açıklanmıştı. 
     





</TEXT>
</DOC>
