<DOC>
<DOCNO> 186318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sontur34.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray eski yöneticisi Burak Elmas'a ihtiyati haciz... 
</HEADLINE>
<TEXT>

     Galatasaray Kulübü eski Yönetim Kurulu üyesi Burak Elmas hakkında, kefil olduğu kredi borcunun ödenmediği gerekçesiyle ihtiyati haciz kararı alındı. 
     İstanbul Asliye Ticaret Mahkemesi'ne başvuran Yapı Kredi Bankası avukatlarının dilekçesinde, Sezginler Gıda Sanayi ve Ticaret A.Ş'nin bankanın müşterisi olduğu ve çeşitli tarihlerde toplam 10 trilyon 170 milyar liralık kredi kullandığı ifade edildi. 
     Bu kredilere Burak Elmas'ın kefil olduğu belirtilen dilekçede, İstanbul 2. İflas Müdürlüğü'nde şirketin iflas işlemlerinin yapıldığı anlatıldı. 
     Dilekçede, söz konusu kredi borcunun vadesi gelmesine rağmen ödenmediği ifade edilerek, Burak Elmas'ın mal varlığına borç miktarı kadar ihtiyati haciz konulması istendi. 
     Dosya üzerinden talebi inceleyen İstanbul Asliye Ticaret Mahkemesi, Burak Elmas'ın mal varlığı üzerine borç miktarı kadar ihtiyati haciz konulmasına karar verdi. 
     
</TEXT>
</DOC>
