<DOC>
<DOCNO> 197518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/guncel/gun05.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Papazdan sitem... 
</HEADLINE>
<TEXT>

   Beyoğlu'ndaki patlamada ölenler için düzenlenen törende papaz, "Müslüman liderlerin üzüntüsünü iletmemesi dehşet verici" dedi 
      DIŞ HABERLER SERVİSİ 
   
   İstanbul'daki Anglikan Kırım Kilisesi'nde, geçtiğimiz perşembe günü düzenlenen bombalı saldırılarda hayatını kaybedenleri anmak için bir tören düzenlendi. Törene, saldırıda hayatını kaybeden İngiltere Başkonsolosu Roger Short'un eşi Victoria Short, oğlu Thomas, kızları Elizabeth ve Katherine ile ABD'nin İstanbul Başkonsolosu David Arnette de katıldı. Yaklaşık 100 kişinin birlikte dualar okuyup saldırıları kınadığı tören boyunca geniş güvenlik önlemleri alındı. Kilisenin 50 metre uzağında tutulan Türk basın mensuplarının görüntü almaları engellendi. Kilisenin bulunduğu sokak da araç trafiğine kapatıldı. 
   
   'İyileri yenemezler' 
   Patlamanın meydana geldiği İngiltere Konsolosluğu'nun yakınlarındaki kilisede yapılan törenin ardından konuşan Anglikan Papazı Ian Sherwood, çok az sayıda Müslüman liderin saldırıları kınadığını belirterek, "Dünya'daki hiçbir Müslüman liderin bana üzüntüsünü bildirmemesi karşısında dehşete düştüm. Bu ilgilenilmesi gereken gerçek bir zayıflıktır" dedi. 
   Sherwood, İslam dünyasından daha fazla insanın şiddete karşı "artık yeter" demesi gerektiğini vurgulayarak, "Bu hafta, bir kez daha masumların çarmıha gerilmesine tanık olduk. Kötülerin iyileri yenmeye çalıştığını gördük. Ancak kötüler bizi yenemeyecek, iyiliği yok edemeyecekler" diye konuştu. 
   
   
</TEXT>
</DOC>
