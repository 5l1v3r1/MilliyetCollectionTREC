<DOC>
<DOCNO> 180298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sonspo06.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba Villarreal maçı eşit iki takımın maçı olacak... 
</HEADLINE>
<TEXT>

     Trabzonspor Teknik Direktörü Samet Aybaba, UEFA 1. turunda eşleştikleri Villarreal ile yapacakları maçın iki eşit takımın maçı olacağını söyledi. 
     Bordo-mavili takımın bugün yaptığı antrenman sonrasında gazetecilerin sorularını yanıtlayan teknik direktör Aybaba, Villarreal'in Real Madrid ile yaptığı karşılaşmayı izlediğini belirterek, ''Sadece seyrettiğimiz bir maç var. Biz iyi takımız. Onlar da iyi takım görüntüsü verdiler. Yeni oyuncular kadrolarına katarak, geçen yılki kötü günlerini silmişler. Coşkulu bir taraftarı var. Eşit iki takımın maçı olacak. Tur atlamak için elimizden geleni yapacağız'' dedi. 
     
     3 PUAN KAYBETTİK 
     Aybaba, ligin ilk haftasında topladıkları 7 puanın fena olmadığını söyledi. 
     Ligin ilk haftasında Konyaspor karşısında 2 puan, ligin ikinci haftasında da Fenerbahçe'ye yenildikleri maçta kendisine göre 1 puan olmak üzere 3 puan kaybettiklerine inandığını dile getiren Aybaba, ''Yine de 4 maçlık görüntü fena değil. Geçen yılın aynı döneminden 4 puan daha fazla topladık'' dedi. 
     Bir gazetecinin ''Kulüp başkanı Özkan Sümer'in, bordo-mavili takımın ilk 4 haftadaki oyununu iyi bulmadığı yönünde açıklamalarını nasıl değerlendiriyorsunuz'' sorusu üzerine de Aybaba, ''Başkanımızı memnun edecek oyunu yakında oynayacağız'' yanıtını verdi. 
     
</TEXT>
</DOC>
