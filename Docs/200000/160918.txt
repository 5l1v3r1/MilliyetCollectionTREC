<DOC>
<DOCNO> 160918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/spor/spo06.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom tarifesi 
</HEADLINE>
<TEXT>

Galatasaray'ın sahasını kapatamayan PFDK, Fenerbahçe'nin cezasını da es geçti. Disiplin Kurulu, Diyarbakır maçındaki olaylar için 2.5 milyar lira ceza verdi 
     CEMAL ERSEN 

     Ucuz kurtuldular 
     FENERBAHÇE ucuz kurtuldu. Galatasaray'ın Ali Sami Yen Stadı'nda Adanaspor ile oynadığı maçta 3 ve 4 numaralı anonslar yapılmasına karşın, gözlemci Murat Ilgaz'ın raporuna dayanarak Cim - Bom'a saha kapama cezası vermeyen PFDK, bu olayı Sarı - Lacivertliler için de uyguladı. Fenerbahçe'nin Diyarbakırspor maçındaki taşkınlıkları nedeniyle saha kapama beklenirken, Disiplin Kurulu bunu para cezasıyla geçiştirdi. 
     
     Kartal'a 1 milyar lira 
     SARI - Lacivertliler'in Diyarbakır ile berabere kaldığı maçta sahaya atılan tehlikeli maddeler nedeniyle hakem Kuddusi Müftüoğlu'nun yaptırdığı 3 ve 4 numaralı anonslar, gözlemciler Oğuz Sarvan ve Zihni Aksoy tarafından rapor edilmesine karşın, 2.5 milyar lira para cezası ile yetinen kurulun bu kararı şaşkınlık yarattı. PFDK, dünkü toplantısında Beşiktaş'a da Galatasaray maçındaki anons nedeniyle 1 milyar lira ceza verdi. 
     

</TEXT>
</DOC>
