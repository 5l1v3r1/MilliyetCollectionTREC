<DOC>
<DOCNO> 179667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/siyaset/siy01.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'İç ve dış tehditlerin etkisi h l sürüyor' 
</HEADLINE>
<TEXT>

   Maltepe Askeri Lisesi'nin açılış töreninde konuşan Org. Tolon, "bölücülük tehlikesi"ne dikkat çekti 
      TURAN GÜLTEKİN DHA 

   
   Maltepe Askeri Lisesi'nin 21'inci Dönem eğitim - öğretim yılı açılış törenine katılan Ege Ordu Komutanı Orgeneral Hurşit Tolon, Türkiye Cumhuriyeti'ne yönelik iç ve dış tehditlerin etkisini daha da artırarak sürdüğünü söyledi. Türk Ordusu'nun bu tehditlerin karşısında duracağını belirten Tolon, şöyle devam etti "Bu iç ve dış tehditlerin dün olduğu gibi, yarın da aynı azim ve kararlılıkla yenileceğinden kimsenin şüphesi olmasın. Bilmeyenlerin öğrenmesi, bilmezlikten gelenlerin uyanması için belirtmeliyim ki Cumhuriyet'in temel değerlerine yönelik her türlü saldırıyı korumak Türk Ordusu'na, tarihsel süreç içerisinde ulusu tarafından verilmiş anayasal bir görevdir." 
   
   'SAHİP ÇIKACAĞIZ' 
   Tolon, "Türk ulusu, sizlerle birlikte bölünmez bütünlüğünden ve üniter yapısından asla taviz vermeden sarsılmaz bir azim ve inançla bu yolda yürümeye devam edecek, Atatürk'e Cumhuriyetimize, laikliğe her halde ve şartta sahip çıkacaktır. Çünkü çağdaş uygarlık, üniter yapı ve laiklik Yüce Atatürk'ün Türk milletine ve siz gençlere bıraktığı en büyük mirastır. Hedefimiz Yüce Atatürk'ün manevi mirası olan bilim ve teknik, gayemiz bir ve bölünmez laik Türkiye Cumhuriyeti, çabamız bu yüce değerlere sahip olmayanlarla mücadele etmektir" diyerek sözlerini noktaladı. 
   
</TEXT>
</DOC>
