<DOC>
<DOCNO> 164294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/spor/spo15.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

Fırtına gençler      FRANSA'DA düzenlenen Eur'Altus Oyunları'nda judocularımız erkeklerde ve kızlarda ikinci oldu. 8 ülkenin 15 - 16 yaşlarındaki sporculardan kurulu takımlarının katıldığı oyunlarda Türkiye judo ve futbolda mücadele etti. Erkek judocularımız finalde Fransa, bayanlar ise Tunus'a yenilerek ikinci oldu. Futbolda Fransa'yı 5 - 4 yenen milliler, bugün İtalya ile karşılaşacak. 
     
Erman imzaladı      BURSASPOR, Trabzonlu Erman Güraçar ile 2 yıllık imza attı. Teknik direktörlüğe getirilmesi planlanan Hagi'nin National Bükreş'ten Tiberiu Curt ve Stuttgart'ta oynayan Rumen Ganea'yı alacağı öğrenildi. 
     
Kötü başladık      ÜMİT Milli Basketbol Takımımız, Dünya Şampiyonası hazırlıkları çerçevesinde Abdi İpekçi Salonu'nda düzenlenen özel turnuvadaki ilk maçında Rusya'ya 76-69 yenildi. Ümitler bugün 19.00'da Litvanya ile karşılaşacak. 
     
Gurbetçi avı      GAZİANTEPSPOR Almanya 3. ve 4. Ligleri'nde top koşturan 21 futbolcuyu Türkiye'ye getirdi. Kırmızı - Siyahlılar, genç yıldız adaylarının bir süre altyapıda deneneceğini açıkladı. 
     
Samsun atakta      TRANSFERDE hızlanan Samsunspor, Diyarbakırspor'dan ayrılan Evren'i renklerine kattı. Brezilya'nın Guaramani takımının 22 yaşındaki sol kanat oyuncusu Jilson da faksla 3 yıllık imza attı. 
     
Sertan'dan veda      ATTIĞI gollerle Malatyaspor'u UEFA Kupası'na taşıyan isimlerden olan Sertan, Sarı - Kırmızılı kulüpten ayrıldı. Tecrübeli golcünün yüksek bir fiyat talep etmesi üzerine, görüşmelerden istenen sonuç çıkmadı. 
     
İşlem tamam      DIŞ transferde Mısırlı Disuku, Belçikalı Smeets ve Paraguaylı Salcedo ile daha önce sözleşme yapan Ankaragücü, Sanabria ile de anlaştı. 29 yaşındaki Paraguaylı oyuncunun 130 bin dolar alacağı öğrenildi. 
     
FILA buluştu      ULUSLARARASI Güreş Federasyonu FILA İcra Komitesi Antalya'da toplandı. Başkan Rafi Martinetti başkanlığındaki 8 kişilik heyetin, minderde yapılacak olan değişimi tartışacağı açıkladı. 
     
Hedefi vurduk      16. Altın Ok Grand Prix Okçuluk Turnuvası'nda 50 ve 30 metre atışlarına katılan 13 sporcumuz finallere adını yazdırdı. Turnuva yarın yapılacak olan takım yarışmalarıyla birlikte sona erecek. 
     
Yeni boyut      TÜM sporlara kucak açan "Ön Sportürk" dergisi, yeniden yayınlanmaya başladı. Kitap - dergi formatıyla okuyucularının karşısına aylık çıkacak olan Ön Sportürk'ün, 6 milyon liradan satılacağı açıklandı. 
     

</TEXT>
</DOC>
