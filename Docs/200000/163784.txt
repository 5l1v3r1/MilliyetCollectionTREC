<DOC>
<DOCNO> 163784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/dunya/dun02.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington beyaz sayfa açmak istiyor 
</HEADLINE>
<TEXT>

     KADRİ GÜRSEL 
WASHINGTON 

     ABD, Türkiye ile, tezkere krizi nedeniyle derin yara alan ilişkilerini yeniden tanımlayarak tamir etmek ve bu çerçevede yeni bir başlangıç yapmak niyetinde. Dışişleri Bakanlığı Müsteşarı Büyükelçi Uğur Ziyal'in Washington'a yaptığı ziyaret öncesi, ABD Dışişleri Bakanlığı'nın davetlisi olarak bulunduğumuz ABD başkentinde edindiğimiz bu izlenim, Amerikalı yetkililerin AKP hükümeti ve Başbakan Recep Tayyip Erdoğan hakkında kullandıkları dengeli üslupla da güçleniyor. 
     
     'İcraat önemli' 
     Amerikan Dışişleri Bakanlığı'nın Türkiye'yi uzun süredir yakından izleyen bir yetkilisi Milliyet'e yaptığı açıklamada, AKP hükümetine karşı önyargılı olmadıklarını, tersine, "hükümeti sadece yaptıklarıyla yargılayacaklarını" belirtirken, "Başbakan Erdoğan'la daha önce yakın ilişkimiz yoktu, ama artık var. Bu hükümet h l yerleşmeye çalışıyor biz onları öğreniyoruz, onlar da bizi" dedi. 
     
     'Geleceğe bakalım' 
     Dışişleri yetkilisinin, "Türkiye ilişkilerin tekrar rayına oturması amacıyla ne yapmalı " şeklindeki, son zamanlarda cevabı çok aranan soruya verdiği yanıt, ilişkilerin yeniden tanımlanması için çerçeve niteliğindeydi "Biz Türkiye'ye şunu bunu yapın demek yerine soruyoruz, 'Türkiye kendisini nerede görmek istiyor Kıbrıs'ta çözüme katkıda bulunmak istiyor mu Kendisini NATO üyesi olarak mı görmek istiyor AB'ye doğru ilerlemek istiyor mu " 
     "İlişkilerimiz geçmişte asla Irak etrafında şekillenmedi. Bundan çok daha geniştir. İkili ilişkilerde artık geleceğe bakıyoruz" diyen aynı yetkili, "Türkiye'nin laik demokrasisini, insan hakları ve ekonomi alanındaki reformlarını destekliyoruz. Modernleşen ve AB'ye doğru ilerleyen Türkiye'yi destekliyoruz. Bu konuda Türkiye'ye yeniden yardımcı olmaya hazırız. Irak konusunda da işbirliği yapabiliriz. Bu bölgede Batı'ya yönelmiş, modern bir demokrasi Ortadoğu'ya örnek olabilir" şeklinde konuştu. 
     
     'Gizli gündem yok' 
     Washington'dan verilen diğer mesajlar ise şöyleydi 
     SURİYE Suriye'ye HAMAS, Filistin Halk Kurtuluş Cephesi, Hizbullah gibi terörist örgütleri artık beslemeyin diyeceğiz. Bu konularda bir şeyler yapacağız. Birilerinin Suriye'ye bizim ne kadar ciddi olduğumuzu söylemesini istiyoruz. 
     IRAK Türkiye Irak'ın doğal tedarikçisidir. Büyük miktarda iş yapabilir Irak'ta. Türkiye istikrar gücünde görev almak istiyor ama asla Türkiye'ye, 'Polonya komutasına girin' demedik. 
     IRAK KÜRTLERİ Irak Kürtleriyle ilgili gizli bir gündemimiz yok. Savaş sırasında bazı görevler üstlenerek bize yardımcı oldular. Bu görevler için silahlandılar. Görevlerinin dışına çıktıkları an onları silahsızlandırıyoruz. 
     PKK KADEK Türkiye'ye Irak'tan terörist tehdit gelmesine izin vermeyeceğiz. 
     

</TEXT>
</DOC>
