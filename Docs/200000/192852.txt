<DOC>
<DOCNO> 192852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sonspo24.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya şokta AB'den kara haber İflas... 
</HEADLINE>
<TEXT>

     İtalya Birinci Futbol Ligi'nde Serie A ekonomik krizle boğuşan kulüpler için kara haber. İtalyan hükümetinin, futboldaki ekonomik krizi mali yardımla çözebilmek için 10 Şubat 2003'te onayladığı kararname, Avrupa Birliği engeline takıldı. 
     Kararnamenin Avrupa'da rekabeti düzenleyen normları ihlal ettiğini ileri süren Avrupa Birliği, İtalya hakkında soruşturma açılmasını kararlaştırdı. 
     
     ÇİFTE SORUŞTURMA 
     AB Rekabet Komisyonu Komiseri Mario Monti, İtalya'nın söz konusu kararnameyle rekabet koşullarını ihlal ettiği kanısına vardı. 
     AB İç Piyasa Komisyonu Komiseri Frits Bolkestein ise, İtalya'daki kararnamenin muhasebe işlemleri açısından da ihlal olarak yorumlanabilecek unsurlar içerdiğini düşünüyor. AB'den gelen bilgilere göre, her iki komisyon da 11 Kasım tarihinde İtalya hakkında birer soruşturma açma hazırlığına başladı. 
     Soruşturmalarda, İtalyan hükümetinin futbol kulüplerine mali yardım amacıyla çıkardığı kararnamenin yasal olup olmadığı ve bunun AB nezdindeki muhasebe normlarını ihlal edip etmediği incelenecek. 
     
     İPTAL OLASILIĞI KULÜPLERİ KORKUTUYOR 
     AB komisyonları tarafından İtalya'nın mahkum olması durumunda, 2002-2003 sezonunda kararnameden yararlanmış olan İtalyan kulüplerinin, gelecek sezondan itibaren son derece ciddi bir ekonomik krizle yüzyüze gelecekleri belirtiliyor. 
     İtalyan basınındaki haberlere göre kararnamenin iptali FC Bologna, Sampdoria Cenova ve FC Juventus dışındaki Serie A takımlarında bütçelerdeki gediğin bir anda büyümesi anlamına gelecek. 
     İtalyan hükümeti tarafından 10 Şubat 2003'te onaylayarak yürürlüğe konan ve kulüplerin mali krizi atlatabilmeleri için bir cankurtaran işlevi görmüş olan kararnamenin iptali durumunda İtalyan takımlarının batağa saplanacakları belirtiliyor. 
     İtalyan basınının sayfalarına yansıyan istatistiki verilere göre, kulüplerin kararnameden yararlanma olanağının kalkması bütçe açıklarının çığ gibi büyümesini de beraberinde getirecek. AC Milan'ın bütçe açığının 29.5 milyon Euro'dan 247.3 milyon Euro'ya, FC Inter'in bütçe açığının 17.38 milyon Euro'dan 304.84 milyon Euro'ya, AS Roma'nın bütçe açığının 104.80 milyon Euro'dan 224.8 milyon Euro'ya, SS Lazio'nun bütçe açığının ise 121.8 Euro'dan 313.8 Euro'ya yükseleceği bildiriliyor. 
     
</TEXT>
</DOC>
