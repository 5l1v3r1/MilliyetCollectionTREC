<DOC>
<DOCNO> 179259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/siyaset/siy07.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hıristiyanlar Türkiye'nin AB üyeliğine karşıyız 
</HEADLINE>
<TEXT>

   
   Almanya'da muhalefetteki Hıristiyan Sosyal Birlik CSU Partisi Meclis Grubu Başkanı Michael Glos, Türkiye'nin Avrupa Birliği'ne AB tam üyeliğine karşı olduklarını belirterek, 2004'te yapılacak Avrupa Parlamentosu AP seçimlerinde bunu seçim malzemesi olarak kullanacaklarını söyledi. 
   Glos, Alman Haber Ajansı'na DPA yaptığı açıklamada, Türkiye'nin AB'ye tam üyeliğine karşı oluşlarının nedenini, "Türkiye'nin ekonomik durumu ve farklı kültüre sahip olması" olarak açıkladı. Türkiye ile AB'ye tam üye olmadan özel ilişkilere girilmesini isteyen Glos, "Kırmızı - Yeşil koalisyon hükümetinin, Türkiye'nin AB üyeliğini bu kadar ileri götürmesinin yanlış olduğunu aşırı dinci Kaplan'ın davası gösteriyor" ifadesini kullandı. 
   Glos, İçişleri Bakanı Otto Schily ve Dışişleri Bakanı Joschka Fischer'den, Almanya'daki suçluların Türkiye'ye sınır dışı edilmesi için, "düzenli ve güvenilebilir yargılama beklenmesi" konusunda Türkiye ile görüşmelerini istedi. 
   
</TEXT>
</DOC>
