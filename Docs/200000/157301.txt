<DOC>
<DOCNO> 157301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sonspo05.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Manavlıktan tenis antrenörlüğüne... 
</HEADLINE>
<TEXT>

     Adana'da, geçimini manav dükkanı işleterek sağlayan bir genç, azmetti ve önce izleyip sonra uygulayarak tenis öğrendi. Turnuvalara katılacak kadar kendini geliştiren genç adam, şimdi de Türkiye çapında iyi bir derece elde etmeyi hedefliyor. 
     Diyarbakır'ın Çermik İlçesi Alakoç Beldesi'nde yıllar önce terörden kaçarak ailesiyle birlikte Adana'ya gelen ve babasının yanında çalışmaya başlayan Nezir Ramazan Kocaman, 23 yıldır manav dükkanı işletiyor. 
     Kocaman, Gençlik ve Spor Adana İl Müdürlüğü'nün Kurtuluş Mahallesi'ndeki Ünsal Fikirci Spor Tesisleri karşısındaki dükkanına müşteri gelmediği zamanlar açık alanda tenis oynayanları izlediğini belirterek, ''İlgim zamanla tenis sporunu sevmeme yol açtı. Seyrettikçe ben de oynayabileceğime inandım'' dedi. 
     Kocamaz, tenis öğrenmek için kimseden ders almadığını belirterek, şunları kaydetti 
     ''Dükkan, tenis kortundan 20 metre uzaklıkta. Günün büyük bölümünü boş geçiriyordum. Tesislerdeki görevlilerin de desteğiyle yoğunluk olmadığı saatlerde ödünç aldığım raketle duvar çalışması yaptım. Tenis dersi alanlar ve oynayanları çok yakından izleyerek kendimi geliştirdim. Azmettim ve yılmaksızın çalıştım. Daha sonra turnuvalara katılacak kadar kendimi geliştirdim. Kendime olan güvenim artı. Şimdi antrenörlük de yapıyorum ve hedefim Türkiye genelinde masterlerda iyi bir derece elde etmek.'' Kocaman, 3 çocuğuna da tenis sporunu sevdirdiğini belirterek, ''Tenis söylendiği gibi zengin sporu değil. Bunun en çarpıcı modeli ve örneği benim. En büyük dileğim Hülya Avşar ile maç yapmak. Adana'da konuk etmek isterim. Tenisin yaygınlaşmasında katkılarını inkar etmemek gerekir'' diye konuştu. 
     
</TEXT>
</DOC>
