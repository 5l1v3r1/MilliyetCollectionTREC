<DOC>
<DOCNO> 194016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/soneko24.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Onur Air iç hat seferlerine başlıyor... Biletler promosyonlu... 
</HEADLINE>
<TEXT>

     Onur Havayolları, 8 Aralık Pazartesi günü 79 milyon lira fiyatla, yurtiçi tarifeli seferlerine başlayacak. 
     Onur Air Genel Koordinatörü ve Yönetim Kurulu Üyesi Şahabettin Bolukçu, düzenlenen basın toplantısında yaptığı konuşmada, Avrupa'nın birçok kentine seferler düzenleyen Onur Air'in, şimdi de THY dışında iç hatlarda en kapsamlı tarifeli sefer programını başlatan ilk özel havayolu şirketi olduğunu söyledi. 
     Yurtiçi tarifeli seferlerine 8 Aralık Pazartesi günü saat 14.00'te yapılacak Kayseri uçuşuyla başlayacaklarını belirten Bolukçu, başlangıçta Adana, Antalya, Diyarbakır, Erzurum, İzmir, Samsun ve Trabzon olmak üzere 8 kente uçacaklarını bildirdi. 
     Bolukçu, Mart ayı itibarıyla da Sivas, Van, Malatya, Gaziantep ve Bodrum'u uçuş planlarına ekleyeceklerini kaydetti. 
     Seferlerde önceliği karayoluyla 12 saati geçen şehirlere verdiklerini belirten Bolukçu, tarifeli seferlerin tümünün başlangıçta günde 2 kez gerçekleştirileceğini, Kayseri, Erzurum ve Samsun'a ise günde tek sefer düzenleneceğini bildirdi.- 
     
     GİDİŞ DÖNÜŞ 149 MİLYON LİRA 
     Bilet fiyatlarını tek yön uçuşlarda 79 milyon, gidiş dönüşlerde 149 milyon olarak belirlediklerini açıklayan Şahabettin Bolukçu, ''79 milyonu başlangıçta dalgalı fiyat olarak ilan etmiyoruz. Dolara ve petrole bağlı olarak Türk Lirası'nin stabil olduğunu düşünürsek 79 milyonun değişmeyeceğini tahmin ediyoruz'' dedi. 
     Şahabettin Bolukçu, iç hatlarda 1 milyon 600 kişiyi uçurmayı hedeflediklerini söyledi. 
     Yılsonu itibarıyla Onur Air'in, iç hat yolcu sayısı hariç 2 milyon 400 bin kişiyi taşıdığını, 2004 beklentilerinin ise 3 milyon 200 bin kişi olduğunu anlatan Bolukçu, yıllık ortalama cirolarının 300 milyon dolar, Türk turizmi ve yan sektörlerine sağladıkları katkının ise 800 milyon dolar olduğunu dile getirdi. 
     Onur Air'in 11 yılda yaklaşık 32 milyon yolcu taşıdığına işaret eden Bolukçu, bu süre içinde Türk ekonomisine 2.2 milyar dolarlık döviz girdisi sağladıklarını bildirdi. 
     
</TEXT>
</DOC>
