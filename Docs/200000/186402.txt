<DOC>
<DOCNO> 186402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/yasam/yas06.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Azrail gibi kamyon 
</HEADLINE>
<TEXT>

   İzmir'de freni patlayan kamyon dehşet saçtı. Güvenlik binasına çarpan kamyon bir kişiyi öldürdü, şoför ağır yaralandı... 
      İZMİR DHA 
   
   İzmir Bornova'da aşırı yük nedeniyle freni patlayan kamyon dehşet saçtı. 
   Dün akşam saatlerinde Ankara Caddesi Ambarlar Kavşağı yakınlarındaki Batı Beton AŞ Tesisleri'nde meydana gelen kazada, Yüksel Demir'in kullandığı 35 UV 219 plakalı kamyona taş ocağından kaya parçaları yüklendi. Yüklemenin ardından taş ocağından hareket eden kamyon, yokuş aşağı inerken aşırı yük nedeniyle freni patladı. Kamyonun hakimiyetini kaybeden Demir, son sürat taş ocağının girişindeki güvenlik binasına çarptı. Üzerine tonlarca kaya parçasıyla birlikte kamyon devrilen güvenlik binası çöktü. Binada bulunan güvenlik görevlisi Turhan Ceyhan 28 enkaz altında kalarak feci şekilde hayatını yitirirken, kamyon şoförü Demir ise metal yığınına dönen kamyonda sıkıştı. Demir 2 saatlik çalışmanın sonucunda, kamyondan çıkarıldı. Ağır yaralı olarak Ege Üniversitesi Tıp Fakültesi Hastanesi'ne kaldırılan Demir'in durumunun ciddi olduğu bildirildi. 
   
   
</TEXT>
</DOC>
