<DOC>
<DOCNO> 182742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sontur28.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya İçişleri Bakanı ile "Metin Kaplan" pazarlığı... 
</HEADLINE>
<TEXT>

     Almanya İçişleri Bakanı Otto Schilly, Metin Kaplan'ın teorik olarak 3. bir ülkeye iadesinin mümkün olabileceğini belirterek, ''Ama Türkiye dışında hangi ülkenin kendisini kabul edeceği konusu da çözülmesi gereken bir sorun. Bizim çabalarımız, Kaplan'ın Türkiye'ye sınır dışı edilmesi yönündedir'' dedi. 
     İçişleri Bakanı Abdülkadir Aksu ve Schilly, heyetler arası görüşmelerin ardından gazetecilere açıklamalarda bulundular. 
     Aksu, Schilly ile Kaplan'ın sınır dışı edilmesi konusunu görüştüklerini kaydederek, Kaplan'ın, işlediği suçtan dolayı Almanya'da yargılandığını ve 4 yıl hüküm giydiğini anımsattı. Türkiye'de işlediği suçlar nedeniyle, Kaplan hakkında 1997 yılında kırmızı bülten çıkarıldığını anlatan Aksu, 1999'da da Alman makamlarından iade talebinde bulunulduğunu söyledi. Aksu, idam cezasının kaldırılması ile birlikte iade taleplerini yinelediklerini, ancak, Düsseldorf Eyalet Yüksek Mahkemesi'nin 27 Mayıs 2003'te iade talebini reddettiğini kaydetti. 
     Alman hükümetinin Kaplan'ı sınır dışı etme kararının da Köln İdare Mahkemesi'nce reddedildiğini belirten Aksu, Alman hükümetinin Kaplan'ı sınır dışı etme niyet ve kararlılığının Türkiye-Almanya ilişkileri bakımından takdirle karşılandığını söyledi. 
     
     ''TÜRKİYE'DE YARGI BAĞIMSIZDIR'' 
     Aksu, Türkiye'de anayasal sistemin yasama, yürütme ve yargı olmak üzere 3 temel erk üzerine kurulu olduğunu ifade ederek, Türk yargısının dünyadaki tüm demokratik ülkelerde olduğu gibi bağımsız olduğunu vurguladı. Aksu, ''Dolayısıyla, Türk yargısına güvenmek zorundayız'' dedi. 
     ''İçişleri Bakanı olarak benim taahhüdüm, hükümetimizin hiçbir biçimde kötü muameleye göz yummayacağıdır'' diyen Aksu, bu görüşlerini vali ve güvenlik amirleriyle yapılan görüşmelerde de çok açık biçimde ve ısrarla dile getirdiklerini anlattı. 
     Göreve başladığında yaptığı ilk işin, işkence ve kötü muameleye karşı alınacak tedbirler ve bakış açısı konusunda bir genelge yayınlamak olduğunu bildiren Aksu, Başbakan Recep Tayyip Erdoğan'ın da, 81 il valisi ile yaptığı ilk toplantıda işkence ve kötü muamele iddialarının kökünün kazınması talimatını verdiğini söyledi. 
     
     SCHILLY'NİN KONUŞMASI 
     Almanya İçişleri Bakanı Schilly, Ankara'ya gelişinde çok güzel karşılandığını belirterek, Aksu'ya teşekkür etti. 
     Aksu'yu Berlin'e davet ettiğini kaydeden Schilly, görüşmelerinin son derece dostane geçtiğini söyledi. 
     Kaplan dosyası üzerinde fikir alışverişinde bulunduklarını anlatan Schilly, Federal Almanya Hükümeti olarak Kaplan'ı sınır dışı etme konusundaki kararlılıklarını dile getirdiğini bildirdi. Schilly, ayrıntılı olarak Köln İdare Mahkemesi'nin kararı üzerinde durulduğunu ve bu konuda fikir alışverişinde bulunulduğunu belirterek, bu kararın Kaplan'ın sınır dışı edilmesine engel oluşturduğunu vurguladı. Schilly, bu karara karşı temyiz başvurusunda bulunduklarını ifade etti. 
     Buna ek olarak, Türk tarafından bazı açıklamalara ve teminatlara ihtiyaç olduğunu dile getirdiklerini belirten Schilly, Aksu'nun da ek açıklamalar ve teminatlar konusunda yardımcı olacağını söylediğini bildirdi. 
     Schilly, Aksu'nun, işkence konusunda bundan sonra çok daha titiz davranılacağını söylediğini, özellikle karakollarda işkencenin kesinlikle önleneceğine dair Türk hükümetinin kararlı tutumunu dile getirdiğini, bunun da kendileri açısından çok önemli olduğunu anlattı. 
     Başbakan Recep Tayyip Erdoğan'ın Almanya Başbakanı ile yaptığı görüşmelerde de bu konuların ele alındığını ifade eden Schilly, Köln İdare Mahkemesi nezdinde, Kaplan'ın sınır dışı edilebilmesi konusunda Türk tarafından gerekli desteğin verileceği sözünü aldıklarını kaydetti. 
     Aksu ile görüşmelerinde bazı sorunlara tam açıklık getirmenin mümkün olmadığını, bazı konuların Adalet Bakanlığı'nı ilgilendirdiğini, bu nedenle de bu konuları bundan sonraki görüşmeye bıraktıklarını anlatan Schilly, Adalet Bakanı Cemil Çiçek ile Roma'da yaptıkları görüşmeye değindi. 
     
     SORULAR 
     Bir gazetecinin, ''Kaplan'ın sınır dışı edilmesi konusunda burada yaptığınız görüşmeden tatmin oldunuz mu Türk tarafından başka bazı destekleyici unsurlara ihtiyacınız var mı '' sorusuna Schilly, şöyle karşılık verdi 
     ''Sayın Aksu'dan aldığım bilgilerden memnun ve tatmin oldum. Bazı hususlara somut olarak açıklık getirme imkanımız olmadı, bu hususları da Sayın Çiçek ile görüşme imkanımız olacak. Almanya'daki bu davanın ne zaman sonuçlanacağı ve ne zaman başarılı bir şekilde sonuca ulaşacağı konusunda kesin bir şey söyleyemiyorum. Ancak, bu gerçekleştikten sonra, Kaplan'ın somut olarak sınır dışı edilme tarihi üzerinde fikir beyan edebilirim. Mahkemeler, bu konuda da kararlarında özgürlerdir.'' Schilly, ''Kaplan'ın Türkiye'de yeniden yargılanmasını istediniz mi '' sorusu üzerine, şunları söyledi 
     ''Hayır. Benim burada herhangi bir dava ile ilgili talebim olmadı. Görüşülen konu, Alman idare mahkemesinin vermiş olduğu bir karardır. Kaplan aleyhine ve Kaplan'ın sınır dışı edilmesi konusunda varolan engeller konusundadır. Bu engeller de şunlardır Kaplan, Türkiye'ye iade edildikten veya sınır dışı edildikten sonra kendisini bekleyen Türkiye'deki davada, mahkeme nezdinde işkence veya kötü muamele sonucunda elde edilmiş ifadelerin kesinlikle kullanılmamasıdır. Mahkeme bunu istemektedir. Biz de buna dair karşı argümanlar bulma peşindeyiz.'' Sınır dışı edilmesi yönündeki engeller kalktıktan sonra Kaplan'ın üçüncü bir ülkeye iade edilmesi konusunun gündeme gelip gelmediği sorulan Schilly, şunları kaydetti 
     ''Teorik olarak böyle alternatifler mevcut olabilir. Ancak, mevcut şartlarda bunu düşünmek istemiyoruz. Bu kişinin normal şartlarda Türkiye'ye iade edilememesi durumunda belki başka alternatif üzerinde durulabilir. Türkiye dışında hangi ülkenin kendisini kabul edeceği konusu da çözülmesi gereken bir sorun. Bizim çabalarımız, Kaplan'ın Türkiye'ye sınır dışı edilmesi yönündedir.'' 
     
</TEXT>
</DOC>
