<DOC>
<DOCNO> 175744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sonspo23.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Cimbom'a temkinli hazırlanıyor... 
</HEADLINE>
<TEXT>

     Birinci Süper Futbol ve Avrupa Şampiyonlar Ligi'nde sezona evinde oynadığı Diyarbakırspor ve CSKA Sofya maçları ile başlayan ve aldığı galibiyetlerle morali yükselen Galatasaray'ı pazar günü evinde ağırlayacak olan Gaziantepspor'da, maç öncesi iddialı demeçlerden kaçınılmaya çalışılıyor. 
     Teknik Direktör Nurullah Sağlam, Galatasaray'ın Şampiyonlar Ligi ön eleme karşılaşmasında CSKA Sofya takımıyla oynadığı karşılaşmayı izlediğini, rakip CSKA'nın çok açık bir futbolu tercih ettiğini, yaptığı hatanın bedelini de 3 golü kalesinde görerek ödediğini söyledi. 
     Galatasaray gibi Avrupa tecrübesi olan, güçlü ve kaliteli oyunculara sahip bir takıma karşı CSKA Sofya ekibinin yanlış taktikle oyuna başladığını savunan Sağlam, ''CSKA Sofya takımı da iyi bir ekip, iyi oyuncular var. Ancak, Galatasaray gibi bir takımla oynarken ayağın yere basmalı, hayaller içinde yüzmemelisin. Açık bir futbolu tercih edeceksen ona göre de oyun kurgun olmalı, oyuncuların olmalı. Galatasaray 3 gol attı ama 10 tane de kaçırdı, tarihi bir farkı kaçırdı'' diye konuştu. 
     Galatasaray'ın, Gaziantepspor maçı öncesi aldığı bu galibiyetin rakip oyuncular üzerinde psikolojik ve pozitif bir etki yapacağını, bu nedenle maçın atmosferinin mutlak değiştiğini ifade eden Sağlam, şunları söyledi 
     ''Galatasaray'ın rakibi önünde oynadığı futbol ve aldığı sonuç çok iyi. Rakibin aldığı sonuç onlar üzerinde mutlak bir pozitif etki yapacak. Gaziantepspor olarak mutlak yeneceğiz, galibiyetten başka düşüncemiz yok, Galatasaray'a Kamil Ocak Stadı'nı dar edeceğiz gibi iddialı sözlerden kaçınmamız gerekiyor. Ütopik şeylerin peşinde koşmuyoruz. Sonuçta bir futbol maçı oynuyorsunuz, karşınızdaki ekip Galatasaray. Maçın sonucuna etki yapacak, sonucu her an değiştirecek deneyimli oyunculara sahip. 
     Sonuçta rakipten korkmuyoruz, çekinmiyoruz, biz de futbolcularımıza güveniyoruz. Ancak, kendimizi de dev aynasında görmüyoruz. Ayaklarımız yere basıyor, ne söylediğimizi çok iyi biliyoruz. CSKA Sofya gibi atak bir futbolu kimse bizden beklemesin, tedbirlerimizi ve ne yapmak istediğimizi herkes karşılaşmada görecek.'' Sağlam, Galatasaray maçı öncesinde futbolcuların çalışma hırsı ve temposundan memnun olduğunu, cezalı Nuri dışında eksik oyuncusu bulunmadığını belirtti. 
     Nurullah Sağlam, adalesinde hafif sertleşme bulunan Hasan Özer'in durumunun maç saati belli olacağını sözlerine ekledi. 
     
</TEXT>
</DOC>
