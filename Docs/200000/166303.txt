<DOC>
<DOCNO> 166303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/spor/spo05.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kupa Fransa'nın 1-0 
</HEADLINE>
<TEXT>

Ev sahibi, dramatik geçen final maçını Henry'nin 97'de attığı altın gol ile kazanırken maçtan sonra Foe'nin posterine takılan madalya bütün stadı gözyaşlarına boğdu 
     ALTINCI Konfederasyon Kupası Fransa'nın. Ev sahibi ekip, normal süresi 0 - 0 biten maçta galibiyeti Henry'nin 97'de attığı altın gol ile buldu. Golden sonra buruk bir sevinç yaşayan Henry ile Fransız futbolcular hemen Kamerun'lu oyuncularla biraraya geldiler ve birbirlerini tebrik ettiler. Karşılaşma sonrası yapılan ödül töreninde madalyalarını almaya Foe'nin 17 numaralı formasını giyerek giden Kamerunlu futbolcular ilk madalyayı Foe'nin posterine takarak tribünlerdeki 50 bin kişiyi gözyaşlarına boğarken her iki takımın kaptanı kupayı birlikte kaldırdı. 
     
Foe'ye son görev      MARC - Vivien Foe dün oynanan Fransa - Kamerun maçı öncesinde iki takımın futbolcuları tarafından da anıldı. Karşılaşma öncesi ısınmaya üzerlerine Foe'nun 17 numaralı formasını giyerek çıkan Kamerunlu futbolcular sahanın ortasında temsili bir anma töreni yaptılar. Tribünlerdeki Kamerunlu taraftarlar ise üzerinde Foe yazan siyah tişörtlerle talihsiz futbolcuyu andılar. Daha sonra iki takım futbolcuları sahaya dev bir Foe posteriyle çıkıp, orta sahada kol kola saygı duruşunda bulundular. Bu arada maçı Foe'nun eşi Marie-Luise de gözyaşları içinde izledi. 
     

</TEXT>
</DOC>
