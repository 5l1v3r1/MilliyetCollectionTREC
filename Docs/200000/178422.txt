<DOC>
<DOCNO> 178422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sondun25.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıcakların İngiltere'de bir haftalık bilançosu 900 kişi öldü... 
</HEADLINE>
<TEXT>

     İngiltere'de bu yıl bütün diğer Avrupa ülkeleriyle birlikte etkili olan aşırı sıcakların, bir haftada 900'e yakın can aldığı tahmin ediliyor. 
     Resmi istatistiklere göre bu yıl sıcakların etkili olduğu günlerde ölüm sayısının, geçen yılların aynı dönemlerine oranla yüzde 10 oranında arttığına işaret eden uzmanlar, bu artışı aşırı sıcaklara bağladı. 
     Ülkede bu yıl 8-15 Ağustos arasında 10 bin 132 kişinin yaşamını yitirdiğine dikkat çeken yetkililer, bu sayının geçen 5 yılın aynı haftasına göre 907 daha fazla olduğunu ifade etti. 
     İngiltere'de 8-15 Ağustos arasında hava sıcaklığı rekor seviyeye ulaşmış ve 10 Ağustos'ta Kent bölgesinde sıcaklık 38.1 derece olmuştu. 
     
     KRALİÇE MARIE-ANTOINETTE'İN MEŞESİ KURUDU 

     Öte yandan, Fransa'yı Ağustos başlarında kavuran aşırı sıcak hava dalgası, Kraliçe Marie-Antoinette'in Versay şatosunun bahçesinde en sevdiği ağacı da kuruttu. 
     Versay bahçe sorumlusu Alain Baraton, ''1680 ya da 1681'de dikilen meşe, 30-40 yıl daha ayakta kalabilirdi, ama aşırı sıcaklara dayanamadı. Bugün üzerinde sadece birkaç yeşil dal kaldı...'' dedi. 
     Söylendiğine göre, Marie-Antoinette'in gölgesinde oturmayı pek sevdiği tarihi meşe ağacının sağlığı, 1999 fırtınasında epey bozulmuştu. Bahçe sorumlusu, ''Tarihi ağaç, çevresindeki genç ağaçlar sayesinde rüzgar ve güneşten fazla etkilenmiyordu, ama fırtına çok sayıda ağacı devirince kraliçenin gözde meşesi korumasız kalmıştı...'' diye anlattı. 
     Fransa'daki bitkisel mirası korumak amacıyla kurulmuş bir derneğin yetkilileri de ağustos sıcaklarının, park ve bahçelerdeki ağaçlara 1999 fırtınasından daha fazla zarar verdiğini ve bitkilerin ağır ağır ölmekte olduklarını söylediler. 
     
</TEXT>
</DOC>
