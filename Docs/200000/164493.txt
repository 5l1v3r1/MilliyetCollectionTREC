<DOC>
<DOCNO> 164493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/ekonomi/eko01.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet fırsatı kaçırıyor 
</HEADLINE>
<TEXT>

JP Morgan, taahhütlerdeki gecikmenin IMF kredisinin ağustosa ertelenmesine neden olabileceğini belirtirken, analistler Türkiye'nin borçlanma maliyetleri açısından fırsatları kaçıracağı uyarısında bulunuyorlar 
     Yabancı analistler hükümetin bazı ekonomik reformları zamanında yerine getirememesi nedeniyle IMF'nin son kredi diliminin serbest bırakılmasının üç ay erteleyebileceğini belirtiyor. 
     IMF ile yürütülen ekonomik programın normal takvime göre 500 milyon dolarlık kredi diliminin haziran ortasında onaylaması gerekiyor. Ancak sosyal güvenlik, İcra İflas Yasası ve bütçeye ilişkin taahtütlerin yerine getirilememesi nedeniyle IMF İcra Kurulu toplanamıyor. Hükümet gereken reformların yerine getirilmesi için Meclis'in ağustosa kadar çalışmasını talep edebileceğini bildirmişti. 
     ABD yatırım bankası JP Morgan, IMF kredilerinin gecikeceği ihtimalinin artmasını gerekçe göstererek model gelişen piyasalar portföyündeki Türk tahvillerinin ağırlığını nötr konumundan underweight düşük ağırlık konumuna indirdi. JP Morgan'ın dün yayımladığı araştırma notunda, "IMF'nin 5. ve 6. gözden geçirmelerinin birlikte yürütüleceğine inanıyoruz. Bu da Türkiye'nin en iyi şartlar altında ağustos sonuna veya eylül başına kadar IMF'den kredi alamaması anlamına geliyor" denildi. 
     Bear Stearns'ın yayımladığı araştırma notunda da "Şu sıralar IMF İcra Kurulu'nun 5. gözden geçirme'yi temmuz sonuna veya ağustosa erteleyebileceği endişeleri var. Kredinin serbest bırakılması eylüle sarkabilir" ifadesi kullanıldı. 
     
     Kaçan fırsat 
     Analistler, pekçoğu nisanda tamamlanması taahhüt edilen IMF reformlarında yavaş ilerleme kaydedilmesinin gelişmekte olan piyasalara para girişinin arttığı bir dönemde borçlanma maliyetlerini düşürme açısından, Türkiye'nin çok önemli bir şansı kaçırma anlamına geldiğini söylüyorlar. 
     Irak savaşı sürecinde ABD ile yaşanan gerginlik nedeniyle yüzde 70'leri gören faizler son haftalarda yüzde 47 - 50 bandında işlem görüyor. Londra'da Lehman Brothers'dan Tolga Ediz, "Altın bir fırsat kaçırıyorlar. Küresel şartlar reel faizlerin tek rakamlara inmesi için bundan daha iyi olamaz. Hükümetin bunu anladığını sanmıyorum" dedi. 
     

</TEXT>
</DOC>
