<DOC>
<DOCNO> 171186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/soneko46.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Elinize dilinize dursun 
</HEADLINE>
<TEXT>

     Başbakan Recep Tayyip Erdoğan, orman arazilerinin satışı konusuna değinirken, ''Bunu ormanların peşkeş çekilmesi olarak ilan eden zihniyeti anlamak mümkün değil'' dedi. 
     Türkiye Odalar ve Borsalar Birliği'nin TOBB Erzurum Polat Renaissance Otel'de düzenlediği, Doğu Anadolu Bölgesi Ekonomi Zirvesi sona erdi. 
     Zirvenin sonunda bir konuşma yapan Başbakan Recep Tayyip Erdoğan, Türkiye'nin farklı kaynaklar bulması gerektiğini belirterek, bu kaynaklardan bir tanesinin de orman arazileri ile ilgili olduğunu söyledi. 
     Bu konunun bugün yeniden TBMM Genel Kuruluna geleceğini kaydeden Erdoğan, orman arazilerinden Türkiye'nin asgari elde edeceği paranın 25 milyar dolar olduğunu hatırlattı. 
     Türkiye'de 5 milyar metrekare arazinin orman vasfını kaybettiğini söyleyen Erdoğan, ''Ama maalesef gerek parlamento içi ve gerek parlamento dışı muhalefet hala bunu kavramış değil, bu hassasiyeti kavramış değil'' dedi. 
     ''Bunu ormanların peşkeş çekilmesi olarak ilan eden zihniyeti anlamak mümkün değil'' diyen Başbakan Erdoğan, bu arazilerin üzerinde zaten binalar bulunduğunu ve işgal altında olduklarını kaydetti. 
     Hükümet olarak bu durumdaki arazileri paraya çevireceklerini anlatan Erdoğan, her yıl çıkan orman yangınlarının bugün orman arazileriyle ilgili düzenlemeyi kapsayan B-2'ye bağlanmasını eleştirdi. 
     Erdoğan, ''İnsaf edin, elinize dilinize dursun işin ölçüleri rakamları ortada'' diye konuştu. 
     Bu konuda ihtisas sahibi olanların geçmişe göre orman yangınlarının bu yıl daha az olduğunu söylediklerini vurgulayan Erdoğan, orman yangınlarıyla ilgili eleştiride bulunanların sanki geçmişte hiç yangın olmamış gibi konuştuklarını söyledi. 
     Erdoğan, ''Bu çirkin politikadan arınmadan Türkiye'nin sıkıntılarını aşması çok zor'' dedi. 
     
     ERZURUM'A, ÖNCE ERZURUMLU SAHİP ÇIKACAK 
     Konuşmasında Erzurum'un ve çevre illerinin dert küpü haline geldiğine de değinen Erdoğan, yeni bir kampanya başlattıklarını, bu kampanyanın da teşvik olarak değerlendirilebileceğini vurguladı. 
     Söz konusu kampanya ile ilgili bilgi veren Erdoğan, milli geliri bin 500 doların altında olan illerde önce o yöreden olanların kendi yörelerine yatırım yapmalarını öngördüklerini belirterek, ''Erzurum'a önce Erzurumlu sahip çıkacak'' dedi. 
     Erdoğan, bu nedenle Erzurum'a öncelikle Erzurumluların yatırım yapması gerektiğini vurguladı. Geçmişte uygulanan yanlış ekonomik politikalar nedeniyle Erzurum'da tarım ve hayvancılıkla ilgili zenginliklerin yok edildiğini vurgulanan Erdoğan, bunu yeniden ayağa kaldıracaklarını, Tarım Bakanı'nın konuya gerekli önemi vereceğini söyledi. 
     
     İÇ VE DIŞ BORÇLAR 
     Türkiye'nin iç ve dış borçları konusuna da değinen Erdoğan, Türkiye'nin iç-dış borç ve faizinin 73.5 milyar dolar olduğunu ve bugüne kadar bu borcun döndürüldüğünü söyledi. Erdoğan, yıl sonu itibariyle bu rakamın 80-85 milyar dolara ulaşacağını anlattı. 
     İç borçlanma vadelerinin de uzatıldığını belirten Erdoğan, bu vadenin 126 günden 274 güne çıkarıldığını, dış borçlanmada vadenin 14 aya ulaştığını bildirdi. 
     Dış borçta yüzde 20 faizle borçlanan Türkiye'nin şimdi yüzde 6.3 ile borçlanır hale geldiğini anlatan Erdoğan, bunun da Türkiye'nin kredibilitesinin içeride ve dışarıda arttığının göstergesi olduğunu söyledi. 
     
     40 TRİLYON SÜBVANSİYON 
     Hükümetin batıda et kombinalarını kapatırken doğuda teşvik amacıyla açık tuttuğunu vurgulayan Başbakan Erdoğan, 6 ayda bu konuda yapılan sübvansiyonun 40 trilyon lirayı bulduğunu kaydetti. 
     Türkiye'nin basiretsiz politikalar nedeniyle dinamizmini kaybettiğini de vurgulayan Başbakan Erdoğan, ''Besi Organize Sanayi Bölgesi için kamulaştırma yetkisini veriyoruz, ancak 2004 yılı yatırım programına bunların konması gerekiyor. Sadece altyapı için ödenek veriyoruz'' diye konuştu. 
     
     ANKARA KRİTERLERİ 
     Kurulduğu günden bu yana AB sürecinde dördüncü paketi meclise getirdiklerini anlatan Başbakan Erdoğan, ''Çıkaracağız. Uygulanacak. Bu medeniyet projesini Türkiye tahakkuk ettirmek zorundadır. Bizi almazlarsa, bu kriterlerin adını Ankara Kriterleri koyarız. Biz biliyoruz ki bu kriterler bizim insanımız için gereklidir. Güçlü olduğumuz zaman her yerde yerimiz olacaktır'' dedi. 
     
     DIŞ POLİTİKA ELEŞTİRİLERİNE YANIT 
     Konuşmasında dış politika ile ilgili gelişmelere de değinen ve hükümetin dış politika ile ilgili haksız eleştirildiğini anlatan Erdoğan, Irak Savaşı ile ilgili izlenen politikalara yönelik eleştirileri yanıtladı. 
     Irak Savaşı sırasında hükümetin Irak'ın siyasi ve fiziki yapılanmasında Türkiye'nin yer alacağını dile getirdiğini hatırlatan Başbakan Erdoğan, şu anda da gelinen zeminin bu olduğunu söyledi. Bu yılın ilk 6 ayında Irak'a 250 milyon dolar ihracat yapıldığını Haziran ayındaki ihracat tutarının ise 105 milyon dolar olduğunu belirten Erdoğan, konuşmasında basını da eleştirdi. 
     Türkiye'de yazılı ve görsel medyanın ''garip'' olduğunu belirten Erdoğan, ülkenin menfaatine olmayan ne varsa medya tarafından onun verildiğini, amacın da hükümeti zora sokmak olduğunu söyledi. Medyanın bu tavrı başarı olarak nitelendirdiğini anlatan Erdoğan, gerçekte ise Türkiye'nin kaybettiğini söyledi. 
     Kıbrıs sorununun tamamıyla adil bir yapıya kavuşmasını dileyen Erdoğan, Türkiye'nin büyük bir potansiyele sahip olduğunu ve kaybedecek vaktinin bulunmadığını bildirdi. 
     Erdoğan, konuşmasının son bölümünde Erzurum'un Ilıca İlçesi'ni turizm bölgesi olarak ilan ettiklerini, Kuzgun Barajı Sulama Ağı ile Çat Barajı'nın en kısa zamanda tamamlanacağını ifade etti. 
     Başbakan Erdoğan'ın konuşması devam ederken salonda bulunan davetlilerden birisinin ayağa kalkarak, yüksek sesle ''Suni gündem ne olursa olsun halkın gündemi sizinle beraberdir'' dediği duyuldu. 
     
     TOBB BAŞKANI HİSARCIKLIOĞLU 
     TOBB Başkanı Rifat Hisarcıklıoğlu da yaptığı kısa konuşmada, ekonomik bakımdan en geri kalmış bölgede olduklarını kaydetti. 
     Hükümetin 3 Kasım seçimleri öncesi ve sonrasında katılımcı demokrasi anlayışını benimseyeceğini ve ülkeyi yönetirken sivil toplum kuruluşları, meslek örgütleri ve muhalefete öncelik vereceğini ifade ettiğini anlatan Hisarcıklıoğlu, bugünkü toplantının bu katılımcı demokrasinin güzel bir örneğini oluşturduğunu söyledi. 
     Toplantıda söz alan bölgedeki oda ve borsa başkanları da sorunlarını dile getirerek, bölgeye teşvik kolaylığı sağlanması istediler. 
     
</TEXT>
</DOC>
