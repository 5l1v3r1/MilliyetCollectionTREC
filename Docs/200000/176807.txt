<DOC>
<DOCNO> 176807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sontur12.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk milletvekilleri Irak'a gidiyor... 
</HEADLINE>
<TEXT>

     AK Parti Balıkesir Milletvekili Turhan Çömez ve AK Parti Trabzon Milletvekili Cevdet Erdöl, 21 Ağustos Perşembe günü Irak'a gidecek. 
     Çömez, yaptığı açıklamada, aralarında mühendisler, teknik elemanlar ve işadamlarının da bulunacağı heyetin, Diyarbakır'dan karayolu ile Irak'a geçeceğini bildirdi. 
     Turhan Çömez, ziyarette, Türkiye'nin insani yardım çerçevesinde Bağdat ve Kerkük'te inşa edeceği hastanelerin arsalarının teslim protokolünün imzalanacağını belirtti. 
     Irak'ta yerel halk, sivil inisiyatif ve Irak Kızılayı yetkilileriyle görüşeceklerini kaydeden Çömez, Bağdat ve Kerkük'e yapacakları ziyaretlerinin bir hafta süreceğini ifade etti. 
     Turhan Çömez, hastanelerin temel atma törenlerinin yaklaşık bir ay sonra yapılacağını bildirerek, bu törene bazı bakanlar, milletvekilleri ve işadamlarının katılacağını sözlerine ekledi. 
     
</TEXT>
</DOC>
