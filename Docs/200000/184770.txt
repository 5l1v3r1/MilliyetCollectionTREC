<DOC>
<DOCNO> 184770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sondun22.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Papadopulos palavra sıkıyor" 
</HEADLINE>
<TEXT>

     KKTC Cumhurbaşkanı Rauf Denktaş, Rum yönetimi lideri Tasos Papadopulos'un, BM Genel Sekreteri Kofi Annan ile New York'ta yaptığı görüşmenin ardından ''Anladığıma göre Annan, Denktaş olduğu sürece görüşmeleri başlatmak niyetinde değildir'' yönündeki sözlerine sert tepki göstererek, ''Papadopulos palavra sıkıyor'' dedi. 
     Denktaş, Samsun'un Çarşamba ilçesi Belediye Başkanı Nazif Kılıç'ı kabulünde yaptığı açıklamada, Papadopulos'un, Annan'ın hiçbir şeyi bilmediğini zannettiğini ifade ederek, ''Annan'ın, Papadopulos'un Annan planını hiç istemediğini, bunu ortadan kaldırmak istediğini çok iyi bildiğine inandığını'' söyledi. 
     ''Papadopulos'un bu açıklamayı kendi durumunu takviye için yaptığını ve bu sözlerin kendisine söylendiğini hiç sanmadığını'' kaydeden Denktaş, ''Sayın Annan dikkatli bir diplomattır. Böyle bir gaf yapmaz diye düşünüyorum'' dedi. 
     Denktaş, Dışişleri Bakanı ve Başbakan Yardımcısı Abdullah Gül'ün, ''Aralık seçimlerinden sonra görüşmeler başlayabilir'' sözlerinin hatırlatılması üzerine şöyle konuştu 
     ''Doğruyu söylüyor. Çünkü Papadopulos seçimlere kadar görüşme yapmayacağını söylemişti. 'Doğal müttefikimizdirler' dediği muhalefetin kazanmasını bekliyorlar. Böylelikle onlar kazanırsa gözleri kapalı Annan planının peşinden AB'ye girmek suretiyle Türkiye ile tüm köprüleri atacaklar, 100 bin insanımızın göçmen olmasına göz yumacaklar. İçimize 80 bin Rumun gelip yerleşmesini kabul edecekler vs... Bunu yaparken de Rumların bunca yıldır AB ile hangi yasaları yaptıklarını, bu yasaların bizi ne kadar etkileyeceğini bilmeyecekler. Gözü kapalı bir maceranın içine girecek olan muhaliflerimizi Rum tarafı 'doğal müttefiklerimiz' diye bekliyor ve alkışlıyor. Dolayısıyla görüşmeler eğer başlayamıyorsa bunun başlıca müsebbibi 'Bekleyiniz biz kazanacağız, biz geldiğimizde sizin istediğinizi yaparız' mesajını Rumlara verenlerdir. Ben değil.'' Denktaş, ''Madem Papadopulos Annan belgesini kabul etmez, neyi görüşecek sizce '' sorusu üzerine ise şunları kaydetti 
     ''BM'ye 'kabul ettiğini, hazır olduğunu, hatta Annan'ı davet etmeye hazır olduğunu' söylüyor. Şimdi bir insanın ar perdesi yıkıldıktan sonra söylediğine kimse inanmaz, o da her şeyi söyleyebilir. Kendi basını kendisine 'Bu zikzaklardan vazgeç. Yapacağın neyse onu söyle' demeye başlamıştır. Biz yapacağımızı çok evvelden söyledik, söylemeye devam ediyoruz.'' Çarşamba Belediye Başkanı Nazif Kılıç da, Kıbrıs'ın önem verilmesi gereken bir nokta olduğunu ifade ederek, ''aldıkları terbiye icabı, dünyada ne kadar Türk varsa İnsan Hakları Evrensel Beyannamesi'nden en az diğer ülke insanları kadar onların da yararlanmaları gerektiğine inandıklarını'' belirtti. 
     Kılıç, ''son aylarda Kıbrıs'ta oynanan oyunu ve 1963'teki Makarios planı ile Annan planının aynen örtüştüğünü gördükleri için, buradaki Karadenizli hemşerilerini aydınlatmak amacıyla geldiğini'' söyledi. 
     
</TEXT>
</DOC>
