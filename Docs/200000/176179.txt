<DOC>
<DOCNO> 176179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sontur20.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
O'nun hayatı bir mucize... 
</HEADLINE>
<TEXT>

     Adapazarı'ndaki bir genç kızın yaşamı, adeta ''yaşamak, onun için mucize olmuş'' dedirtiyor. 
     Adı Ayşegül Yılmaz ve 22 yaşında. Mucize türündeki yaşamı, 17 Ağustos 1999'daki Marmara depreminde başlıyor. Evlerinin çökmesiyle ailesinden 4 kişiyi kaybeden Yılmaz, askerler tarafından 12 saat sonra enkaz altından çıkartılıyor. 
     Adapazarı, Eskişehir ve İstanbul'daki hastanelerde tedavi görüp toplam 12 ameliyat olan Yılmaz, ardından geçirdiği trafik kazası sonucu, ikinci kez yaşam mücadelesi vermek zorunda kalıyor. 
     Ayşegül Yılmaz, her şeye rağmen hayata gülümseyerek bakabildiğini ifade ederek, ''bu kadar da olmaz'' dedirten yaşam öyküsünü şöyle anlattı 
     ''Umudun bittiği sanılan yerden yeniden hayata dönen biriyim. Depremde çöken 5 katlı binanın enkazından çıktım. Babamı, annemi, kardeşimi ve dedemi kaybetmiştim, bacaklarım tutmuyordu. En yakın sağlık kuruluşundaki ilk müdahalenin ardından Osmangazi Üniversitesi Tıp Fakültesi Hastanesi'ne sevk edildim. 2 aylık tedavi sonrası Cerrahpaşa Tıp Fakültesi Hastanesi'ne gönderildim. Burada 4 ay içinde 12 ameliyat geçirdim ve taburcu edildim.'' Yılmaz, ertesi yıl da sağlık kontrolünden dönerken, geçirdiği trafik kazasında ise araç içinde sıkışınca yüz kemikleri, bacakları, sağ kolu ve birkaç kaburga kemiğinin kırıldığını belirterek, ikinci kez yaşama dönüşünü ise şöyle özetledi 
     '' Artık yaşamaz diye bakılırken, sevk edildiğim Cerrahpaşa Tıp Fakültesi Hastanesi'nde 6 ay, evde de 1.5 yıl yatarak tedavi gördüm. Depremin sonuçlarına inanmaz, bir rüya olduğunu düşünürken, bu trafik kazası, her şeyi kabullenmemizi sağladı.'' Sakarya Üniversitesi Makine Mühendisliği Bölümü 3. sınıfında kaydını 2 yıl donduran ve bu yıl mezun olan Yılmaz, Türk Hava Kurumu'nda staj yaptığını, İngilizce ve bilgisayar kurslarını bitirdiğini de söyledi. 
     Ayşegül Yılmaz, tek isteğinin, kendine ait bir ev ve iş olduğunu sözlerine ekledi. 
     
</TEXT>
</DOC>
