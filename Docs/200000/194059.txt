<DOC>
<DOCNO> 194059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sonspo17.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol basını Rüştü'yü beğendi... 
</HEADLINE>
<TEXT>

     İspanyol basını, UEFA Kupası'nda deplasmanda Yunanistan'ın Panionios takımını 3-0 yenen FC Barcelona'nın kalesini koruyan Rüştü Reçber'i beğendi. 
     Teknik direktör Frank Rijkaard'ın tercihiyle yalnızca UEFA Kupası maçlarında forma giyen Rüştü'nün, maç eksiği olmasına karşın dün FC Barcelona'nın kalesini iyi koruyup, takım arkadaşlarına da güven verdiğini yazan İspanyol gazeteleri, Yunanlı golcülerin etkisizliğinden Rüştü'nün öneminin de çok fazla ortaya çıkmadığını yazdılar. 
     El Mundo Deportivo Gazetesi, ''Kendinden çok emin olduğunu gösteriyor. Oyun alanında üstünlüğünü kuruyor, topu ayaklarında iyi kullanıyor. Barça, garanti veren 2 kaleciye sahip'' değerlendirmesinde bulundu. 
     As Gazetesi de Garcia, Puyol, Cocu ve Ronaldinho ile birlikte Rüştü'yü de en iyiler arasında gösterirken, Marca Gazetesi, ''Rüştü maçı sorunsuz tamamladı'' yorumunu yaptı. 
     
</TEXT>
</DOC>
