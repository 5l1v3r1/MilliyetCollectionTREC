<DOC>
<DOCNO> 189647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/yazar/asik.html </URL>
<DATE> 2003/10/19/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Gelecek Asmalı... 
</HEADLINE>
<TEXT>

   
   Asmalı Konak'lı geleceğimiz nasıl olacak Sizler için düşündük... Şimdiden Asmalı Konak turları yapıldığına, vatandaşlar Asmalı Konak'a yüz sürmeye gittiğine, günümüzün yarısı Asmalı Konak'la geçtiğine göre... Önümüzdeki yıllarda hiç kuşkunuz olmasın Ürgüp'teki Asmalı Konak bir türbeye dönüşecek, çevresindeki ağaçlara çaput bağlanacak, konağın yakınında da muhtemelen bir Asmalı Evliya peydah olacaktır... 
   Yakında açılması şart olan Televole Üniversitesi'ne mutlaka bir Asmalı Konak Fakültesi eklenecek, buradan Asmalı Konak dalında doktorlar, doçentler, profesörler yetişecek, Özcan Deniz ve Nurgül Yeşilçay'ın ayak tırnakları konusunda ayrı, kulak memeleri konusunda ayrı uzmanlarımız olacak, bunlar açık oturumlarda birbiriyle tartışacak, kültür yarışmalarında sorular Asmalı'dan gelecek, ÖSS'de sayısal ve sözel yanında bir de Asmalı bölüm bulunacak... Dizinin sonunu çok merak edenler veya diziyi kaçıranlarda çeşitli hastalıklar peydah olacak, bunlara topluca "Asmalı mania" adı verilecek, işsizlere işsiz denmeyip "Asmalı Konak seyircisi" adı verilecek, ülke çapında ilim, bilim, fen gibi uğraşlar Asmalı'dan arta kalan boş vakitlerde ifa edilecek... AK bize yetecek AB'ye girmemize bile gerek kalmayacak... Gelecek çok Asmalı olacak... Çok... 
   
   
   Dünyada hiçbir şey evli bir kadının yürekten bağlılığı ile karşılaştırılamaz. Hiçbir evli adamın bu bağlılık hakkında fikri yoktur. 
   Oscar Wilde 
   
   Rıfat Ilgaz'dan    Yeni körler peydahlarız uyur uyanır 
   Ayak altında eziledursun karınca sürüleri 
   Ezenlerle bir olmuş yaşıyoruz ne güzel 
   Çizme onlardan içindeki ayak bizden ne iyi 
   
   Gözlerimizi bir pula satıp geçmişiz bir yana 
   Ölmesini bilenlere yüz çevirmemiz bundan 
   Körüz gözbebeklerimize mil çekilmiş mil 
   Acımasız bir namlu şakağımızda soğuk 
   Tetikte kendi parmağımız yabancının değil. 
   
   Eskiden ünlüler Adanalı Cemal, Ankaralı Turgut, Diyarbakırlı Tahsin diye anılırdı... Globalleştikten sonra Sacramentolu Hido, Barcelonalı Rüştü, Detroitli Mehmet diye anılır oldu. 
   Akif Kökçe 
   
   "İtiraf Ediyorum"    Müjdat Gezen sahneye adım atışının 50. yıldönümünü tek kişilik "İtiraf Ediyorum" adlı oyunla kutluyor. Müjdat'ın oyunda anlattığı bir olay... 
   Savaş Dinçel Dolmabahçe Sarayı'nda "Cumhuriyet" filmini çekiyor. Bir gün İsmet Paşa kıyafetini giymiş, taksiyle işe geliyor. 
   Şoför soruyor 
   - Abi bu Dolmabahçe Sarayı kimin 
   - Benim, diyor Savaş ve arabadan iniyor. Sarayın nöbetçi subayı selam duruyor 
   - Hoş geldiniz Paşam, diyor. 
   Sarayın nöbetçi subayı üç gün sonra Savaş'a geliyor ve diyor ki 
   - Savaş Abi, geçen gün seni getiren taksi şoförü geldi, seni sordu, Savaş Abi evde mi dedi... 
   
   
   Abdullah Gül ve Tayyip Erdoğan "Irak'a Amerika istediği için değil Türkiye'nin menfaatleri gerektirdiği için asker göndereceğiz" diyorlardı. 
   Amerika, "Turkiye'den asker talebimiz olmayabilir" deyince "Asker göndermemiz şart değil" demeye başladılar. 
   Türkiye'nin menfaatleri ne oldu 
   Ethem Sağ 
   
   Bazen bir alkış...    Oya Yalıman, Platin dergisinde yazı yazan genç bir meslektaşımız... 
   Eskişehir Üniversitesi'nin İşletme bölümünü bitirmiş. İşletmeyi bitirdikten sonra neden ve nasıl gazeteci olmuş Geçenlerde bir gezide bunu merak ettiğimizi görünce anlattı 
   - Okulun ikinci sınıfındaydım. Kulübümüzün web sitesi için Haluk Bilginer'le röportaj yapmak istedim. Bilginer sorularımı çok beğendiği gibi yayımlanan metni de beğendi. Beni övdü. Bir öğrenciyi bu kadar önemsemesi, vakit ayırması ve övmesi beni çok mutlu etti... Gazeteci olmak istiyordum ama kendime güvenemiyordum. Bu olay beni gazeteciliğe yönlendirdi... 
   Bazen küçük ve yerinde bir alkış bir başka hayat yaratıyor... Sağ ol Bilginer... 
   
      
   
   
   
</TEXT>
</DOC>
