<DOC>
<DOCNO> 174647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/yazar/guclu.html </URL>
<DATE> 2003/08/09/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Şimdiki öğrenciler çok şanslı 
</HEADLINE>
<TEXT>

   
   Milliyet, Büyük Dünya Atlası veriyor. Diğer bazı gazeteler de. Öğrenci, veli, öğretmen bakıp karar verecek. Hangisi en iyisi ise onu alacak. 
   Eskiden her okulda Büyük Dünya Atlası bulmak çok zordu. Şimdi ise isteyen herkesin evinde olabilecek. Hem de bedavaya. Ne güzel... 
   Benim Türkiye'yi ve dünyayı gezme aşkım o miniminnacık 25, 30 sayfalı küçük atlas ile başladı. Şehir ve ülke bulmaca oynardık. Sonra o yetmedi başkentlerini, nüfuslarını, dinlerini, para birimlerini öğrenmeye başladık. 
   Yaş ve sınıflar yükseldikçe gördük ki o küçük atlaslar yetmez oldu. Büyüğünü ise bulabilene aşk olsundu. Tıpkı ansiklopediler ve diğer kültürel yayınlar gibi. Hem her yerde bulamıyordunuz. Hem de çok pahalılardı... 
   Belki bizden önceki kuşaklara göre daha şanslıydık ama hepsi o kadar. Şimdiki öğrenciler ile kıyaslanmamız mümkün değildi. Anne, babalar adeta çocuklarının gözlerinin içine bakıyor. Bir kitap istese de alıp getirsek diye... 
   Sadece onlar mı Medya da bu hizmet yarışında. Baksanıza Atlas vermek için büyük bir heyecan içerisindeler. Tıpkı daha önceki ansiklopedi yarışında olduğu gibi... 
   Son 20 yılın öğrencileri niye şanslı sorusunun bir diğer cevabı da Milliyet'in kültürel yayınlara verdiği destekten geçiyor. Son 20 yılda binlerce kitap, onlarca ansiklopedi, onlarca yabancı dil seti, dünya klasikleri ve daha neler neler verdik. Bugün eğer yüz binlerce evde geniş bir kütüphane var ise bunun mimarlarından birsi de Milliyet'tir. 
   Milliyet, bu konularda taklit eden değil aksine hep taklit edilen oldu. Ama olsun. Kitap, dergi, ansiklopedi, atlas, ne kadar çok eve girerse o kadar iyi. Ne kadar çok alternatif olursa okuyucunun daha iyisini bulma şansı o kadar çok artar. 
   Verdiğimiz kültürel yayınların kalitesine, içeriğine, güncelliğine, akademik yeterliliğine, her zaman için herkesten çok güvendiğimiz için hodri meydan dedik. Yine diyoruz. Okuyucu son ansiklopedi yarışında olduğu gibi yine tercihini en iyiden yana kullanacaktır. 
   Anadolu liselerine, kolejlere, üniversiteye hazırlıkta da öyle olmadı mı Dün Milliyet'in verdiği testler ile sınavlara hazırlananlar bugün çocuklarını yine Milliyet testleri ile bu zorlu maratona hazırlıyorlar. Durum böyle iken aksi yönde yayın yapmak, okuyucuların doğru bilgilendirilme hakkına saygısızlıktır ki bunun da kimseye bir yararı olmaz... 
   Bu öğretim yılında öğrenciler kadar veliler de şanslı. Ders kitaplarından sonra Atlas'a da para vermeyecekler. Kitaplar devletten, atlaslar da gazetelerden. Yakında kırtasiye malzemelerine yönelik bir yarış da başlarsa hiç şaşırmayın. Bunu da alkışlarız. Yeter ki eğitim ve çocuklarımız adına birileri bir katkıda bulunsun... 
   
   YÖK kazanı kaynıyor    YÖK ile ilgili ilginç duyumlar geliyor. Rektörler, kasımda görev süresi dolan Gürüz'e istifa baskısı yapıyor. Cumhurbaşkanı Sezer'in atayacağı yeni bir başkan ile her şeyin çok daha farklı gelişeceğine yönelik görüş giderek ağırlık kazanıyor. Tıpkı Üniversitelerarası Kurul'un YTÜ Rektörü Ayhan Alkış'ın başkanlığında, YÖK'ün güdümünden çıkıp daha özerk hale geleceğine olan inanç gibi. Görünen o ki YÖK saltanatına hükümet değil, üniversiteden yükselen akademik ruh son verecek. Çok da iyi olur. 
   Özetin özeti Üniversiteler, YÖK'ün de, hükümetin de üniversiteler konusunda dayatmacı, önyargılı, acemi ve tasfiye peşinde olduğunu nihayet anladı. Bakalım her ikisini de kendilerinden uzak tutabilecekler mi .. 
   
      
   
</TEXT>
</DOC>
