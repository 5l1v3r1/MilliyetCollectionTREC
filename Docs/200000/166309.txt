<DOC>
<DOCNO> 166309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/spor/ysenay.html </URL>
<DATE> 2003/06/30/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Milli takım ailesi 
</HEADLINE>
<TEXT>

     Şenol Güneş'i Uzakdoğu'ya gidilirken itip - kakanlar, yazıları ile hocayı küçümseyenler, şimdilerde nasıl da viraj yapıp onu sahiplenmeye çalışıyorlar... Şenol hoca tabii işbaşı yaptığı maçların bazılarında bir takım teknik hatalar yaptı... Kamplardaki futbolcu gruplarını tespit edip, tasfiye edebilmek için hayli zaman uğraştı. Ama bütün bu gayretlerinde hep en doğru olan yolu seçti, teknik ekibi ile de bütünleşerek zaman içinde sorunları mesele olmaktan çıkardı... Bu büyük maksatlı ve uzun vadeli harekatta başta Tuncay olmak üzere Servet, Deniz, Selçuk, İbrahim Toraman - İbrahim Üzülmez - Gökdeniz gibi yarının milli forma ustalarına büyük emekler veren ve Ümit Milli Takımı'nı tam bir A Milli Takım alt yapısı halinde çalıştıran Raşit Çetiner'i de alkışlamalıyız. Sadece görevini kovalayan, tertemiz kişiliği ile işin siyasi tarafına hiç girmeyen Raşit Çetiner, bizce milli takımın Fransa'daki büyük çıkışına ve gençleşme harekatına çok yardımcı olmuş bir ikinci Şenol Güneş'tir milli forma ihtilalinde... 
     Tabii, Futbol Federasyonu'ndaki ekip çalışmasının da, özellikle Haluk Ulusoy'un artık başkanlık koltuğunda gösterdiği olgunluğun ve milli kamplarda her soruna anında çare bulan iyi niyetli çalışmalarının "kolektif harekat" açısından milli formaya çok katkılar sağladığına inananlardanız... Ayrıca Beylerbeyi teknik düşünürlerini de gözden ırak tutmamalıyız... Gündüz Tekin Onay patronluğunda çalışan koca bir beyin takımının yaptığı çalışmalar bugünün aydınlıklarında çok önemli düşler yaratmışlardır... Metin Türel'in A2 milli takımını yarıştırması, türlü çeşitli görevlerde yer alması yine "Milli Takım Ailesi" nin mutluluğundaki huzurlu parçalardan biridir. 
     Özetlersek, Milli Takım, Fransa'da yarışan belki de bütün ülkelerden daha fazla karlı olarak dönmektedir ülkemize. Ancak evindeki İngiltere maçının ille de kazanılması ve 2004 - 2006'da final oynayan bir Türkiye'nin Dünya futbolunda zirve yapması artık haklı beklentimiz olacaktır sanırım. 
     

</TEXT>
</DOC>
