<DOC>
<DOCNO> 198675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sontur11.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuk ne zaman terk edilmiş sayılır 
</HEADLINE>
<TEXT>

     Yargıtay Ceza Genel Kurulu, bir hayat kadının 4 aylık gayrimeşru çocuğunu 12 yaşındaki çocuğa bırakıp ortadan kaybolmasını terk etme olarak kabul etmedi. Genel Kurul, kadına verilen mahkumiyet kararını bozdu. 
     Reyhan K. isimli hayat kadını, 4 aylık çocuğunu 12 yaşındaki çocuğa bırakarak ortadan kayboldu. 
     Zonguldak 2. Ağır Ceza Mahkemesi, kadını bebeğe bakmakla yükümlü olmayan 12 yaşındaki çocuğa teslim etmek suretiyle çocuğunu terk suçunu işlediği gerekçesiyle Türk Ceza Kanunu'nun TCK 473 1, 474 2 ve 81. maddelerine göre 46 ay hapis cezasına çarptırdı. 
     Yargıtay 8. Ceza Dairesi, yerel mahkemenin kararını, ''Hayat kadını olarak yaşamını sürdüren sanık kadının bilinçliği ve içinde bulunduğu toplumsal koşullar nedeniyle önleyemediği hamilelik sonucu doğurmak zorunda kaldığı 4 aylık çocuğunu öteden beri tanıdığı bir ailenin çocuğuna bırakıp gitmesinden ibaret eyleminde TCK'nın 473 1 madde ve fıkrasındaki suç tanımında esas alınan 'çocuğu kendi başına terk etme' eyleminin gerçekleşmediği gözetilmeden mahkumiyet hükmü kurulduğu'' gerekçesiyle 2'ye karşı 3 üyenin oyuyla bozdu. 
     
     YEREL MAHKEME DİRENDİ 
     Bozma kararı üzerine davayı yeniden inceleyen Zonguldak 2. Ağır Ceza Mahkemesi, mahkumiyet kararında direndi. Direnme kararının gerekçesinde özetle şöyle denildi 
     ''Çocuğu bakıp gözetme yükümlüğü bulunmayan ve yaşı itibariyle kendisine herhangi bir sorumluluk yüklenemeyecek durumda olan 12 yaşındaki çocuğun bebeği evine değil de sokağa bırakması da mümkündür. Bu davranış yerine insani duygularla evine götürüp ailesinin çocuğun bakımını üstlenmiş olması aileye, çocuğu bakıp gözetme sorumluluğu vermez. Bu itibarla sanık açısından terk fiili gerçekleşmiştir. 
     Sanığın hayat kadını tarzındaki yaşam biçimini seçmiş olması da anneliğin kendisine verdiği yükümlülüklerini yerine getirmesine engel teşkil etmediği gibi kendisini kanuni sorumluluktan kurtaramaz. Bunun aksi düşünceye varılması halinde çocuğu hileli şekildeki davranışı sonucu teslim almak zorunda kalan 12 yaşındaki çocuğun, bebeği evine değil de bir başkasının kapısının önüne ya da yola bırakması durumunda terk suçunun oluşmayacağı sonucunu doğurur ki buna da hukuk cevaz vermez.'' 
     
     ''TERKİ ALIŞKANLIK HALİNE GETİRMİŞ'' 
     Sanığın daha önce de aynı suçtan iki kez mahkum olduğuna dikkati çeken yerel mahkeme, ''Sanığın girmiş olduğu ilişkiler sonucu hamile kalıp, doğum yaptıktan sonra bebekleri terk etmeyi alışkanlık haline getirdiği ve aynı tür suçlardan mahkum olmasına rağmen, aynı türden suç işlemeye devam etmekle ıslah olmaz bir anlayış içinde olduğunu ortaya kaymaktadır'' denildi. 
     Direnme kararı, Zonguldak Cumhuriyet Başsavcılığı'nca temyiz edildi. 
     Alınan bilgiye göre, Yargıtay Ceza Genel Kurulu Zonguldak 2. Ağır Ceza Mahkemesi'nin direnme kararını bozdu. 
     Genel Kurul, 8. Ceza Dairesi'nin bozma gerekçelerine katılarak, sanığın TCK'nın 473. maddesinde tanımlanan ''çocuğu kendi başına terk etme'' eylemi gerçekleşmediğine işaret etti. 
     Genel Kurul'un kararı bağlayıcı olduğu için Zonguldak 2. Ağır Ceza Mahkemesi'nin, hayat kadını sanık hakkında beraat kararı vermesi gerekecek. 
     
</TEXT>
</DOC>
