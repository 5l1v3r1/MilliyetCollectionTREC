<DOC>
<DOCNO> 152791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/son/soneko08.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Coşkun, ATİAD ve MÜSİAD yöneticileri ile kahvaltıda buluştu... 
</HEADLINE>
<TEXT>

     Sanayi ve Ticaret Bakanı Ali Coşkun, Avrupa Türk İşadamları ve Sanayicileri Derneği ATİAD ve Müstakil Sanayici ve İşadamları Derneği MÜSİAD-NRW yöneticileri ile Köln Hilton Otelinde buluştu. 
     Bakan Coşkun kahvaltılı toplantıda, bürokrasinin işleyişi, bazı kademelerde yapacakları reformlar ile hükümet çalışmaları hakkında dernek yetkililerine bilgiler verdi. 
     ATİAD Başkanı Eşref Ünsal ise yurtdışındaki Türk sermaye birikimlerini içeren bir raporu, Bakan Coşkun'a sundu. 
     Bakan Coşkun yaptığı konuşmada, Türkiye'de yatırımcılarla sık sık biraraya gelip, sorunları bertaraf etmeye çalıştıklarını vurguladı. 
     Coşkun, ''sivil toplum örgütlerine de önem veriyoruz. Odalar Birliği ile yeni çalışmalar içerisindeyiz. Bürokrasiyi işler konuma sokacağız. Sizlerin sorunlarını yakın takibe alıp, önünüzdeki tüm engelleri kaldıracağiz'' şeklinde konuştu. 
     Bu arada sağlıklı politikalar üretmeleri gerektiğine işaret eden Bakan Coşkun, işadamlarına hitaben ''bunu, sizler bize öğretmelisiniz'' dedi. 
     Kahvaltıda Bakan Coşkun'un yanı sıra AK Parti İstanbul Milletvekili Nevzat Yalçıntaş, ATİAD Başkanı Eşref Ünsal, MÜSİAD-NRW Başkanı Burhanettin Yılmaz, İşadamı Kemal Şahin, Recep Keskin ve her iki derneğin yetkilileri bulundu. 
     Bakan Coşkun kahvaltıdan sonra Düsseldorf'a geçti. 
     





</TEXT>
</DOC>
