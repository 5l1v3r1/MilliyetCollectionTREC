<DOC>
<DOCNO> 187641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/guncel/gun02.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Jandarmada hedef '27 milyon fidan' 
</HEADLINE>
<TEXT>

   Jandarma Komutanlığı, "Denizyıldızı" projesine 2004'te 3 bin öğrenciyi dahil etmeyi planlıyor 
      BARKIN ŞIK Ankara 

   
   Jandarma Genel Komutanlığı, maddi olanakları yetersiz ailelerin çocuklarını okutmak üzere 27 Ocak'ta Çağdaş Eğitim Vakfı ile birlikte başlattığı "1800 Denizyıldızı" projesini büyüterek sürdürürken projeye 2004'te 3 bin öğrenciyi dahil etmeyi hedefliyor. Ağaçlandırma seferberliğini de sürdüren jandarmanın diğer hedefi de 27 milyon fidan dikimini tamamlamak. 
   
   35 ilde kurs 
   "Dalgaların kıyıya sürüklediği denizyıldızlarını tek tek denize bırakmakta olan genç adama, oradan geçenlerden biri yaptığı işin yararsız olduğunu, binlerce denizyıldızını kurtaramayacağını söyler. Genç adam duraksamadan bir denizyıldızını daha suya bırakır ve 'ama işte, o kurtuldu' der" sloganıyla yola çıkılan "denizyıldızı" projesinde, bir rütbeli personel gönüllü veli, bir personel eşi de gönüllü anne olarak görevlendiriliyor. Jandarma, üniversite sınavlarına hazırlanmakta güçlük çeken fakir öğrencilere destek vermek amacıyla 35 ilde açtığı "Mehmetçik Dershaneleri" kurslarında da yüzde 73 başarı sağladı. 
   "Atatürk'ün İzcileri" adı altında 1500 çocuğu bir araya getiren ve ağaçlandırma faaliyetleri kapsamında 1700 fidan diktiren jandarma, Eylül 2002'de başlatılan "ağaçlandırma seferberliği" çerçevesinde, 27 milyon fidan dikimini tamamlamayı hedefliyor. Bugüne kadar 40 milyon metrekare üzerine 7 milyon fidan dikilirken yıl sonuna kadar 5, 2004'te de 15 milyon fidan dikilmesi hedefleniyor. Jandarma, orman yangınlarında da 1300 hektar yangına müdahale ederek söndürdü. 
   
   
</TEXT>
</DOC>
