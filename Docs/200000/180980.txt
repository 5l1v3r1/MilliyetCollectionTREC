<DOC>
<DOCNO> 180980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/yasam/yas20.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Tatile geldi ölüme gitti    Keçiören Fatih Köprüsü girişinde dün akşam meydana gelen trafik kazasında 1 kişi öldü, 5 kişi yaralandı. Yaz tatili için ailesiyle birlikte Fransa'dan gelen Habip Adıbelli 41 yönetimindeki 211 TV 88 yabancı plakalı minibüs, Keçiören Fatih Köprüsü Ulus istikameti girişinde, önce refüje, daha sonra köprü direğine çarptı. Şoför Habip Adıbelli'nin olay yerinde öldüğü kazada, eşi Nazmiye 41 , çocukları Mustafa 24 , Fatma 22 , Gülay 13 ve Burak 5 Adıbelli yaralandı. Mustafa Adıbelli SSK Dışkapı Hastanesi'nde, diğer yaralılar da Ankara Numune Hastanesi'nde tedavi altına alındı. Akşam saatlerindeki kaza sonrasında Fatih Köprüsü'nde çok sayıda hasarlı kaza meydana geldi. 
   
   Miras kavgasında 3 kardeş öldürüldü    Gaziantep'in Yavuzeli İlçesi'nin Hacımallı Köyü'nde, miras nedeniyle uzun zamandan beri aralarında husumet bulunan Mehmet Ali Türkaslan ile kardeşi Hasan Türkaslan'ın çocukları arasında dün miras anlaşmazlığı nedeniyle kavga çıktı. Kavganın ardından köy muhtarı olan Mehmet Ali Türkaslan ile oğlu Mehmet Kasım Türkaslan, evlerine giderek tabanca ve pompalı tüfeklerini alıp, Hasan Türkaslan ile çocuklarının bulunduğu bahçeye gitti. Burada iki aile arasında tekrar başlayan kavgada, muhtar Mehmet Ali Türkaslan ile oğlu tabanca ve pompalı tüfekle Hasan Türkaslan'ın çocukları Ömer, Kasım, Osman ve Mehmet Şaban Türkaslan'a ateş etti. Ömer, Kasım ve Osman Türkaslan kardeşler hayatını kaybederken, Mehmet Türkaslan ağır yaralandı. 
   
   Clooney'i dil sorunu yaktı    İTALYA'DA, dünya liderlerinin katıldığı Ambrosetti Forumu'na ev sahipliği yapan Como Gölü kıyısındaki bir villada tatil yapan aktör George Clooney, Vanity Fair dergisine verdiği röportajda, dil bilmediği için İtalyan kadınlarıyla anlaşamadığını ve yaz boyunca yalnızlığa mahkum olduğunu söyledi. İtalyan gazeteleri ise Clooney'in 15 odalı evine hafta sonunda eski kız arkadaşı Krista Allen'i davet ettiğini yazdı. 
   
   Kadın milyonerler erkekleri geçti    İNGİLTERE'DE kadın milyonerlerin sayısı erkek milyonerleri solladı. Kadın milyonerlerin sayısının artmasında, boşanmalar, miras yoluyla gelen servetler ve pek çok alanda cinsiyetler arası eşitlik anlayışının yerleşmesi rol oynadı. Datamonitor adlı araştırma firmasının yaptığı araştırmaya göre, İngiltere'de 299.300 kadın, 271.700 erkek milyoner bulunuyor. 
   
   LÖSEV'den yardım şenliği    LÖSEMİLİ Çocuklar Sağlık ve Eğitim Vakfı LÖSEV , lösemili çocuğu bulunan ailelere çeşitli yardımlarda bulundu. Pediatrik Hematolog Dr. Üstün Ezer başkanlığında çalışmalarını sürdüren LÖSEV, Aras Kargo sponsorluğunda, Ankara'daki 50, Ankara dışındaki 100 aileye palto, ayakkabı, battaniye, ceket, gömlek, çamaşır makinesi, buzdolabı, oyuncak, yiyecek maddeleri, kitap ve kırtasiye ürünleri yardımı yaptı. 
   
   Dalyan'da saltanat kayığı    MUĞLA'NIN Köyceğiz ilçesine bağlı Dalyan beldesinde turizmci Rahmi Başar, Fatih Sultan Mehmet'in "saltanat kayığı"nın benzeri sayesinde, yabancı turistlere Osmanlı kültürünü tanıtıyor. Osmanlı saray yaşamının tanıtıldığı kayıkta düzenlenen gecede, en yaşlı turist çifte padişah ve sultan kostümleri giydiriliyor. Saltanat kayığı, Dalyan'daki kanalları dolaşıyor, sonra da gölde yüzme molası veriliyor. 
   
   
</TEXT>
</DOC>
