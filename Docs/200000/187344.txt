<DOC>
<DOCNO> 187344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sontur18.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye başkanına hakarete 54 gün hapis 
</HEADLINE>
<TEXT>

     Antalya'da Muratpaşa Belediyesi'nden emekli edilen Vezir Erkek, Belediye Başkanı Süleyman Evcilmen'e gazetelerde yer alan açıklamalarında hakaret ettiği gerekçesiyle 54 gün hapis cezasına çarptırıldı. 
     Başkan Süleyman Evcilmen tarafından, ''İftira ve hakaret'' iddiasıyla açılan davaya Antalya 4. Asliye Ceza Mahkemesi'nde devam edildi. 
     Mahkeme'nin daha önce Vezir Erkek'i 107 milyon lira para cezasına çarptırması ve Evcilmen'in başvurusuyla Yargıtay'ın para cezasını yetersiz bulması üzerine yeniden görülen davada, Vezir Erkek'in ifadesi alındı. Vezir Erkek, Evcilmen'e ''iftira ve hakaret'' etmediğini savunarak, suçlamayı kabul etmedi. 
     Başkan Evcilmen'in avukatı Rıdvan Yıldız da sanık Vezir Erkek'in, gazetelerde yer alan açıklamalarıyla Başkan Evcilmen'i suçlu gibi gösterdiğini ve iftira dolu ifadeler kullandığını savunarak, sanıkla ilgili verilecek kararda ''kastın yoğunluğu ilkesi''nin de uygulanmasını talep etti. 
     Avukat Yıldız bu savunmaya delil olarak sanığın açıklamalarının yer aldığı gazeteleri mahkemeye sundu. Mahkeme Hakimi, ifadeler ve savunmaların ardından verdiği kararında, sanığın aynı suçu bir daha işlemeyeceği kanaatinin oluşmadığını, sanık Vezir Erkek'in ''görevli memura iftira ve hakaret'' suçundan 54 gün hapis cezası ve 109 milyon lira ağır parasına çarptırıldığını açıkladı. 
     Duruşma sonrasında Başkan Süleyman Evcilmen, gazetecilerin soruları üzerine, sanık Vezir Erkek'in para cezasına çarptırılmasına rağmen hakaret dolu açıklamalarını sürdürdüğünü ve şikayetçi taraf olmasına rağmen kendisini kamuoyunda suçlu gibi göstermeye çalıştığını söyledi. Evcilmen, Vezir Erkek'in Yargıtay sürecinde bile açıklamalarını sürdüğünü anlatarak, bu nedenle hukuk mücadelesini bırakmadıklarını kaydetti. 
     Vezir Erkek'e verilen hapis cezası paraya çevrilemeyecek ve ertelenemeyecek. 
     
</TEXT>
</DOC>
