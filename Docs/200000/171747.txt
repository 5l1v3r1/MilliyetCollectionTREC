<DOC>
<DOCNO> 171747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/spor/spo04.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Liberopoulos kaosu 
</HEADLINE>
<TEXT>

   
   Yönetimde tartıştılar 
   TRABZONSPOR yönetiminin önceki akşam yaptığı toplantı tartışmalı geçti. Özellikle forvet oyuncusu transferinin gündeme geldiği toplantının son bölümlerinde Başkan Özkan Sümer'in, "Liberopoulos çok iyi olabilir. Ama referansla oyuncu almayacağımızı söyledik. Bu konuda çelişkiye düşemeyiz" dediği öğrenildi. 
   
   Sümer sinirlendi 
   BAZI yöneticilerin "Oyuncunun olumlu referansları var milli takımda oynuyor ve şartları da uygun, almakta sakınca yok" demesi üzerine Özkan Sümer'in sinirlenip toplantıyı bitirdiği ifade edildi. Bu arada Bordo - Mavililer Ankaragücü'nden Augustine için girişimlere başladı. Başkent ekibinin istediği 1 milyon dolarlık bonservisin yüksek bulunduğu ve bu transferin iki gün içinde netleşeceği vurgulandı. 
   
   Gökdeniz'in mutlu günü 
   BORDO-MAVİLİ takımın milli futbolcusu Gökdeniz Karadeniz bugün dünyaevine giriyor. Genç futbolcu hayatını Serra Kandaz ile birleştirecek. Gökdeniz ve Sera çiftinin nikahı saat 16.00'da Zorlu Grand Otel'de kıyılacak. Çiftin nikah şahitliğini Futbol Federasyonu Başkanı Haluk Ulusoy ve Trabzonspor Başkanı Özkan Sümer yapacak. Düğüne Milli Takım Teknik Direktörü Şenol Güneş ve DYP Genel Başkanı Mehmet Ağar da katılacak. 
   
      Trabzon sahaya indi 
   2003 - 04 sezonuna iddialı hazırlanan Trabzonspor, dün akşam muhteşem bir törenle taraftarıyla buluştu. Önce sanatçıların şarkılarıyla horon tepildi, ardından futbolcular sahne aldı. Gecenin sonunda taraftarların "Şampiyon Trabzon" tezahüratları eşliğinde sahaya çıkan Bordo - Mavililer, Lale Orta'nın yönettiği bir gösteri maçı yaptı. Sakatlığı süren Fatih Tekke açılışa katılmadı. 
   
   
</TEXT>
</DOC>
