<DOC>
<DOCNO> 183058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/spor/spo01.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek gerilim 
</HEADLINE>
<TEXT>

   Beşiktaş'ın Lazio yenilgisi sonrası ortalık karıştı, Giunti ile İlhan yumruk yumruğa geldi. Dünkü idmanda barış sağlandı, bu kez de Ahmed Hassan ile Yasin kapıştı 
      ORHAN YILDIRIM 

   
   'Bana atmalıydın' 
   SİYAH - Beyazlı ekip, Şampiyonlar Ligi'ne hayal kırıklığı ile başladığı Lazio maçı sonrası gergin dakikalar yaşadı. Danimarkalı hakem Nielsen'in bitiş düdüğü ile birlikte başı önde soyunma odasının yolunu tutan futbolcular ikinci bir şokla karşılaştı. Federico Giunti, "Senin yüzünden yenildik. O topu Tümer'e değil de, bana versen kesin gol atardım" sözleriyle İlhan'ı suçladı. Golcü oyuncunun, "Sen kim oluyorsun" çıkışı ortalığı karıştırdı. 
   
   Bilgili el koydu 
   ORTAM gerildi, birbirinin üzerine yürüyen iki oyuncuyu diğer takım arkadaşları güçlükle sakinleştirdi. Olaydan daha sonra haberi olan Başkan Serdar Bilgili, dün apar topar tesislere geldi. Teknik heyet ve futbolcularla görüşen Bilgili, "Biz bir aileyiz. Henüz kaybedilmiş bir şey yok. Sakin olun" dedi. Lucescu'nun ilk etapta ikiliyi barıştırma düşüncesi Mansız'dan geri döndü. Ancak idmanda buzlar eridi, iki futbolcu tokalaşarak barıştı. 
   
   Tansiyon yine arttı 
   BU davranış gerilen sinirleri biraz olsun yatıştırırken, çok geçmeden ikinci kavga patlak verdi. İstanbulspor maçının hazırlıklarına hemen başlayan takımda, dünkü çalışmanın son bölümünde yapılan çift kalede bu kez Ahmed Hassan ile Yasin birbirine girdi. Bir pozisyon sonrası başlayan tartışmanın büyümesini oyuncular önledi. Gerilimin tırmanması moralleri sıfıra indirirken, günün tek olumlu yanı Sergen'in idmandaki müthiş performansıydı. 
   
   İlhan'a mesaj    KAPTAN Tayfur, İlhan Mansız'ın, ilk yarıda tek forvet oynattığı gerekçesiyle eleştirdiği Lucescu'dan yana tavır koydu. Tecrübeli futbolcu, "Tek forvetle çok maçlar kazandık. Bu yenilgiye asla mazeret olamaz. Herkes kendi işine bakmalı" dedi. Tayfur en büyük zaaflarının duran toplar olduğunu, bunun bedelini ağır ödediklerini sözlerine ekledi. 
   
   Chelsea şükrediyor    ŞAMPİYONLAR Ligi'nde Beşiktaş'ın grubunda yer alan ve deplasmanda Sparta Prag'ı tek golle yenen Chelsea'de kötü futbola rağmen gelen galibiyetin sevinci yaşanıyor. İtalyan çalıştırıcı Claudio Ranieri, "Şanslı olduğumuzu kabul etmeliyiz. Oyuncularımızın kalitesi ve tecrübemizle üç puan kazandık" diye konuştu. 
   
   Kartal Kıvanç'lı    Menajer Sinan Engin, Yıldırım Demirören'in ardından, Kıvanç Oktay'ın da istifasını geri alacağını açıkladı 
   Nikah tazelenecek 
   BEŞİKTAŞ Yönetimi, bugün olağan haftalık toplantısını yapacak, istifalarını sözlü olarak Başkan Serdar Bilgili'ye ileten Yıldırım Demirören ve Kıvanç Oktay'ın durumları masaya yatırılacak. İçişleri Bakanı Abdülkadir Aksu'nun girişimleri sonrasında babası Erdoğan Demirören'le birlikte Bilgili ile bir araya gelen Yıldırım Demirören, "devam" kararı almıştı. 
   
   Tek fire Erdoğan 
   DEMİRÖREN'İN bu kararına karşın beklemede kalmayı tercih eden Kıvanç Oktay'ın da görevine devam edeceği öğrenildi. Menajer Sinan Engin, "İkisi de yönetimde kalacak. En kısa süre içinde tesislere gelerek, bizimle buluşacaklar" dedi. Bu arada "Onlar yoksa, ben de yokum" diyerek istifasını yazılı olarak yönetime sunan Levent Erdoğan'ın ise geri adım atmayacağı bildirildi. 
   
   Luce'nin yolunu tank parçaladı    LAZİO'NUN galibiyeti, İtalyan basınından övgü alırken, en büyük pay da ilk golü atan Stam'a ayrıldı. Gazeteler, "Stam ve Fiore, Beşiktaş'ı evinde siliyor. Mancini'nin takımı sadece kazanmayı biliyor", "Lazio'dan İstanbul'da büyük vuruş", "Mavi beyazlı tank, Lucescu'nun yolunu darmadağın ediyor" başlıklarını kullandı. 
   LA Gazzetta dello Sport, "Her zamanki Lazio. Makina gibi, her şeyi doğru zamanda yapıyor" yorumunu yaparken, Stam için de defansta 'geçilmez' ifadesini kullandı. Corriere dello Sport, "çimento kadar sağlam" dediği Hollandalı defans oyuncusunun Lazio'nun en büyük silahı olduğunu yazdı. Gazeteler, Beşiktaş'ın en iyileri olarak Sinan, Giunti ve İbrahim'i gösterdi. 
   
   
</TEXT>
</DOC>
