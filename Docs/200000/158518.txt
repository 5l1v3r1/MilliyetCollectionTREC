<DOC>
<DOCNO> 158518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sonspo11.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
WNBA'de ilk Türk.. 
</HEADLINE>
<TEXT>

     ABD Profesyonel Basketbol Ligi NBA'in bayanlar versiyonu olan ve bu sezon 5.si düzenlenen WNBA'de 2003 sezonu mücadelesi, bu sabaha karşı yapılan 2 maçla başladı. 
     Doğu ve Batı Konferanslarında 7'şer takımın mücadele ettiği ligin ilk gününde, Phoenix Mercury takımının kadrosunda bulunan Nevriye Yılmaz da ilk 5'te sahaya çıkarak, bu ligde yer alan ilk Türk basketbolcu olarak tarihe geçti. Ancak maçta heyecanını yenemeyen 23 yaşında ve 1.93 metre boyundaki Nevriye, ilk dakika içinde 2 top kaybı yapınca oyundan alındı ve bir daha oyuna girme şansı elde edemedi. 
     Karşılaşmada Phoenix Mercury, 9 bin seyircisi önünde Sacramento Monarchs'a 65-56 37-32 yenilmekten kurtulamadı. Konuk ekipte, bu sezon içinde Rusya'nın UMMC Ekaterinburg takımının Bayanlar Avrupa Ligi Şampiyonu olmasında büyük katkısı bulunan 1999 yılının ''en değerli oyuncusu'' Yolanda Griffith, 27 sayı, 11 ribaunt ve 6 top çalmayla oynayarak galibiyette başrolü oynadı. 
     Diğer karşılaşmada ise Houston Comets, sahasında Seattle Storm'u 75-64 43-29 yenerek sezona iyi bir başlangıç yaptı. 
     Ligde yarın sabaha karşı da Washington Mystics-Charlotte Sting maçı yapılacak. 
     25 Ağustos'ta ''normal sezonu'' sona erecek ligde, Nevriye'nin formasını giydiği Phoenix Mercury, 2. maçını 25 Mayıs Pazar günü sabaha karşı sahasında Houston Comets ile oynayacak. 
     
</TEXT>
</DOC>
