<DOC>
<DOCNO> 161895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/ekonomi/ekoz1.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     İş Bankası demiryoluna kredi verdi 
     İş Bankası, Ankara - İstanbul demiryolunun onarım çalışmaları için Hazine Müsteşarlığı'na 95 milyon euro'luk bir finansman sağladı. Devlet Demir Yolları'nın başlatacağı Ankara - İstanbul demiryolu onarımı için gereken 437 milyon euro tutarındaki ticari kredinin 94 milyon 751 bin 188 euro'luk kısmını İş Bankası karşılayacak. İş Bankası Bahreyn Şubesi'nin düzenleyici banka olduğu proje için İş Bankası'nın vereceği yaklaşık 95 milyon euro'luk kredinin vadesi ise üç yılı geri ödemesiz beş yıl olarak belirlendi. 
     
     Üretim yüzde 4.2 arttı 
     Sanayi üretimi bu yılın nisan ayında yüzde 4.2 yılın, ilk dört ayında ise yüzde 6.8 oranında arttı. Nisanda, geçen yılın aynı ayına kıyasla imalat sanayi üretiminde yüzde 5.5, elektrik, gaz ve su sektöründe yüzde 4.6 artış kaydedilirken, madencilik sektöründe yüzde 27.5 oranında bir azalma görüldü. İmalat sanayi içindeki alt sektörlerde üretim, büro, muhasebe bilgi işlem makinelerinde yüzde 94.7, taşıt araçları karoseri imalatı yüzde 47.5, gıda sanayinde yüzde 3.3, giyim eşyası imalatında yüzde 3.9, basım ve yayım sektöründe yüzde 10.4, plastik - kauçuk ürünleri sektöründe yüzde 7.9, ana metal sanayinde yüzde 18.8 arttı. 
     
     Unutkanın 6 trilyonu Fon'a gitti 
     Bankalarda mevduat sahipleri tarafından unutulan toplam 5 trilyon 994.1 milyar lira, Tasarruf Mevduatı Sigorta Fonu'na TMSF gelir kaydedildi. Bankalar Kanununun ilgili maddesi uyarınca sahipleri tarafından 10 yıl süreyle aranmaması sebebiyle TMSF lehine zaman aşımına uğrayan mevduat, emanet ve alacaklardan 2002 yılı içinde gelir kaydedilen meblağ tutarı 5 trilyon 994 milyar 90 milyon liraya çıktı. Bu çerçevede TMSF'ye gelir kaydedilen tutar geçen yıl bir önceki yıla oranla yüzde 57 oranında arttı. 
     
     Türk - İş'ten Sezer'e mektup 
     Türk - İş tarafından Cumhurbaşkanı Ahmet Necdet Sezer'e mektup gönderilerek, 4857 sayılı yeni İş Yasası'nda yer alan iş güvencesine ilişkin maddenin TBMM'ye geri gönderilmesi istendi. Mektupta, halen 10 ve daha fazla işçi çalıştıran işyerlerinde uygulanmakta olan iş güvencesi yasasının, 4857 sayılı yeni iş yasasına eklenen bir madde ile 30 ve daha fazla işçi çalıştıran işyerlerinde uygulanacağı hükmünün getirildiği vurgulanarak, böylelikle iş güvencesi yasasının kapsamının daraltıldığı bildirildi. 
     

</TEXT>
</DOC>
