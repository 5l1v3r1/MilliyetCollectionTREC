<DOC>
<DOCNO> 177892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/ekonomi/eko06.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bütçe ve dış dengede trend iyi değil 
</HEADLINE>
<TEXT>

   Paranın güvenli adresi 
   TEVFİK AKSOY Global Menkul Değerler Direktörü 
   
   Geçen hafta açıklanan temmuz ayı bütçe gerçekleşmeleri IMF'nin geçen ay hükümetten neden bir an önce ek tedbirler alınması gerektiğini açıkca ortaya çıkardı. Yıl başından bu yana gördüğümüz en düşük faiz dışı fazla bu ay içinde elde edildi. Böylece haziranda zayıflamaya başlayan faiz dışı fazla performansı temmuzda da devam etmiş oldu. Vergi gelirlerinde biraz düzelme olmasına karşın personel harcamaları, savunma giderleri, yatırım ve en önemlisi sosyal güvenlik kurumlarına aktarılan kaynaklardaki artış bütçenin gidişatı konusunda kaygı veriyor. Hükümet ek önlemler alacağını açıklamış olsa da buradan kısa vadede resmi değiştirecek bir etki beklememek lazım. 
   Ağustos ayında vergi gelirlerinde mevsimsel bir artış bekliyoruz ancak bir sonraki IMF gözden geçirmesine konu olacak olan ocak ağustos kümülatif faiz dışı fazla hedefine ulaşmak neredeyse imkansız görünüyor. Bu durum doğal olarak ekim ayında gündeme gelecek ve gidişatta bir değişiklik olmamışsa yeniden ek tedbirler ve veya kamu mal ve hizmetlerine zam yapılması kaçınılmaz olacak. Zaten Merkez Bankası'nın da sık sık dile getirdiği enflasyonist risklerden biri de buydu. 
   Dış dengede de yıl başından bu yana süregelen bozulma süreci beklendiği gibi haziranda da devam etti. İhracatta görülen kuvvetli performansa karşılık ithalatın da hızla artışı ve turizm yanında diğer gelirlerin yetersiz kalışı ocak haziran cari açığının 4 milyar dolara yükselmesine neden oldu. İşin ilginç yönü, döviz gelirlerinin giderleri karşılamamasına rağmen döviz rezervlerinin rekor seviyeye yükselmesi konunun önemini maskeliyor. 
   Birkaç göstergeye bakarak ispatlayabildiğimiz "yastık altı veya kayıt dışı döviz"in sisteme girişini ödemeler dengesi bilançosundan da "net hata noksan" yani açıklanamayan döviz kalemindeki artış ile bir yerde sağlamasını yapabiliyoruz. Ortaya çıkan rakam ilk altı ayda sisteme "bir şekilde" giren dövizin 3 milyar dolardan fazla olduğunu işaret ediyor. Bu durumun kısa vadede değişmesi için beklentilerin aniden kötüleşmesi gerekiyor. 
   Böyle bir beklentim olmadığı için cari açığın bir süre daha açılmaya devam edeceğini ve yıl sonunda 8 -9 milyar dolara yükseleceğini düşünüyorum. Bu açığın finansmanının da muhtemelen büyük ölçüde "hata" kalemi ile kapatılması devam edecek. Kısa vadede sözkonusu iki göstergenin önemi ve piyasanın açıklanacak olan rakamlara olan hassasiyeti artacaktır. 
   
   
</TEXT>
</DOC>
