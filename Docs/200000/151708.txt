<DOC>
<DOCNO> 151708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sontur13.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı Aksu, Ankara'nın nasıl küçüleceğini anlattı... 
</HEADLINE>
<TEXT>

     İçişleri Bakanı Abdulkadir Aksu, hazırlık çalışmaları süren Mahalli İdareler Reformu Yasa Tasarısı Taslağı ile Kamu Yönetimi Reformu Yasa Tasarısı taslağında, radikal değişiklikler öngörüldüğünü bildirdi. 
     Aksu, Mahalli İdarelere Hizmet Derneği'nce Antalya'nın Alanya İlçesi yakınlarındaki Pegasos Hotel'de düzenlenen ''Belediye Başkanları Eğitim Semineri''ne katıldı. İçişleri Bakanı Aksu, toplantıda yaptığı konuşmada, uzun yıllardan beri gündemde olan ancak bir türlü TBMM'den çıkarılamayan Mahalli İdareler Reformu Yasası'nın, TBMM'nin bu döneminde çıkartılmasını amaçladıklarını söyledi. Bakan Aksu hem Mahalli İdareler Reformu Yasa Tasarısı, hem de Kamu Yönetimi Yasa Tasarısı konularında çalışma ve toplantıların yoğun şekilde sürdürüldüğünü bildirdi. Aksu, bu çerçevede geçen hafta Ankara'da bazı büyükşehir belediye başkanları ve valilerin de katılımıyla toplantı yapıldığını hatırlatarak, Mayıs ayının ilk haftasında da yeni bir toplantı daha yapılacağını kaydetti. 
     Mahalli İdareler Reformu Yasa Tasarısı'nın tüm muhalefet partilerine de götürülerek ele alınacağını ve ardından geniş katılımlı bir şura toplanacağını ifade eden Aksu, ''İnşallah 22. dönem milletvekilleri, yıllardan beri toplumun özlemi olan mahalli idareler reformunu gerçekleştirmiş olacaktır'' dedi. 
     Kapsamlı bir mahalli idareler reformu gerçekleştirmek için azimli ve kararlı olduklarını vurgulayan Bakan Aksu, bu konunun, hükümetin Kıbrıs meselesi ve Irak sorunuyla uğraşmasına karşın ''ertelenmediğini ve ötelenmediğini'' söyledi. 
     
     ''KATILIMCI, ŞEFFAF BİR MAHALLİ İDARELER REFORMU'' 
     Katılımcı, şeffaf bir mahalli idareler reformunun çıkartılmasını amaçladıklarını kaydeden Aksu, kamu yönetiminin de yeniden yapılandırılması için Başbakan Yardımcısı Mehmet Ali Şahin başkanlığında beş bakanlık olarak çalışma yürütüldüğünü belirtti. Bakan Aksu, şöyle devam etti 
     ''Bu konularla ilgili yasa tasarısı taslakları, toplanacak Şura'da görüşüldükten sonra Bakanlar Kurulu'nda ele alınacak ve kısa sürede TBMM'ye sunulacaktır. Taslakta birtakım radikal kararlar da yer alacak. Örneğin, geçtiğimiz hafta Ankara'da gerçekleştirdiğimiz toplantıya katılan büyükşehir belediye başkanları, büyükşehir belediyesi uygulamasının kaldırılmasını istemişlerdi. Bu istek benimsendi. Yeni yasa tasarısı taslaklarına göre, bakanlıkların büyük bölümünün taşra teşkilatları kaldırılacak. Yalnızca beş bakanlığın taşra teşkilatları kalacak. Diğer bakanlıkların taşra teşkilatları, il özel idarelerine veya yerel yönetimlere bağlanacak. Mesela, Köy Hizmetleri, 80 ilde mahalli idarelere, İstanbul'da Büyükşehir Belediyesi'ne bağlanacak. İstanbul ve Ankara kalacak, diğer illerdeki büyükşehir belediyeleri kaldırılacak. Bunun gibi sağlık hizmetleri, Çevre Bakanlığı ile Milli Eğitim Bakanlığı'nın bütün taşra hizmetleri, belediyeler ile il genel meclislerimize paylaştırılmaktadır.'' 
     
     YURT DIŞI TEŞKİLATLARI 
     Bakanlıkların yurt dışı teşkilatlarına ilişkin de bazı düzenlemeler getirileceğine değinen Aksu, ''Tüm bakanlıkların yurt dışı teşkilatları kaldırılacak ve bu teşkilatlar Dışişleri Bakanlığı'na bağlanacak. Aslında biz en önemli kamu yönetimi reformunu, Bakanlar Kurulu'nu teşkil ederken yaptık. Bakanlık sayısını 38'den 21'e düşürdük. Bu, siyasi açıdan da çok önemlidir. 365 milletvekili olan bir siyasi parti, rahatlığı bakımından bakanlık sayısını artırması gerekirken, biz sayıyı 21'e düşürdük'' diye konuştu. 
     Bakan Aksu, kamu yönetiminde reform tasarısı taslağına göre bakanlıkların hiyerarşik kademelerinde de bazı azaltmalara gidileceğini anlatarak, ''Bakanlıklarda, daire başkanı, müsteşar muavini, genel müdür yardımcılığı gibi unvanlar kaldırılacak. Bakanlıkta müsteşar, genel müdür ve müdür olacak. Tüm bakanlık teşkilatları standart hale getirilecek'' dedi. 
     Kamu kurumlarında, bazı hastanelerde uygulandığı gibi döner sermaye kurulma imkanı getirileceğini de belirten Aksu, şehir içi trafik hizmetlerinin de, isteyen belediyelere devredileceğini anlattı. Aksu, ''Tabii tekrar söylüyorum, tüm bunlar taslak. Önümüzdeki hafta bir toplantı daha yapacağız. Daha sonra muhalefetteki siyasi partilerle konuyu ele alacağız. Taslak, Bakanlar Kurulu'na sunulacak ve tasarı haline getirilecek. Daha sonra da TBMM'de komisyonda ve Genel Kurul'da ele alınacak. Takdir, siyasi irade olan TBMM Genel Kurulu'nundur.'' Bakan Aksu, her iki taslağın da TBMM'nin bu çalışma döneminde yasalaşmasına gayret edeceklerini sözlerine ekledi. 
     Antalya Valisi Alaaddin Yüksel de, Yerel Yönetimler Yasası'nın bir an önce çıkartılmasını isteyerek, yasa ile kaynak, yetki ve görev paylaşımının yeniden değerlendirilmesi ve günün şartlarına uydurulması gerektiğini söyledi. 
     





</TEXT>
</DOC>
