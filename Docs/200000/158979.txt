<DOC>
<DOCNO> 158979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/sondun04.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Newsweek "El Kaide yeni saldırıya hazırlanıyor" 
</HEADLINE>
<TEXT>

     El Kaide'nin ilkbahar ve yaz aylarında ABD karşıtı yeni bir saldırıya hazırlandığı ve bu saldırının en erken 30, en geç 90 içinde gerçekleşeceği öne sürüldü. 
     Newsweek dergisi tarafından verilen haber, Amerikan Federal Soruşturma Bürosu FBI ve Amerikan Merkezi Haberalma Örgütü'nün CIA iç yazışmalarına dayanıyor. 
     Hedefler arasında özellikle ABD'nin büyük kentlerindeki metro sistemlerinin bulunduğunu belirten dergi, ABD'de yakalanan El Kaide üyelerinin Amerikan istihbarat örgütleriyle işbirliği yapmaya yanaştıklarını ve planlanan terör eylemleri hakkında bilgi verdiklerini öne sürdü. 
     Dergiye göre, bu kişiler arasında yer alan Halid Şeyh Muhammed, sorgusu sırasında Ohio'lu bir kamyon sürücüsünün adını verdi. Yakalanan kamyon sürücüsü de Amerikan makamlarıyla işbirliğini kabul etmesi sonucu birçok eylem, daha planlama aşamasında önlendi. Kimliği açıklanmayan kamyon sürücüsü, öngörülen saldırılar arasında bir asma köprünun çökertilmesi ve bir yolcu uçağının havaya uçurulmasının bulunduğunu iddia etti. 
     ''El Kaide yöneticilerinin kendisinden, asma köprünün civatalarını gevşetecek aletleri temin etmesini istediklerini'' söyleyen kamyon sürücüsü, patlayıcı taşıyan bir kamyonun havaalanında bir yolcu uçağının yanına hiç şüphe çekmeden sokulmasının planlandığını belirtti. 
     El Kaide sempatizanlarının Suudi Arabistan ve Fas'ta düzenlenen son terör saldırılarında Batılılardan çok Müslümanların öldüğüne dikkat çektiklerini ve bundan şikayetçi olduklarını kaydeden Newsweek, El Kaide liderlerinin ''Üzülmeyin, gelecekte bunu düzelteceğiz'' dediklerini belirtti. 
     Dergi, Amerikalı yetkililerin, ''El Kaide ABD içinde de faaliyet gösteriyor mu '' sorusuna ''Evet. El Kaide ayrıca sınırlardan intihar bombacıları ve casuslarını sokmaya çalışıyor'' cevabı verdiklerini kaydetti. 
     
</TEXT>
</DOC>
