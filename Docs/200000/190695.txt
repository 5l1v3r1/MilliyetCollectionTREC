<DOC>
<DOCNO> 190695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sondun51.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosna'yı bölüşmek için gizlice anlaşmışlar .. 
</HEADLINE>
<TEXT>

     Eski Yugoslavya Devlet Başkanı Slobadan Miloşeviç ve eski Hırvatistan Devlet Başkanı Franjo Tudjman'ın 1991'de savaş çıkmadan önce Bosna-Hersek'i aralarında paylaşmak için gizli bir anlaşma yaptıkları bildirildi. 
     Eski Yugoslavya dağılmadan önceki son Başbakan olan Ante Markoviç, Miloşeviç'in mahkemesinde bugün savcı tanığı olarak verdiği ifadede, paylaşma planının Kuzey Sırbistan'daki Karadjordjevo'da Mart 1991'de tamamlandığını söyledi. 
     Markoviç, ''Tudjman ve Miloşeviç Bosna'yı bölmek için anlaştılar. Yollarına çıkacağımı düşündükleri için beni de görevimden atmak istediler. Bu ikisi Müslümanlara, 'barış içinde yaşamaya terk edilecekleri' bir kuşatılmış bölge vermeyi planladılar'' dedi. 
     Miloşeviç ise duruşmada, Tudjman'la böyle bir toplantının asla yapılmadığını ileri sürdü. 
     Markoviç, Miloşeviç ve Tudjman'a sınırlı yetkileri içinde planı durdurmak için elinden geleni yapacağını söylediğini ve planın kan banyosu ile sonuçlanacağı konusunda uyardığını, ama onların uyarılarına karşı ilgisiz olduklarını söyledi. 
     Markoviç ayrıca, Miloşeviç ve eski Bosnalı Sırp lider Radovan Karacic arasında 1992-95 savaşının hazırlıkları ile ilgili konuşmaların istihbarat tarafından kaydedildiğini de anlattı. 
     1991'de yapılan ve bugün duruşma sırasında dinletilen bir kayıtta, Miloşeviç ve Karacic olduğu belirtilen iki kişi, çatışmalar başlamadan önce, birlik hareketlerini, askeri malzeme desteğini ve savaş stratejisini tartışıyorlar. 
     Markoviç, ''Bunların Bosna-Hersek'te bir savaş için hazırlıklar olduğu çok açık. Bu kişiler insanları silahlandırmaktan, helikopterlerden ve benzerlerinden bahsediyorlardı'' dedi. 
     Miloşeviç, Sırbistan dışındaki olaylar üzerinde kontrolü olduğu iddialarını sürekli reddediyor. 
     Mahkeme Başkanı Richard May'in ''Miloşeviç'in mutlak bir siyasi iktidarı olup olmadığını'' sorması üzerine Markoviç, ''Her konuda, herhangi bir kişinin, Miloşeviç'in istediğinden başka bir şey yaptığı veya başka bir şey düşünmeye cesaret ettiği tek bir örnekle karşılaşmadım. Bunu yapan bir kişi 24 saatten fazla yaşayamazdı'' dedi. 
     Markoviç, tanıklığını, ''Miloşeviç Sırbistan'ın mutlak diktatörü idi ve Sırbistan'da hiçbir şey onun bilgisi veya onayı olmadan gerçekleşemezdi'' diye bitirdi. 
     
</TEXT>
</DOC>
