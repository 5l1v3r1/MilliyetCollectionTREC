<DOC>
<DOCNO> 190562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/ekonomi/eko01.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış ticaret açığı 13.1 milyar dolar 
</HEADLINE>
<TEXT>

   İlk sekiz ayda ihracat yüzde 30.4 artışla 29.3 milyar dolara, ithalat yüzde 33.7 artışla 42.4 milyar dolara, dış ticaret açığı 13.1 milyar dolara çıktı 
   EKONOMİ SERVİSİ 
   
   Türkiye, temmuzdan sonra ağustosta da aylık bazda 2 milyar doların üzerinde dış ticaret açığı verdi ve yılın ilk sekiz ayındaki dış ticaret açığı 13.1 milyar dolara yaklaştı. 
   Ocak - ağustos döneminde ihracat geçen yıla göre yüzde 30.4 artarak 29 milyar 325.2 milyon dolara ulaşırken, ithalat yüzde 33.5'lik büyümeyle 42 milyar 409 milyon dolara yükseldi. İlk sekiz aydaki toplam dış ticaret açığı ise yüzde 40.8'lik artışla 13 milyar 84 milyon dolara kadar çıktı. Geçen yıl aynı dönemde Türkiye 22 milyar 480 milyon dolarlık ihracat, 31 milyar 772 milyon dolarlık ithalat yapmış ve 9 milyar 292 milyon dolarlık açık vermişti. İhracatın geçen yılın aynı döneminde yüzde 70.8 olan ithalatı karşılama oranı ise bu yıl yüzde 69.1 düzeyine geriledi. 
   
   Artış, ara malı ağırlıklı 
   İthalattaki artış büyük ölçüde ham madde ara malı ithalatından kaynaklandı. Özellikle ihracatın yüksek değerlere ulaştığı imalat sanayi sektörünün ulaştığı üretim düzeyi nedeniyle geçen yılın ilk sekiz ayında 23 milyar 544 milyon dolar olan ara malı ithalatı bu yıl 31 milyar 587 milyon dolara çıktı. Tüketim malları ithalatındaki artış hızı ise yüzde 39.8. 
   Ocak - ağustos döneminde ihracatın yüzde 65.2'si, ithalatın yüzde 30.6'sı, Ekonomik İşbirliği ve Kalkınma Teşkilatı OECD ülkeleriyle gerçekleştirildi. OECD ülkelerine yapılan ihracat, söz konusu dönemde yüzde 29.9 arttı. Bu dönemde Avrupa Birliği AB ülkelerine yapılan ihracat yüzde 33.7, Avrupa Serbest Ticaret Bölgesi EFTA ülkelerine yapılan ihracat da yüzde 25.1 oranlarında arttı. OECD ülkelerinden ithalat da yüzde 30.6 artışla 26 milyar 707.8 milyon dolar oldu. AB ülkelerinden yapılan ithalat yüzde 34.6, EFTA ülkelerinden ithalat ise yüzde 29.8 artış gösterdi. 
   
      
   
</TEXT>
</DOC>
