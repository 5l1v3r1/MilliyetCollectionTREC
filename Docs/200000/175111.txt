<DOC>
<DOCNO> 175111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/ekonomi/aeko.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Malvarlıklarına 'Uzan'ılıyor 
</HEADLINE>
<TEXT>

   'Kara Para Aklanmasının Önlenmesine Dair Kanun' kapsamında başlatılan soruşturmada Uzanlar'ın 81 şirketinde inceleme başlatıldı. Başbakan Yardımcısı Şener, "Bankayla ilgili güçlüklerle bağlantılı olarak malvarlıklarına Uzanlar'ın uzanmak gerekebilir" dedi. 
      ANKARA Milliyet 
   
   Başbakan Yardımcısı Abdüllatif Şener, İmar Bankası ile ilgili yapılan incelemelerin birkaç hafta devam edeceğini belirtti. 
   Şener, CNN Türk'te yaptığı açıklamada İmar Bankası mağduru mudilere ilişkin 77 şubede çalışmaların devam ettiğini, 191 bin hesap için müracaatın yapıldığını vurguladı. Elde edilen verilere ilişkin rakam telaffuz etmekten kaçınan Şener, "Hukukçuların çalışmaları birkaç hafta daha devam edecek. Ödemeler için tablonun ortaya çıkması, manzaranın görülmesi gerekir" dedi. 
   İmar Bankası'nın karşılığı olmayan bono satışı yaptığına ilişkin bilgilerin elde edildiğini söyleyen Şener, "Bunların durumu ortaya çıktığında ona göre değerlendirme yapılacaktır" diye konuştu. 
   "Manzarayı görmeden açıklama yapmanın doğru olmayacağını" ifade eden Şener, "Hayali olduğu halde sisteme kayıtlı olanlar olabilir. Birkaç hafta daha fotoğrafın görülmesi için beklemek gerekir. Ortaya çıkacak fotoğrafın korkutucu olmamasını diliyorum. Hesap oyunlarıyla oluşmuş fiktif hesapları sigorta kapsamındaki mevduat olarak değerlendiremeyiz" diye konuştu. 
   Şener, "Bankayla ilgili ortaya çıkacak ödemelerdeki güçlüklerle bağlantılı olarak malvarlıklarına Uzanlar'ın uzanmak gerekebilir. Bununla ilgili ihtiyati tedbir kararları da alındı. Bu konudaki çalışmalar devam ediyor" dedi. 
   
   AB bize sormadı 
   KKTC ile geçen hafta imzalanan Gümrük Birliği anlaşmasına ilişkin soruyu da yanıtlayan Şener, Türkiye'nin AB'yle imzaladığı Gümrük Birliği anlaşmasına Kıbrıs konusunda bir şerh koyduğunu hatırlattı Şener, "Tüm dünya KKTC Türkiye ilişkilerinin farklı bir boyutta olduğunu biliyor. Bu durum normal karşılanır" dedi. 
   Şener, Irak'a asker gönderilmesi ile ilgili başka bir soru üzerine de bu durumda bölgede Türk askerinin fonksiyonunun önemli olduğunu dile getirerek, "Türkiye oraya nasıl girecek, hangi bölgede bulunacak, statüsü ne olacak çok boyutlu olarak değerlendirilmesi gekerir" dedi. 
   
   Bankayla, şirketler arasındaki para hareketlerine kıskaç    KADİFE ŞAHİN 
   Bankalar Kanunu'nun 14, 15 ve 16'ncı maddeleri uyarınca yönetim ve denetimine el konulan İmar Bankası'nda Uzanlar ve bankanın eski yöneticilerinin malvarlıkları için Ankara 1. Asliye Ticaret Mahkemesi'nce tedbir kararının uygulamasına başlanırken, bu konuda altı ay içinde alacak davalarının da açılması bekleniyor. 
   Uzanlar'ın şirketlerine yapılan baskınların ise banka sahipleri ile şirketler arasındaki ilgiyi ortaya çıkartması bekleniyor. Baskınlarda bu ilişkileri ortaya koyması beklenen delillerin ele geçirilmesi bekleniyor. Telsim'de de Telekomünikasyon Üst Kurulu'nun onayı ile inceleme başlatıldığı belirtiliyor. 
   Bu arada, Maliye müfettişleri de vergi usul kanunun gereği inceleme yapıyor. İncelemelerde sahte fatura ve vergi usulsüzlükleri üzerinde duruluyor. 
   
   Kara para baskını    ERDAL KILINÇ, ŞENOL DEMİRCİ İstanbul 
   İstanbul Mali Şube Müdürlüğü'ne bağlı 50 ekip, "Kara Paranın Aklanmasının Önlenmesine Dair Kanun" kapsamında soruşturma yürüten savcılığın talimatıyla, Rumeli Holding'in de aralarında bulunduğu Uzan Grubu şirketlerinin malvarlığı tespiti için çalışma başlattı. 
   Şişli 2. Sulh Ceza Mahkemesi, Kemal Uzan'ın da aralarında bulunduğu 16 kişinin malvarlıklarına ihtiyati tedbir koymuştu. Mahkeme, bu kararının ardından Uzan Grubu'na bağlı 81 şirketteki malvarlığının tespit edilmesi için İstanbul Emniyet Müdürlüğü'ne yazı gönderdi. 
   
   Kayyum atanabilir 
   Mali Şube Müdürlüğü'ne bağlı yaklaşık 50 ekip, Star TV, Star Gazetesi, Teleon, Telsim, Bartın Çimento, Rumeli Çimento, Rumeli Sigorta, Antep Çimento, Merkez Yatırım AŞ ve Rumeli Holding'in aralarında bulunduğu 81 şirkette inceleme başlattı. Mahkemenin kararı uyarınca malvarlıklarına tedbir konulan kişiler Bankalar Birliği, tapu daireleri, postane, telekom, ticaret sicil, altın borsası, denizcilik ve İMKB gibi kurumlar nezdinde hiçbir işlem yapamıyor. Bu arada tedbir kararı olan şirketlere, ticari faaliyetlerini sürdürebilmeleri için mahkeme kararıyla kayyum atanabileceği belirtildi. 
   
   
</TEXT>
</DOC>
