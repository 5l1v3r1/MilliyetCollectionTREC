<DOC>
<DOCNO> 178581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/siyaset/asiy.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayağının tozuyla Irak'a katkı istedi 
</HEADLINE>
<TEXT>

   Gül'le 45 dakikalık bir görüşme yapan ABD Büyükelçisi Edelman, kendisinin Türk dostu olduğunu belirterek, iki ülkenin işbirliğinin geliştirilmesi için çalışacağını söyledi 
      ANKARA Milliyet 

   
   ABD'nin yeni Ankara Büyükelçisi Eric Edelman, ilk görüşmesini yaptığı Dışişleri Bakanı Abdullah Gül'e Irak için Türkiye'nin katkısını beklediklerini iletti. Ankara'daki görevine resmen başlayan Edelman, dün Gül'e 45 dakikalık bir tanışma ziyaretinde bulundu. Edelman, büyükelçilikte verdiği resepsiyonda ise, ABD'nin Türkiye'ye kullandıracağı kredi ile Irak'a asker gönderme konularının ayrı ayrı konular olduğunu belirtti. 
   ABD'nin Türkiye'yi stratejik ortak olarak gördüğünü belirten Edelman, kendisinin de Türk dostu olduğunu vurgulayarak işbirliğinin geliştirilmesi için çalışacağını kaydetti. Edelman, Irak'taki son gelişmelerle Türkiye'nin asker göndermesi konularının da ele alındığı görüşmede "ABD'nin Irak konusunda Türkiye'nin katkısını beklediği" mesajını iletti. 
   
   Aşiretleri de anlattı 
   Türkiye'nin Irak'ın istikrarına katkı yapmak istediğini aktaran Gül de asker gönderme konusunda kurumlar arasında değerlendirmelerin sürdüğünü bildirdi. Edelman'a, aynı saatlerde Dışişleri Bakanlığı'nda temaslarda bulunan Kerküklü Arap aşireti Ubeydleri örnek gösteren Gül, "Oradaki halkın hassasiyetlerini de dikkate alıyoruz" dedi. Edelman'a başarılar dileyen Gül, "Cheneyn'in ekibinden birini Ankara'da görmekten mutluyuz" diye konuştu. Gül, insan kaçakçılığı raporunda Türkiye'nin "yeterli mücadele göstermeyen" ülkeler arasında gösterilmesinden duyduğu rahatsızlığı da dile getirdi. 
   
   'Taylor yanlış anlaşıldı' 
   Büyükelçilik Rezidansı'nda dün akşam bir resepsiyon veren Edelman, ABD Hazine Bakan Yardımcısı Taylor'un, ABD kredisinin Irak'a asker göndermeyle bağlantılı olduğu şeklindeki demeci için, "Taylor'un yanlış anlaşıldığını düşünüyorum. Kongre'nin kararı açıktır. Kongrede yardım için öne sürülen şart Türkiye'nin ABD ile işbirliği içinde olmasıdır. Irak'la ilgili bir ifade sözkonusu değil. Bu nedenle kredi ile Irak'a asker gönderme konuları arasında bir ilişki yok" değerlendirmesini yaptı. 
   
   Kerkük'te anlaşma    
   Irak Kürdistan Yurtseverler Birliği IKYB ile Irak Türkmen Cephesi arasında Kerkük ve Tuzhurmatu'da 10 Türkmen'in ölümüne neden olaylardan sonra yapılan toplantıda sorunların çözümü için anlaşmaya varıldı. IKYB Ankara temsilciliği 6 maddelik bir anlaşma imzalandığını bildirdi. Anlaşmada şu unsurlar yer aldı 
   1- Her iki parti, meydana gelen olayları kınadı. 
   2- Olayları araştırmak, sorumlularını bulmak ve mahkemeye çıkarmak için yeni bir komite kuruldu. 
   3- Her iki parti de Arap, Kürt, Türkmen, Asuri ve diğer gruplara Irak'ta barış içinde ve kardeşçe yaşamak için çağrıda bulunma kararı aldı. 
   4- Yaralılara ve şehit ailelerine maddi ve manevi destek yapılması kararı alındı. 
   5- Her türlü problemi anında çözebilmek amacıyla yeni bir komite kuruldu ve bu komite için bir "çözüm odası" açıldı. 
   6- İlişkileri korumak için düzenli toplantı yapılması kararlaştırıldı. 
   
   
</TEXT>
</DOC>
