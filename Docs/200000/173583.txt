<DOC>
<DOCNO> 173583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/guncel/agun.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet, Saddam'ın memleketi Tikrit'te 
</HEADLINE>
<TEXT>
   Saddam'ın fedaileri tehdit etti    'Türk askerine ateş açarız' 
   Tikritliler Irak'ta Türk askerini istemediklerini belirtirken "Müslüman olması bir şeyi değiştirmez. Gelirse işgalci konumuna düşer" diyor 
      NAMIK DURUKAN 

   TİKRİT 

   
   Milliyet, ABD'nin, Irak'ta kontrolü sağlamakta zorlandığı ve Türk askerine de görev önermeyi planladığı Saddam Hüseyin'in memleketi Tikrit'te nabız tuttu. Hemen her gün Amerikan askerlerini hedef alarak "Saddam için ölürüz" diyen Tikritliler, "Türk askeri gelirse işgalci muamelesi görür" diyor. 
   Gece sokağa çıkma yasağı uygulanan kentte Saddam Hüseyin'in izini süren ABD askerleri, bir yandan operasyonları geniş alana yayarken diğer yandan fedailerin saldırısına karşı koymaya çalışıyor. Gün ortasında da hırsızlık, gasp ve saldırıların yaşandığı, korku kentini andıran Tikrit'te işyeri sahipleri de tedirgin. Esnaf, işyerlerindeki mallarını, yağmaya karşı akşam eve taşıyor. 
   TBMM'den karar çıkması halinde Türk askerinin görev yapabileceği belirtilen Tikrit'te halkın bir bölümü Saddam Hüseyin'e hala sempati duyuyor ve uğrunda kanlarını akıtmaktan çekinmeyeceğini öne sürüyor. 
   
   "Müslüman olsa da 
   Televizyonlardan bölgeye Türk askerinin geleceğini öğrenen Tikritliler, ABD'nin Türkiye'yi batağa çekmek istediği iddiasında birleşiyor. Tarih öğretmeni Zuher Fevzi, Türk askerini istemediklerini belirtirken "Müslüman olması bir şeyi değiştirmez. İşgal işgaldir. ABD askerleri çok zor durumda. Direnişle karşılaştılar. Her gün bir saldırı var. Türk askerini davet etmedik, niçin geliyor Gelirse işgalci konumuna düşer" diyor. 
   ABD askerlerine yönelik saldırıların Saddam'ın direniş çağrısıyla ilgisi olmadığını öne süren Fevzi, olayların nedenini "İnsanlarda Irak milliyetçiliği ruhu var. Örgütlü bir hareket yok, ama amaç aynı" sözleriyle açıklıyor. 
   
   BİZ BİR AİLEYİZ 
   "Benden bir damla kan yere düşerse 'Saddam' yazar. O tüm Irak halkının kalbindedir" diyen fedailerinden Halit Dileyma da, ABD askerine yapılan saldırıların Türk askerine karşı da yaşanacağını vurguluyor. Dileyma, Tikrit'te dağınık olan grupları ABD'lileri kovmak için bir araya getirmeye çalıştıklarını ifade ederken "Biz bir aileyiz. Saddam ne yaparsa şikayetçi değiliz" diyor. 
   Fedailerden İmad El Acili de, ABD'nin boşuna aradığını savunduğu Saddam Hüseyin'in Tikrit'te binlerce taraftarı bulunduğunu belirtirken, Saddam'ın ancak "öldürülmesi, intihar etmesi ya da Irak'ta son taraftarlarına kadar herkesin yok edilmesi" halinde biteceğini öne sürüyor. 
   Ali Kahtan adlı esnaf ise, ABD'li askerlere mal sattığı için fedailerin kendisini tehdit ettiğini, bu nedenle kimsenin ABD'lilere mal satmak istemediğini belirtiyor ve kentte işgalci güçlere karşı duyulan öfkeyi anlatıyor. 
   
   
</TEXT>
</DOC>
