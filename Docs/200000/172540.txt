<DOC>
<DOCNO> 172540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/soneko06.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'ya yeni yat limanı... 
</HEADLINE>
<TEXT>

     Turizmin ''başkenti'' olarak nitelendirilen Antalya, yeni bir yat limanına kavuşacak. Yap-işlet-devret modeli'ne göre yapılması planlanan Kopak Çayı Yat Limanı, bin 500 yat kapasiteli olacak. 
     Demiryolları, Limanlar ve Hava Meydanları İnşaatı DLHİ Antalya Bölge Müdürü Salih Okur, Antalya ve ilçelerinde 7'si tamamlanmış, 4'ü yarım kalmış, 1'i de proje aşamasında 12 yat limanı bulunduğunu söyledi. 
     Yarım kalan ve proje aşamasında olan marinaların hayata geçirilmesi durumunda Antalya bölgesindeki toplam 12 marinanın kapasitesinin yıllık 4 bin 422 yata çıkacağını vurgulayan Okur, ''Bu da bölge turizmi açısından büyük bir gelişme olacak. Yarım kalan yat limanları projeleri Yap-işlet-devret modeline göre tamamlanacak'' dedi. 
     Yeni projelerden birinin de Lara bölgesindeki Kopakçayı Yat Limanı olduğunu vurgulayan Okur, yap-işlet-devret modeli ile yapılacak ve denizde 750, karada 400 olmak üzere bin 150 kapasiteli Kopak Çayı Yat Limanı Projesi'nin başlatıldığını bildirdi. 
     Antalya Büyükşehir Belediyesi'nin, Kopak Çayı Yat Limanı inşaatı için imar planlarında değişiklik yapacağını belirten Okur, inşaatı ödeneksizlik nedeniyle yarım kalan Kaş Bucak Denizi Yat Limanı'nın da Metin A.Ş. tarafından yap-işlet-devret modeline göre tamamlanacağını bildirdi. 
     
</TEXT>
</DOC>
