<DOC>
<DOCNO> 178166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/yazar/guclu.html </URL>
<DATE> 2003/08/26/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
'Stajyer öğretmen gelmesin' 
</HEADLINE>
<TEXT>

   
   On yıl öncesine kadar Artvin deyince akla eğitim gelirdi. Anadolu liseleri, fen liseleri ve üniversiteye giriş sınavlarında dereceye giren öğrenciler çıkartır, genel sıralamada mutlaka ilk 20'ye girerlerdi. Son beş yıldır içine düştükleri durum tam bir felaket. ÖSS'de 78'inci sıradalar. Yani sondan üçüncüler. Oysa her Artvinlinin çocuklarına bıraktığı en büyük miras eğitimdi. Şimdi o da yok. Ama çaresiz değiller. Artvin'de bulamadıkları eğitim olanaklarını Trabzon'da, İstanbul'da, Ankara'da arıyorlar. "Nerede bir akraba varsa onun yanına gönderiyoruz" diyorlar. 
   
   DENEYİMLİ ÖĞRETMEN    Artvin, Gürcistan sınırındaki en uç illerimizden birisi. Erzurum'dan kara yolu ile 4 saatte gelebildik. Otobüs ile Ankara'ya 18, İstanbul'a ise 24 saat uzaklıkta. Dağların en tepesine kurulmuş. Farklı bir kent cıvıl cıvıl. Ama sohbet ilerledikçe gördük ki görünüşe aldanmamak gerekiyor. Çünkü hemen herkes dert küpü. Benim konuklarım genelde gençler, veliler ve öğretmenlerdi. Önce eğitimde yaşanan felaketin nedenlerini uzun uzadıya anlattılar. Sonra da isteklerini sıraladılar. Ankara'dan yardım istediler. İşte dilekleri Artık stajyer öğretmen değil deneyimli öğretmen istiyoruz. 
   
   İŞTE GELİŞMİŞLİK BU    Diğer kentlerin aksine, Artvin üniversite isteyen değil, istemeyen bir kent. Orman Fakültesi, Meslek Yüksek Okulu ve bu yıl açılan bir eğitim fakültesi var. Ama derslerin çoğuna lise öğretmenleri giriyormuş. Akademik personel yok gibi diyorlar. Ankara, İzmir, İstanbul'daki üniversitelerden mezun olanlar işsiz gezerken buradan mezun olanların yüzüne kim bakar görüşündeler. İlk kez gençlerin geleceğini, kentsel rantın ötesinde düşünen bir ilimizle karşılaşmanın şaşkınlığını yaşadım. Diğer birçok kent, gençleri ekonomik bir meta olarak görürken, onlar kendi çocukları ile özdeşleştirip en iyi eğitim ortamı nerede ise gidip orada yapılsın görüşündeler. Bence en büyük gelişmişlik ölçütü işte bu .. 
   
   İKTİDARA ÖFKE SELİ    Hükümetle ilgili şik yetin dozu sanki giderek artıyor. İşsizlik, pahalılık, eğitimin genel sorunları canlarına tak etmiş. Bedava kolej ve bedava kitap projesi iktidara puan kazandıracağına öfke seli yaratmış. 
   Tarıma açık arazi çok az. Sebzeler Artvin'e gelinceye kadar en az beş komisyoncunun elinden geçiyormuş. Bu yüzden çok pahalı diyorlar. İstanbul'da bile 250 bin liraya kadar inen domates burada bir milyona satılıyormuş. Ev kiraları da öyle. Ev yapacak arazi de yok gibi. Bu yüzden mütevazı bir evin kirası 250 - 300 milyon liraymış. 
   www.artvingezgini.com Artvin ile ilgili en güncel bilgileri alabileceğiniz farklı bir site. Eminim çok şeyler bulabileceksiniz. 
   Özetin özeti Artvin çok uzaklarda da olsa gidip görmeye fazlasıyla değecek bir kent. Bizim ekip çok beğendi... 
   
      
   
</TEXT>
</DOC>
