<DOC>
<DOCNO> 167382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sontur39.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazar Tomris Uyar vefat etti... 
</HEADLINE>
<TEXT>

     Çağdaş Türk öykücülüğünün öncülerinden yazar Tomris Uyar 62 , tedavi gördüğü Metropolitan Florence Nightingale Hastanesi'nde vefat etti. 
     İstanbul'da 1941 yılında doğan Uyar, ilkokulu Taksim'deki Yeni Kolej'de, ortaokulu İngiliz High School'da, liseyi Arnavutköy Amerikan Kız Koleji'nde tamamladıktan sonra, 1963'te İstanbul Üniversitesi İktisat Fakültesi Gazetecilik Enstitüsü'nü bitirdi. 
     1969 yılında evlendiği Turgut Uyar'dan bir çocuğu bulunan Tomris Uyar'ın, Tagore'den ''Şekerden Bebek'' adlı ilk çevirisi 1962'de Varlık, ''Kristin'' adlı ilk öyküsü de 1965'te Türk Dili'nden çıktı. 
     Tomris Uyar'ın, öykü, deneme, eleştiri, günlük ve çevirileri, Varlık, Dost, Papirüs, Yeni Dergi, Soyut, Yeni Edebiyat, Yeni Düşün, Gösteri, Gergedan, Argos, Adam Öykü gibi belli başlı dergilerde yayınlandı. 
     Özellikle 1966'dan sonra Papirüs'te yayınladığı eserleriyle adını duyuran ve 1969 yılına kadar ''R. Tomris'' imzasını kullanan Uyar, 1970'ten sonra gelişen yeni Türk öykücülüğünün önde gelen isimleri arasında yer aldı. 
     Tomris Uyar'ın yapıtları arasında ''İpek ve Bakır'', ''Ödeşmeler ve Şahmeran Hikayesi'', ''Diz Boyu Papatyalar'', ''Yürekte Bukağı'', ''Yaz Düşleri Düş Kışları'', ''Gece Gezen Kızlar'', ''Rus Ruleti Dön Geri Bak'', '' Yaza Yolculuk'', ''Sekizinci Günah'', ''Otuzların Kadını'', ''İki Yaka İki Uç'', ''Aramızdaki Şey'' ve ''Güzel Yazı Defteri'' bulunuyor. 
     
     6 TEMMUZ'DA DEFNEDİLECEK 

     Tomris Uyar 6 Temmuz Pazar günü İstanbul'da toprağa verileceği bildirildi. 
     Yapı Kredi Yayınları'ndan yapılan açıklamaya göre, Tomris Uyar'ın cenazesi, Pazar günü Teşvikiye Camii'nde öğleyin kılınacak namazın ardından Zincirlikuyu Mezarlığı'na defnedilecek. 
     Uyar, yemek borusu kanseri nedeniyle 1 Haziran 2003 tarihinden bu yana Metropolitan Florence Nightingale Hastanesi'nde tedavi görüyordu. 
     
</TEXT>
</DOC>
