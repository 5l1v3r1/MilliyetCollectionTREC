<DOC>
<DOCNO> 157472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/soneko08.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Aygün Devletin kayıtdışı bütçesi, esnafın çamur defterinden farksız 
</HEADLINE>
<TEXT>

     Ankara Ticaret Odası ATO Başkanı Sinan Aygün, ''Devletin kayıtdışı bütçesi esnafın çamur defterinden farksız'' dedi. 
     Aygün, yaptığı yazılı açıklamada, bazı harcamaların bütçe dışına çıkarılması uygulamasını eleştirdi. 
     TBMM'den ve halktan neler finanse edildiğini saklamak, faiz dışı fazlayı ''fazla'' göstermek ve denetimden kaçmak için bazı yükümlülüklerin ve harcamaların bütçe dışına çıkarıldığını ileri süren Aygün, ''Bu kayıtdışı bütçe ile ortaya çıkacak faiz dışı fazla sanaldır. 2003 yılı için belirlenen yüzde 6.5 faiz dışı fazla hedefi de hormonludur, hayaldir'' dedi. 
     Hükümetlerin izlenmesini istemedikleri harcamaları ''torba hesaplara'' atarak gözden kaçırmayı adet hale getirdiklerini iddia eden Aygün, kayıt dışı bütçeyi esnafın gelir giderleri için tuttuğu gayrıresmi ''çamur defteri''ne benzetti. 
     Devletin hesaplarının gizlilik kaldırmayacağını vurgulayan ve ''kırık not almamak için milletine bütçe hesabını muhasebe oyunları ile yanıltarak veren bir anlayış bu çağda kalmadı'' diyen Aygün, şöyle devam etti 
     '''Bütçe Kanunu'nda yer alan bazı işlemleri bütçe dışındaki hesaplarda izlemeye yetki veren hükümler, hükümetlerin bir kısım giderleri gizlemesine fırsat tanır. Ancak bilinmelidir ki, devletin bütçesi kayıtdışı olursa, o devlet her türlü kayıtdışılığa göz yumar. Şeffaf devlet, hesaplarını kendi meclisinin denetiminden kaçırmayan devlettir. Diğer yandan, hükümetler Anayasal suç işlememelidir. Bütçe uygulamaları Anayasa'ya aykırıdır. Anayasa'nın 161. maddesi devletin ve kamu iktisadi teşekkülleri dışındaki kamu tüzel kişiliklerin harcamaları yıllık bütçelerle yapılır demektedir. Bu hükme rağmen, bütçe dışı harcama uygulamalarına devam edilmekte ve bilerek anayasal suç işlenmektedir.'' 
     
     2001 YILI BÜTÇESİ 
     Sayıştay'ın ''2000 Yılı Mali Raporu''nda ve ''2001 Yılı Hazine İşlemleri Raporu''nda bu tür resmi usulsüzlüklere değinildiğini ve devletin kurumu olan Sayıştay'ın hükümetlere ''suçüstü'' yaptığını bildiren Aygün, 1971-1999 yılları arasında bütçe açıkları toplamının 109 milyar dolar, borçlanma hasılatları toplamının 225 milyar dolar ve bütçede gösterilmeden harcanan kaynak toplamının 116 milyar dolar olduğunu kaydetti. 
     Bütçe giderleri ile gelirleri arasındaki farkın, net borçlanma ile kapatılacağından devletin 1 yıl içerisindeki net borçlanma tutarının o yılın bütçe açığına eşit olması gerektiğini hatırlatan ATO Başkanı, şunları kaydetti 
     ''Ancak net borçlanma hasılatı, bütçe açığından fazla olmaktadır. Buna 2001 yılı bütçesi örnektir. 2001 yılı bütçesinde 51.5 katrilyon lira gelire karşılık 80.6 katrilyon lira gider öngörüldü ve buna göre, 29.1 katrilyon liralık açık beklendi. Yıl sonu rakamlarına bakıldığında ise korkunç bir bilanço ile karşılaşıldı. 29.1 katrilyon liralık açık için iç borçlanma yapılması gerekirken, aynı yıl 99.2 katrilyon liralık borçlanma yapıldı. Sonuçta 80.6 katrilyon lira olan toplam gider, 77.4 katrilyon liralık kayıt dışı harcama ile 158 katrilyon lira olarak gerçekleşmiştir. 51.5 katrilyon lira olan gelir kalemlerine de 5.2 katrilyon lira eklenmiş ve toplam gelir 56.7 katrilyona ulaşmıştır. Buna göre, bütçe açığı 29.1 katrilyon değil, 101.3 katrilyon olmuştur. O halde bütçe neden yapıldı anlamış değilim.'' 
     
     FAİZ DIŞI FAZLA 
     Aygün, 2001 yılında bütçe açığının milli gelire oranının kriz etkisiyle hedeflenen yüzde 3.4 yerine yüzde 16.2 olarak gerçekleştiğinin açıklandığını da hatırlatırken, ancak gerçek oranını yüzde 55.9 olduğuna ve Maastrict kriterlerinin yüzde 3 olduğuna dikkati çekti. 
     Gerçek faiz dışı fazlanın tüm gider ve gelirlerin bütçe disiplini içerisinde gösterildiği faiz dışı fazla olduğunu vurgulayan Aygün, 2003 yılı için belirlenen yüzde 6.5 faiz dışı fazla hedefinin ise ''hormonlu'' ve ''hayal'' olduğunu iddia etti. 
     
</TEXT>
</DOC>
