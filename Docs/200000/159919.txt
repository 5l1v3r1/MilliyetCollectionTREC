<DOC>
<DOCNO> 159919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sondun18.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'den Polonyalılar'a AB baskısı.. 
</HEADLINE>
<TEXT>

     İngiltere Başbakanı Tony Blair, Polonyalılara AB'ye üyelik için düzenlenecek referandumda evet oyu kullanmaları için baskı yapıyor. 
     Polonya'nın başkenti Varşova'da bulunan Blair, Polonya Başbakanı Lezsek Miller ile yaptığı görüşmenin ardından, 7-8 Haziran'da yapılacak referandumda evet oyu kullanmaları için baskı yaptığı Polonyalılara, ''İçeride olmak dışarıda olmaktan daha iyidir'' dedi. 
     Polonyalıların referanduma katılarak evet oyu vermelerinin önemli olduğunu belirten Blair, ''Bu yalnızca Polonya için değil, aynı zamanda Avrupa için de iyi'' ifadesini kullandı. 
     AB'nin genişlemesine ilişkin olarak Blair ve Miller, federal bir Avrupa'dan ziyade, genişlemiş ulus-devletten yana olduklarını belirtti. 
     Blair'den sonra söz alan Miller, ''Tarihi tecrübemizi göz önüne alırsak, bizim için Amerikan imajlı, bir tür ABD modeli Avrupa kavramı olan federal devleti kabul etmek zordur'' ifadesini kullandı. 
     Polonya'da yapılan son kamuoyu araştırmalarına göre referandumda evet oyu çıkacağına kesin gözüyle bakılmakla birlikte, referandumun geçerli olabilmesi için gereken yüzde 50'lik katılım oranının üzerine çıkılamamasından endişe ediliyor. 
     
</TEXT>
</DOC>
