<DOC>
<DOCNO> 165043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/guncel/gun01.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bomba yüklü geminin sırrı ne 
</HEADLINE>
<TEXT>

Yunanlıların 600 ton patlayıcıyla yakaladığı gemiye, Çanakkale Boğazı'ndan geçerken, Montrö anlaşmaları gereği müdahalede bulunulmadığı öğrenildi 
     ERDEM SÜREK Çanakkale DHA 

     Yunan Sahil Güvenlik birimlerinin önceki gece 600 ton patlayıcı ve 8000 fünyeyle yakaladığı geminin, patlayıcı yükünü deklare ederek Çanakkale Boğazı'ndan geçtiği, Montrö anlaşmaları çerçevesinde herhangi bir müdahalede bulunulmadığı belirlendi. Platiyali - Astaku limanına çekilen ve yedi mürettebatı gözaltına alınan BALTIC SKY gemisinin Romanya'nın Köstence Limanı'ndan ayrıldıktan sonra 4 Haziran'da İstanbul Boğazı'na girdiği belirlendi. İstanbul Boğaz Trafik Kontrol Merkezi'ne yükünü bildiren 74 metre boyundaki Komor Birliği bandıralı gemi, 5 Haziran'da Çanakkale Boğazı'ndan çıkarak Ege Denizi'ne açıldı. 
     Çanakkale Denizcilik Müsteşarlığı Deniz Ulaştırma Bölge Müdürlüğü yetkilileri, Mısır'ın Süveyş limanına giden geminin, yükünü boşaltamadığı için liman ararken Yunan makamlarınca durdurulmuş olabileceğini söyledi. Yetkililer, Montrö Anlaşması gereği boğazlardan transit geçiş yaptığını belirten ve yükünü deklare eden gemilere müdahale edilmediğini kaydetti. Yunanistan, geminin 27 Nisan'da Arnavutluk'tan hareket ettiğini ve seyir defterinde varış limanı olarak Sudan'ın gösterildiğini kaydetti. Geminin son 5 gündür Yunanistan sahil güvenlik özel birimleri tarafından izlendiği de belirtildi. 
     

</TEXT>
</DOC>
