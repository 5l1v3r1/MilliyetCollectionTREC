<DOC>
<DOCNO> 166240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sontur11.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Çalınan paraların ne olduğunu görecek, şok olacaksınız 
</HEADLINE>
<TEXT>

     Başbakan Recep Tayyip Erdoğan, yılların tahribatını gidermenin ve hizmetleri en iyi şekilde gerçekleştirip Türkiye'yi gelişmiş ülkelerin bulunduğu ''birinci lige'' çıkarmanın çabası içinde olduklarını belirterek, ''Yılmak yok, Türkiye'yi dünyanın gündemine taşıyoruz'' dedi. 
     Erdoğan, AK Parti Adana İl Kongresi'ndeki konuşmasında, insanların hakkını korumak ve bunu teslim etmekle kendilerini görevli gördüklerini, siyasette bir milat ilan ederek yola çıktıklarını söyledi. 
     Sorunları en kısa sürede çözümleme çabası içinde olduklarını anlatan Erdoğan, konuşmasını şöyle sürdürdü 
     ''Her şey süt-liman değil. Yok öyle bir şey. 50 yılın tahribatını 6-7 ayda düzeltemezsiniz. Bahane uydurmaya ihtiyacımız yok. Sonuna kadar, samimiyetle hizmetimizi yaparız. Milletimiz devam derse devam ederiz, çekil derse çekiliriz. Bugüne kadar ki alışılmış siyaseti yapmayacağız. 
     Hizmet için çaba gösterirken yolumuza taş konuluyor. Biz daha iyisi için koşmanın yollarını arıyoruz. Söz verdik size fellik fellik dünyayı dolaşacağız. Yılmak yok, Türkiye'yi dünyanın gündemine taşıyoruz. Dünyada artık Türkiye konuşuluyor'' dedi. 
     
     ''AK PARTİ, AK SİYASETİN ADRESİDİR'' 

     Partinin kuruluşu öncesinde 81 ilde 42 bin kişiye ulaştıklarını anlatan Erdoğan, şöyle devam etti 
     ''Yaptığımız ankette, Türkiye'nin şiddetle bir siyasi partiye ihtiyacı var denildi. Adalete, kalkınmaya, tüyü bitmemiş yetimin hakkını yemeyecek ve yedirtmeyecek bir partiye, temiz siyasete ihtiyacımız var denildi. 9 arkadaş karar verdik, birinci ismi adalet olsun, ikinci ismi kalkınma olsun, ancak temiz siyaset istendiği için AK Parti olsun dedik. Ancak, bunu kabul etmeyenler var. Kısaltmada AKP diyorlar. Çünkü midelerine oturdu. Siyasette kısaltma tescille ortaya çıkar. Bizim tüzüğümüzde böyledir. Biz bu ülkede ak siyasetin adresiyiz.'' 
     
     ÇALINAN PARALAR 

     Kendilerini, insanların hakkını korumak ve bunu teslim etmekle görevli gördüklerini belirten Erdoğan, şunları kaydetti 
     ''Çok yakında yolsuzluklardaki rakamları açıklayacağız. Soyulan, soğana çevrilen vatandaşımızın paralarının ne olduğunu açıklayacağız. Çalınan paraların ne olduğunu sizler de göreceksiniz, şok olacaksınız. Bu ülke nasıl ayakta durdu diye şaşacaksınız. İçten soydular, dıştan soydular bu millet, bu ülke yine ayakta. 
     Bu millet çile çekiyor, biliyoruz. Nereye gidersek iş deniyor. ÇEAŞ mağdurlarını ne yapacaksınız diyorsunuz. Bunları da biliyoruz. 
     Hizmet heyecanını Türkiye'nin her yanına taşımak için koşuyoruz. Bunun çabası içindeyiz. Bu nedenle 'kişi başına geliri 1500 doların altındaki iller vergiden muaf konuma getirecek, SSK primleri düşürülecek ve bedava arsa verilecek' dedik. Çünkü, oralarda istihdam olanağı yaratılsın, yatırımlar artsın istiyoruz.'' 
     
     EĞİTİMDE DÜZENLEMELER 

     Erdoğan, 8 yıllık eğitimde önemli bir adım attıklarını, okullar açılmadan ücretsiz olarak kitapları dağıtacaklarını ifade ederek, konuşmasını şöyle sürdürdü 
     ''Soracaklar Kaynak nerede . Kaynak, kesilen hortumlarda. Artık, fakir-fukara, yetim-guraba, yoksul ailenin çocukları özel okullara girecekler. Ben de böyle bir ailenin çocuğuyum. 
     Şimdi sizlerin verdiği yetkiyle özel okullarla görüştük. Sınavlar için 25 bin müracaat var. İlk 10 bin sırada yer alan yavrularımız ücretsiz olarak lise öğrenimini özel okullarda görecekler. Bu rakam ileride daha da artacak. Niye, çünkü yolsuzluklarla ilgili yeni adreslere ulaşıyoruz. Bunları değerlendireceğiz.'' 
     
     VAATLER VE GELİNEN AŞAMA 

     Seçim meydanların yapacaklarıyla ilgili zaman vererek vaatlerde bulunduklarını hatırlatan Erdoğan, şöyle devam etti 
     ''Ne demiştik. Bir yıl bir şey beklemeyeceksiniz. Ama üçüncü yılın sonunda cepleriniz şenlenecek demiştim. Biz daha birinci yılda halkımıza imkanlar sunmaya başladık. 
     Çiftçinin kullandığı mazotu yüzde 35 ucuzlattık. Bunu bugüne kadar hiç kimse yapamadı. Haziran ayında doğal gazda indirim var. Sanayiciye yüzde 6, evlere, meskenlere yüzde 7 indirim sağlayacağız. Fiyatlar düşünce biz de düşürüyoruz. Kazandıkça, imkan doğdukça bunu yansıtacağız. Asla halkımızın soyulmasına izin vermeyiz ve soydurtmayız.'' 
     
     PERSONEL ALIMI VE MESLEK LİSELERİ 

     Devlet kurumlarına alınacak personelle ilgili çalışmalar konusunda da bilgi veren Erdoğan, ''Devlet kurumlarında alabileceğimiz personel sayısı 35 bindir. En yüksek personel alımını 20 bin olarak milli eğitime yapacağız. Öğretmen alınırken ihtiyaç sıralamasına göre yapılmaktadır'' dedi. 
     Meslek liselerine ağırlık vereceklerini belirten Erdoğan, ''Türkiye'de meslek liseleri dönemi başlatacağız. Gelişmiş ülkelerde meslek liselerinin oranı yüzde 60'tır. Bizde maalesef bizde bu çok düşüktür. Meslek liselerini ve üniversitelere girmelerinin imkanını da artıracağız'' diye konuştu. 
     2004 yılı sonu için AB süreci için tarih alındığını ve önemli gelişmeler yaşandığını anlatan Erdoğan, şöyle devam etti 
     ''Bunların hepsi mücadeleyle oldu. İthalatta, ihracatta farklı bir dönem başlatıyoruz. Biz sizin hizmetkarınız olarak bulunmaktayız. Efendiliğe değil, hizmetkarlığa soyunduk. Siz emanet verdiniz biz bunu en iyi şekilde yerine getiriyoruz.'' 
     
     GÜÇLÜ BELEDİYECİLİK DÖNEMİ 

     AK Parti'nin ilkesinde kazanan ve kaybeden bulunmadığını, görevi alanın partiyi daha ileri taşımanın gayreti içinde olacağını belirterek, ''Daha iyiye ve güzele gitmek için çok çalışmalıyız. Sadece hizmet değil, gönülleri kazanmak da önemlidir'' şeklinde konuştu. 
     Kapı kapı dolaşarak yerel seçimlere AK Parti'yi hazırlamalarını isteyen Erdoğan, ''Adana'ya, ilçeleriyle birlikte silme AK Parti damgasını vuracağız. Güçlü belediyecilik dönemini de başlatacağız'' dedi. 
     Yerel seçimler için özellikle gençler ve kadınlardan çok çalışmalarını isteyen Erdoğan, ''Kadınların aktif siyasette daha fazla yer almalarını istiyoruz. Biz 25 yaşın sadece seçme değil, seçilme yaşı da olmasını istedik. Bunu Meclis'e getirdik. Kim gençlerin yanında göreceğiz. Sorun Meclis'te çözülmezse konuyu meydanlara getireceğiz. Biz genç bir parlamento istiyoruz'' şeklinde konuştu. 
     Konuşmasının son bölümünde, bir partilinin ''Adana'ya bakan istiyoruz'' şeklindeki sözleri üzerine Erdoğan, bölgeciliğin içine düşülmemesini istedi ve ''Bakanlık sayısını biz düşürdük. Bunu siz istediniz. Bakanlar Türkiye'nin dört bir tarafının hassasiyetini duyuyor, merak etmeyin'' dedi. 
     
     TÜRKİYE'Yİ KALKINDIRACAK 3 ŞART 

     Adalet Bakanı Cemil Çiçek, AK Parti dışındaki partilerin birçok yerde üye dahi bulamadıklarını belirterek, ''Böylesine coşkulu kongreler yapan tek parti AK Parti'dir. Çünkü, bir kesimin değil biz Türkiye'nin partisiyiz. Türkiye'nin umudu, hizmete ve geleceğe, demokrasiye yürekten inanmış insanların partisiyiz'' dedi. 
     Hizmet üretmek için siyaset yapıldığını belirten Çiçek, şöyle devam etti 
     ''Türkiye'yi kalkındırmak ve çağdaş seviyeye ulaştırmak isteniyorsa birinci şart çalmamak, ikinci şart çaldırmamak, üçüncü şart da geceyi gündüze katarak çalışmaktır. İktidara geldiğimizden bu yana yaptığımız da budur. 
     Türkiye'de yolsuzluktan gına gelinmiştir. İnsafla düşünen herkes bilmelidir ki, AK Parti'nin ne bir bakanı ne de bir milletvekili çalmıştır, yolsuzluğa bulaşmıştır.'' Fakir fukaranın hakkını kimseye yedirmediklerini anlatan Bakan Çiçek, ''İşte sıkıntı bundandır. Türkiye'de siyaset yapmak mayınlı tarlada yürümek gibidir. AK Parti, hiçbir mayını patlatmadan, Türkiye'yi geleceğe, kalkınmaya götürmenin çabası içindedir'' diye konuştu. 
     
     ''HEDEFLERE ULAŞILACAK'' 

     Enerji ve Tabii Kaynaklar Bakanı Hilmi Güler, heyecan, samimiyet ve cesareti slogan olarak tespit ettiklerini belirterek, ''ak bir sayfa'' açtıklarını söyledi. 
     Yeni bir kalkınma hamlesini çok ciddi adımlarla başlattıklarını anlatan Güler, şöyle devam etti 
     ''Ülkemiz bir şantiye haline gelmiştir. Çağdaş kalkınma hedeflerine bir an önce ulaşılacaktır. Toplumsal, siyasi, idari, hukuki ve mali güveni teker teker yerine getiriyoruz. 
     Yasalardaki kalkınmanın önündeki engelleri ortadan kaldırılacak düzenlemeler yapıyoruz. Gayretli çalışmalar mutlaka sonuca ulaşacak ve ülkemiz birinci ligde yer alacaktır.'' İl Başkanı Vedat Kahyalar, kısa konuşmasında, kongrede kaybedenin olmayacağını belirterek, ''Kazanan AK Parti, Adana ve Türkiye olacak'' dedi. 
     Başkanlık için Vedat Kahyalar ile Abdullah Doğru adaylıklarını açıkladılar. Kongrede 668 delegenin oy kullanacağı bildirildi. 
     
     NOTLAR 

     Başbakan Erdoğan, geceyi geçirdiği Valilik Konağı'ndan, Adalet Bakanı Cemil Çiçek, Enerji ve Tabii Kaynaklar Bakanı Hilmi Güler ile yakındaki kongrenin yapıldığı Adnan Menderes Spor Salonu'na yürüyerek geldi. 
     ''Türkiye Seninle Gurur Duyuyor'' sloganlarının sık sık atıldığı kongrede, Erdoğan'a partililer portresi ve kürsüye çıktığında da küçük bir kız, daha önce birlikte çektirdiği fotoğrafını hediye etti. Küçük kız, ''Adana'nın yolları taştan hayırlı olsun Tayyip Başbakan'' dedi ve mikrofondan ''Bana her şey seni hatırlatıyor'' şarkısının bir bölümünü söyledi. 
     Erdoğan'ın konuşması, sağır ve dilsizler için de işaret diliyle anlatıldı. 

     
</TEXT>
</DOC>
