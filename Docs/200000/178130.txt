<DOC>
<DOCNO> 178130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/siyaset/siy06.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Müşerref Arapları karşımıza alamayız 
</HEADLINE>
<TEXT>
   Pakistan asker için frene bastı 
   Pakistan Devlet Başkanı Müşerref, Erdoğan'a yazdığı mektupta, "Müslüman ülkelerin desteğini almamız gerekir" mesajı verdi 
      ABDULLAH KARAKUŞ 

   
   Irak'a asker gönderme kararını alırken bölgeye giden tek Müslüman ülke olmak istemeyen Türkiye, örnek göstermek istediği ülkelerin başında gelen Pakistan'ı bir türlü ikna edemedi. 
   ABD ile yapılan görüşmelerin ilk aşamasında Kuzey Irak'a 10 bin asker göndermeyi kabul eden Pakistan yönetimi önce Türkiye'ye de bu yönde sıcak mesajlar gönderdi. Kuzey Irak'ta Kürt grupların faaliyetlerini yakından izlemek ve Türkmenlerin haklarının korunmasını sağlamak için Pakistan'ın bölgeye gelmesine tam destek veren Başbakan Recep Tayyip Erdoğan, İslamabad ziyareti sırasında Pakistanlı muhataplarına 'asker gönderin' telkininde bulundu. 
   Ancak, Irak'ta yabancı birliklere yönelik terör eylemlerinin artması, saldırıların BM misyonuna da yönelmesi, radikal İslamcı muhalefetin kampanyası ve Müslüman ülkelerin tepkisinden çekinen Müşerref yönetimi geçen hafta Ankara'da yapılan görüşme-lerde endişelerini dile getirdi. 
   Hükümetin, "ABD'nin Irak'tan gitmesi için Müslümanların gelmesi lazım" diye anti - Amerikan tondaki ikna metodu bile kullandığı Pakistan'ın asker göndermek için Arap ülkelerinden "olur almaya çalıştığı" ortaya çıktı. Pakistan Dışişleri Müsteşarı Riaz Khokar'ın geçen hafta Ankara'da görüştüğü Türk diplomatlara, "BM ya da bu sağlanamazsa İslam Konferansı Örgütü - İKÖ şemsiyesi altında Irak'a gidelim" diyerek tedirginliğini vurguladığı bildirildi. 
   Pakistan Devlet Başkanı Pervez Müşerref de Başbakan Tayyip Erdoğan'a, gönderdiği mektupta "Pakistan'ın Irak'a asker gönderme kararının Arap ülkelerinin görüşüne göre netleşeceği" yönünde mesaj verdi. Türkiye ile ilişkilere önem verdiklerini kaydeden Müşerref, asker gönderme konusunda Arap ülkelerinin tavrının çok önemli olduğunu vurguladı. Pakistan'ın Arap ülkeleriyle ekonomik ve siyasi ilişkilerinin bulunduğunu belirten Müşerref, Erdoğan'a, "Arap liderlerinin tavrına göre biz de Irak'la ilgili stratejimizi belirleyeceğiz. Başbakanımız Cemali bölge ülkeleriyle temasta. Sizinle de sürekli görüşeceğiz" dedi. 
   
   İKÖ seferberliği 
   Arapların karşı çıkması halinde Pakistan'ın Kuzey Irak'a asker göndermeyebileceği mesajını alan hükümet, Müslüman ülkeleri ikna için yeni formüller üzerinde duruyor. Bu çerçevede hükümet, ekim ortasında Malezya'da yapılacak İKÖ toplantısında İslam ülkelerine Irak'ta istikrar ve yeniden yapılanmaya katkı çağrısı yapmayı planlıyor. 
   
   
</TEXT>
</DOC>
