<DOC>
<DOCNO> 157124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sonspo34.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel Manisaspor'dan medyaya yalanlama... 
</HEADLINE>
<TEXT>

     İkinci Futbol Ligi A Kategorisi'nde, gelecek sezon için teknik direktör olarak Mustafa Denizli ile anlaşarak dikkatleri üzerine çeken Vestel Manisaspor'da, kulüp başkanı Cengiz Ergün, medyada adı geçen transferlerin ve bütçe rakamlarının gerçek dışı olduğunu söyledi. 
     Cengiz Ergün, düzenlediği basın toplantısında, medyada yer alan isimlerle görüşme yapılmadığını belirterek, ''Herşey hocamız Mustafa Denizli'nin Manisa'ya gelerek resmi sözleşme imzalamasından sonra ortaya çıkacaktır'' dedi. 
     30 milyon dolarlık bütçenin de tamamıyla düş ürünü olduğunu kaydeden Ergün, 3 büyük kulübün bile bu düzeyde harcama yapamadığını kaydederek, ''Şunu söyleyebilirim ki, gelecek sezon düşünülen bütçe, sözü edilen rakamın 10'da 1'i bile değildir'' diye konuştu. 
     Ergün, sözlerini şöyle sürdürdü 
     ''Bunlar tamamıyla spekülasyona yöneliktir. Yerel medyada da yönetimin büyük bir yapılanmaya gideceği yazıyor. Bunların hepsi safsata. Mevcut yönetim genel kurulda yine görevini sürdürecektir. Mustafa Denizli, Manisa'da resmen imza atıp işbaşı yaptığında, ayrıntılı açıklamalar zaten kulüp tarafından doğru bir biçimde verilecektir. Mustafa Denizli'nin, transfer komitesine şu oyuncuyu istiyorum diye bir talebi de olmamıştır.'' Ergün, Manisa'ya yeni bir stat yapılmayacağını, mevcut 19 Mayıs Stadı'nın kapasitesinin artırılmasıyla ilgili araştırmalara yöneldiklerini bildirdi. 
     Denizli'nin yardımcısı Ali Gültiken'in bugün Manisa'ya gelerek, Tarık Almış Tesisleri'nde çalışmalarına başlayacağını da ifade eden Ergün, Vestel Manisaspor ile ilgili 10 adet video kasedini izlemesi için Mustafa Denizli'ye gönderdiklerini söyledi. 
     Öte yandan yeni sezonda transfer komitesinin Cengiz Ergün, Semih Vardarer, Mustafa Turgat ve Sertaç Beler'den oluşacağı öğrenildi. 
     
</TEXT>
</DOC>
