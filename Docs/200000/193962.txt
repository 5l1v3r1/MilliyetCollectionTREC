<DOC>
<DOCNO> 193962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sondun06.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD 11 Eylül'de ucuz kurtulmuş... 
</HEADLINE>
<TEXT>

     ABD'nin 11 Eylül saldırılarından ucuz kurtulduğu ortaya çıktı. 
     ABC kanalının özel haberine göre, El Kaide örgütü, ABD tarihindeki en büyük terör eylemi olan 11 Eylül saldırılarına, çok daha fazla sayıda terörist ile en az 6-7 uçağın katılmasını planladı. Ancak bu teröristlerin bir kısmının öngörülen tarihte ABD'ye giriş yapamadıkları, böylece daha geniş çaplı bir saldırının önüne geçildiği ifade edildi. 
     Amerikalı uzmanlar, teröristlerin ülkeye girişinin engellenmesi sayesinde saldırının ancak 4 uçakla gerçekleştirilebildiği sonucuna vardılar. 
     
     ''HEDEFTE CALİFORNİA DA VARDI'' 
     El Kaide'nin önde gelen isimlerinden Halit Şeyh Muhammed'in sorgusu sırasında Amerikalı uzmanlara verdiği bilgiye göre, Usame Bin Ladin, saldırının en az 10 uçakla yapılmasını istiyordu. Bu uçaklardan beşinin Los Angeles ve California'daki havaalanlarından kaçırılması ve California'daki yüksek binaları vurmaları öngörülmüştü. Ancak Bin Ladin'in 1996 yılında yapılan bu plandan, fazla karmaşık olduğu gerekçesiyle vazgeçtiği kaydedildi. 
     Soruşturmada elde edilen verilere göre, El Kaide'nin orijinal planı uygulamaya konulabilseydi, ilk saldırının peşinden ikinci bir saldırı dalgası daha gelecekti. Uzmanlar, ''bu ikinci saldırı dalgasının 11 Eylül'de olmayabileceğini, fakat onu izleyecek günlerde gerçekleştirilmesinin öngörüldüğünü'' belirttiler. 
     
     NASIL ORTAYA ÇIKARILDI 
     Uzmanlar bu sonuca, 11 Eylül öncesinde ABD'ye girmek için vize başvurusu yapan kişilerin adlarıyla, Afganistan'daki mağaralarda ele geçen belgelerde yer alan isimleri karşılaştırmak suretiyle ulaştılar. 
     Bu teroristlerden bazılarının çatışmalar sırasında öldürüldüğü ya da sağ ele geçirildiği bildiriliyor. Bu kişilerden birinin izinin hala bulunamadığı ve Amerikalı yetkililerin, kimliği saklı tutulan bu kişinin halen ABD'de olmasından şüphelendikleri ABC tarafından ifade edildi. 
     Soruşturmayı yürüten uzmanlardan Roger Cressey ABC'ye yaptığı açıklamada, ''teröristlerin oluşturdukları terör ağının hala işler vaziyette olmasından korkulduğunu'' söyledi. 
     
</TEXT>
</DOC>
