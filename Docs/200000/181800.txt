<DOC>
<DOCNO> 181800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/guncel/gun02.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başkaları utansın' 
</HEADLINE>
<TEXT>

   Gülben Ergen, dün düzenlediği basın toplantısında, "Bu bana yapılan vahşi, çirkin, sapıkça, gayri insani hareketin faturasını ben ödemek zorunda değilim" dedi 
      İLKNUR GÜLMEZ İSTANBUL 

   
   Tavernacı İlyas Atak'ın 10 yıl önce birlikteyken çektiği garsoniyerdeki aşk görüntülerinin polisin eline geçmesinden sonra evine kapanan Gülben Ergen, dün basının karşısına çıktı. Ortaköy Feriye Lokantası'nda avukatları Füsun Kimiran ve Aydın Kurban'la basın toplantısı düzenleyen Ergen'e ona yakın koruma eşlik etti. 55 basın mensubunun takip ettiği toplantıda Ergen, "Ben utanılacak bir şey yapmadım. Bunu şerefsizce planlayanlar ve 10 yıl sonra bunu benim önüme çıkartanlar utanmalılar. Bunlar ar damarı çatlamış, hiçbir örf ve detten haberdar olmayan insanlar. Bu hakikaten çok planlı bir komplo" dedi. 
   Oldukça bitkin olduğu göze çarpan ve kamuoyundan destek bekleyen Ergen, şunları söyledi "Herkesin kız kardeşinin, kız arkadaşının başına gelebilecek bir k bus bu. Eğer bu bir zevkse, fanteziyse ömrümün sonuna kadar bunu anlayamayacağım. Çok çirkin bir olay. Herkes bu olayı tahlil ederken gözlerini kapatıp sağduyusu ile düşünsün. Kamuoyundan bana inanan, beni seven bütün insanlardan gündemi bu şekilde meşgul ettiğim, böyle bir konunun içinde bulunduğum için yürekten özür diliyorum. Kadın olmanın ve şöhretin en ağır bedelini ödediğim günlerden biri bugün. Bu kaset hangi ellerde durmuş, hangi ellere nasıl geçmiş, özenle saklanmış ve 10 yıl sonra benim karşıma çıkmış. 'Başarılı olmak, hızlı koşmak çok tehlikelidir' demişlerdi bana, anlamını bugün kavrıyorum." 
   
   YANLIŞ İNSANDI 
   Gecenin bir saatinde iki tane polisin karşısına geçip ifade verdiğini anlatan Ergen, sözlerini şöyle sürdürdü 
   "Olayın yaşandığı dönemde 20 yaşındaydım. Hepimizin yaptığı gibi hatam yanlış insana inanmak, yanlış insana değer vermek olmuş. Bu bana yapılan vahşi, çirkin, sapıkça, gayri insani hareketin faturasını ben ödemek zorunda değilim. Bunu bana yapanları Allah'a havale ediyorum. Hayatım boyunca ilahi adalet diye bir felsefem oldu. Bana parmağını sallayarak 'O kasedine baksın yakında bombası patlayacak' diyenleri de Allah'a havale ediyorum." 
   
   YAYINA TEDBİR 
   Ergen'in avukatları Füsun Kimiran ve Aydın Kurban, Şişli 5. Asliye Hukuk Mahkemesi'nden kasetin yazılı ve görsel medyada ve internette yayınlanmaması için tedbir kararı çıkarttıklarını söyledi. 
   
   BAĞIŞLAYACAK 
   Avukatlar, Atak hakkında miktarını Gülben Ergen'in belirleyeceği tazminat davası açacaklarını, kazanınca da bu parayı kadınların haklarını koruyan örgütlere bağışlayacaklarını açıkladı. 
   
   
</TEXT>
</DOC>
