<DOC>
<DOCNO> 155152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sonspo31.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavcav Ceza Kanunu'nda gerekli değişikliklerin yapılması şart... 
</HEADLINE>
<TEXT>

     Gençlerbirliği Kulübü Başkanı İlhan Cavcav, ''Futbolda Şiddet ve Önlenmesi'' konulu sempozyumda, ''Türk Ceza Kanunu'nda konuyla ilgili gerekli değişikliklerin yapılması şart. Cezalar caydırıcı hale getirilmeli'' dedi. 
     Ankara Emniyet Müdürlüğü'nde düzenlenen sempozyumun öğleden sonraki ikinci bölümünde konuşan İlhan Cavcav, yasa maddelerinde yapılacak değişikliklerin güvenlik güçlerine de moral vereceğini belirterek, ''Tribün terörüne yol açan belli kişiler, maç saatlerinde karakollarda tutulmalı. Devlet, görsel ve yazılı basın yoluyla eğitim programları düzenlemeli. Bu konuda emniyet güçlerinin de özel bir eğitime ihtiyacı olduğunu düşünüyorum'' diye konuştu. 
     Polisin, seyircinin içinde olması gerektiğini, sorumluları da anında stat dışına çıkarma yoluna gitmesinin uygun olduğunu belirten Cavcav, şunları söyledi 
     ''Emniyet kuvvetleri de her statta başka uygulamalarla çifte standarda gidiyor. Tribün teröristlerinin kulüplerden destek aldığı bir gerçektir. Bu desteği verenleri şiddetle kınıyorum. Gençlerbirliği Kulübü olarak küfür ve şiddete karşıyız. Buna devam edeceğiz.'' 
     
     CEMAL AYDIN 
     Kulüpler Birliği ve Ankaragücü Kulübü Başkanı Cemal Aydın, ''Futbolda terör ve şiddeti içime sindiremiyorum'' dedi. 
     21. yüzyılda statlarda ölümü kabul etmenin mümkün olmadığını belirten Aydın, ''Sevgi, sevgi, sevgi. İnsan olarak birbirimizi çok sevmemiz lazım. Kulüpler, sporcular, teknik direktörler, emniyet teşkilatı ve medya, hiçbiri tek başına suçlu değil. Hepimiz eşit oranda suçluyuz'' diye konuştu. 
     Hala eski yasalarla sporun yönetilmeye çalışıldığını ve olayların asıl nedeninin bu olduğuna dikkati çeken Aydın, sözlerini şöyle sürdürdü 
     ''Futbol Federasyonu, Kulüpler Birliği, İçişleri Bakanlığı, Adalet Bakanlığı ve Spordan Sorumlu Devlet Bakanlığı olarak bir konsensüs oluştu. Konuyla ilgili yasal düzenlemeler yapılacak ancak bundan sonra esas görev, uygulayıcılara düşecek. 
     Kulüpler olarak tek isteğimiz tüm illerde her maç için aynı tedbirler uygulansın. Valinin taraftar, emniyet müdürünün taraftar lideri olduğu iller gördük. Ankara'ya gelen misafir takımlar, hangi muameleyi görüyorsa biz de deplasmanlarda aynı ilgiyi görmek istiyoruz. 
     Resme hep kötü tarafından bakıyoruz. O resmi çektirmeye neden mecbur kaldık, bunu görelim. Bir gerilim sözkonusu, uygulayıcılar, idareciler ve tarftarlar olarak birbirimize karşı dürüst, sevgili ve saygılı olalım.'' 
     
     DENİZ ATALAY 
     Beşiktaş Kulübü Yönetim Kurulu Üyesi Deniz Atalay ise ''Samimiyetsiz bir toplumuz. Sıkıntı da buradan kaynaklanıyor'' dedi. 
     Pascal Nouma olayında Beşiktaş'ın, toplumun etik değerlerine verdiği önemi kanıtladığını belirten Atalay, ''Ancak hemen ardından Futbol Federasyonu'nun Galatasaray ile ilgili kararı, bizi fazlasıyla kırdı. Adaletli bir karar değildi. Biz taraftarımıza bunu nasıl izah edeceğimizi düşünüyoruz'' diye konuştu. 
     
</TEXT>
</DOC>
