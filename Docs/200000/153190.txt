<DOC>
<DOCNO> 153190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sondun03.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan Defense News "Türkiye'nin batıya yönelimi zayıflıyor" 
</HEADLINE>
<TEXT>

     Amerikan savunma çevrelerinin dergisi Defense News, Irak konusunda ABD ile ilişkileri sıkıntıya giren, Avrupa Birliği'ne katılma süreci açıklık kazanmayan Türkiye'nin, geleneksel batıya yönelik politikalarının zayıflamasından kaygı duyulduğunu yazdı. 
     Dergiye konuşan ABD'nin eski Ankara büyükelçilerinden Morton Abramowitz, ''Şu anda Türkiye'nin nereye doğru ilerlemek istediği açık değil. Türkiye, Suriye, İran gibi ülkelerin yanında mı olmak istiyor veya batı blokunda kalmayı sürdürecek mi Buna karar vermeli'' dedi. 
     Defense News, bazı uzmanlara dayanarak, Irak savaşı ve Kıbrıs ile ilgili AB gelişmelerinin ardından Türkiye'nin uzun yıllardır olmadığı şekilde batı dünyasından izole olmaya doğru ilerlediğini ileri sürdü. 
     Yazıda, Irak savaşında Türkiye'nin ABD'ye tam destek vermemesinden dolayı, iki ülke arasındaki ilişkilerin soğuduğu da savunuldu. 
     Dergiye Londra'dan değerlendirmede bulunan Türkiye uzmanı George Coats, ''Yakın tarihinde Türkiye, uluslararası olarak hiç bu kadar izole olmamıştı. Hem ABD, hem de AB ile kötüleşen ilişkilerine ek olarak Türkiye şimdi, İslamcılar ile laik unsurlar arasındaki çekişmeyle de karşı karşıya'' dedi. 
     




</TEXT>
</DOC>
