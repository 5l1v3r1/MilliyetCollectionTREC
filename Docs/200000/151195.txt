<DOC>
<DOCNO> 151195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/son/sonspo04.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta yönetim kurullarının görevi 3 yıla çıkarıldı 
</HEADLINE>
<TEXT>

     Kulübü Olağanüstü Tüzük Değişikliği Genel Kurul Toplantısı bugün yapıldı. 
     Lütfi Kırdar Kongre ve Sergi Sarayı Anadolu Salonu'nda gerçekleştirilen toplantıya, Beşiktaş Kulübü Başkanı Serdar Bilgili, yönetim, divan başkanlık kurulu üyeleri ve yaklaşık 500 genel kurul üyesi katıldı. 
     Toplantıda tüzük değişikliği komisyonu tarafından hazırlanan 28 maddedeki değişiklikler görüşülüp oylandı ve kabul edildi. 
     Yapılan tüzük değişikliğinin en önemli maddesi, yönetim kurullarının görev süresinin uzatılması oldu. 
     Beşiktaş Kulübü tüzüğünün 10. madde 2. bendindeki ''Seçim genel kurulu her 2 yılda bir mart ayı içinde yapılır'' ibaresi, ''Seçim genel kurul toplantısı her 3 yılda bir ocak ayı içinde, o yılın idari ve mali genel kurul toplantısından 1 gün sonra yapılır'' ibaresiyle 26. maddenin A fıkrası ise ''Başkan ve yönetim kurulu seçim genel kurulu tarafından 3 yıl için seçilir'' ibaresiyle değiştirildi. 
     Buna göre eskiden mart ayında yapılan seçimler, ocak ayına alınırken, 2004 yılı mart ayında yapılması gereken seçimin de 2004 ocak ayında yapılacağı ve bu seçimin ardından yönetim kurullarının görev süresinin 3 yıl olacağı kabul edilmiş oldu. 
     Ayrıca mali genel kurul toplantılarının da, seçim genel kurulundan 1 gün önce yapılması da kararlaştırıldı. 
     Genel kurul toplantısında, 8. maddenin I bendindeki, kulüp başkanına her yıl için giriş ücreti ödemeksizin, toplumda üst düzeyde görev yapan Beşiktaşlı 50 kişiyi kulübe üye yapma yetkisi veren bölüm tartışmalara yol açtı. 
     Genel kurul üyeleri, bu yetkinin verilmesini eleştirince, kulüp başkanı Serdar Bilgili söz alarak, ''Biz bu maddeyi bundan sonraki yönetimler için istedik. Bugüne kadar ben ve arkadaşlarım kulübe yararlı olabilecek birçok üst düzey kişiyi, kendi olanaklarımızla üye yaptık. Ayrıca bu madde benim görev sürem içinde kullanılmayacak'' diye konuştu. Ancak, sayının azaltılması, değişiklikler yapılması yönünde ısrarların sürmesi üzerine, yönetim kurulu aidat ve üyelik girişi bedellerini belirten 8. maddenin I bendindeki başkana üye yapma yetkisi veren bölümü geri çekti. 
     Bu arada geçen seçim kongresi sonrası kulübe üye alımı konusunda yaşanan sorunlar nedeniyle, üyelik konusundaki bazı maddelerde de değişiklikler yapılırken, seçim genel kurulunda, 2 yılını doldurmuş üyelerin oy kullanabileceği kabul edildi. 
     





</TEXT>
</DOC>
