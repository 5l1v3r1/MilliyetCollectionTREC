<DOC>
<DOCNO> 191068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sontur15.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da pide 750 bin liradan satılacak... 
</HEADLINE>
<TEXT>

     İstanbul'da 400 gram pide 750 bin liradan satılacak. 
     İstanbul Fırıncılar Odası Başkanı Fahri Özer, yaptığı basın toplantısında, İstanbul'daki pide fiyatlarını açıkladı. 
     Özer, odanın tespit edip esnaf birliğinin onayladığı pide fiyatlarının 400 gram pide için 750 bin, 800 gram pide için 1 milyon 500 bin lira olduğunu bildirdi. 
     İstanbul'daki ekmek gram ve fiyatlarında büyük bir kargaşa olduğunu belirten Özer, tüketicinin aldatılmasını önlemek için ekmek gramajlarının 250, 500, 1000 ve 5000 gram olarak sabitlenmesi gerektiğini söyledi. 
     Gıda kodeksinde 15 Ekim tarihinde yapılan değişiklikle ekmek gramajının 200'den 50 grama çekildiğini ifade eden Özer, bu durumun 50 ve 100 gramlık lüks ekmek üreten fırıncıların yüzde 18 olan KDV oranının yüzde 1'e inmesine neden olduğunu kaydetti. 
     Özer, ''Kodeksteki bu değişiklik her türlü hırsızlığa çanak tutuyor'' dedi. 
     Artık ekmek gramajının 50 gram ve katları şeklinde olacağını anlatan Özer, bunları denetlemenin zorluğuna dikkati çekti. 
     Bakanlığın yanlış bilgilendirme sonucu böyle bir karar aldığı yönündeki düşüncesini dile getiren Özer, kodeksteki değişikliğin düzeltilmesi için ilgilileri göreve çağırdı. 
     
</TEXT>
</DOC>
