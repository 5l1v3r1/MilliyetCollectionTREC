<DOC>
<DOCNO> 188405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sontur26.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanık Bahattin Uzan Bu davada Uzan soyadı nedeniyle yeralıyorum 
</HEADLINE>
<TEXT>

     El konulan İmar Bankası kayıtlarının kaybedildiği iddiasına ilişkin yargılanmalarına başlanan sanıklardan Bahattin Uzan, Merkez Yatırım A.Ş'nin yerini hiç görmediğini belirterek, ''Bu davada, Uzan soyadı nedeniyle yer aldığımı düşünüyorum'' dedi. 
     Şişli 3. Asliye Ceza Mahkemesi'nde kimlik tespitlerinin ardından sorgusu yapılan sanıklardan Bahattin Uzan, Yapı ve Ticaret A.Ş'nin 23 yıldır genel müdürü olduğunu, inşaat işleriyle uğraşan şirketin Berke Barajı ve Elbistan Santralı inşaatlarını yaptığını söyledi. 
     Merkez Yatırım A.Ş'de çok küçük sembolik bir hissesi bulunduğunu, bu hissenin de ailenin bir ferdi olması nedeniyle verildiğini belirten Uzan, ''Merkez Yatırım A.Ş'nin yerini hiç görmedim'' dedi. 
     Bilgisayardan ve bankacılıktan anlamadığını ifade eden Bahattin Uzan, ''Bu davada, Uzan soyadı nedeniyle yer aldığımı düşünüyorum'' diye konuştu. 
     İsnat edilen suç tarihinden 6-7 ay kadar önce hastalığı nedeniyle kendi işyerine bile gidemediğini ifade eden Uzan, fizik tedavi gördüğünü ve prostat hastası olduğunu bildirdi. Uzan, tahliyesine karar verilmesini istedi. 
     Uzan'ın avukatı Mehmet İpek de müvekkilinin isnat edilen eylemi gerçekleştirecek yetkisi bulunmadığını, suç tarihinde de şirketle bir ilgisinin olmadığını öne sürdü. 
     
     GENEL MÜDÜR AKAR 
     Sanıklardan Mustafa Akar da 9 Haziran 2003 tarihinden itibaren Merkez Yatırım A.Ş'ye genel müdür olarak atandığını belirterek, Merkez Yatırım'ın grup şirketlerine bilgisayar hizmeti verdiğini, İmar Bankası'nın da bu hizmetten faydalandığını anlattı. 
     İmar Bankası'na ait programların yazılımlarının yapıldığını ve sağlıklı işlemesinin sağlandığını belirten Akar, ''Merkez Yatırım A.Ş'nin, İmar Bankası'na ait kayıtları tutmak gibi bir görevi yoktur'' dedi. 
     Kayıtlara ulaşılması konusunda yetkililere yardımcı olduğunu söyleyen Akar, İmar Bankası'na el konulmasıyla birlikte kargaşa ve panik ortamı doğduğunu ifade etti. 
     Mali Şube Müdürlüğü ekiplerinin şirkete yaptığı baskın sırasında uğradığı baskı nedeniyle depresyona girdiğini ve doktora giderek 3 günlük rapor aldığını anlatan Akar, daha sonra da bel ağrısından dolayı temmuz ayı sonuna kadar rapor verildiğini bildirdi. 
     Bu sırada bazı kartuşları teslim ettiğini belirten Akar, ''Merkez Yatırım A.Ş'de hiçbir veri yok ya da tahrip edilmemiştir. Merkez Yatırım'ın ana bilgisayarları çalıştırılarak bütün belgeler alınmıştır'' diye konuştu. 
     Hazırlık aşamasında Kemal Uzan'a suçlama getiren ifadesinin tam doğru olmadığını belirten Akar, şöyle konuştu 
     ''Savcılığa geldiğimde gözaltında 4 gün kalacağımı biliyordum. Daha farklı davranılacağını düşünüyordum. Psikolojik dengelerim bozulmuştu. Bence o ifadem geçerli değil. Olmayan bir şeyi uydurmak zorunda kaldım. Benim ifademe göre bazı sanıkların salıverileceği ya da tutuklanacağı söylendi. Mali poliste göreceğim fiziki farklı ortamlar nedeniyle savcılık ifademde Kemal Uzan'a dair şeyler söyledim. Böyle bir ifade verdiğim için 4 gün yerine 1 gün gözaltında kaldım. 7 saat içinde kişiliğim ayaklar altına alındı.'' 
     
     HAKİMİN SORULARI 
     Hakim Elmas Güner'in, ''Neden Kemal Uzan Niye başka birinin ismini vermediniz '' diye sorduğu Akar, ''Aklıma o geldi. İnandırıcı olduğu için söyledim'' dedi. 
     Kendilerinden, olmayan şeylerin istendiğini öne süren Mustafa Akar, Merkez Yatırım A.Ş'nin, İmar Bankası'na ait 3 günlük kayıtları sakladığını, zaten saklama zorunluluğu da olmadığını söyledi. 
     Akar, Hakim Güner'in, ''Kemal Uzan'a teslim edilen back-up olup olmadığı'' yolundaki ısrarlı soruları üzerine de, ''Kemal Uzan'a ben bir şey vermedim. Ancak, önceki yıllara ait bazı kartuşları Adabank'ın deposuna gönderdim. Bunların arasında Telsim ve Adabank'a ait kartuşlar vardı. İçlerinde İmar Bankası'na ilişkin kartuşlar da olabilir'' dedi. 
     
</TEXT>
</DOC>
