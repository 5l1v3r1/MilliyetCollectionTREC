<DOC>
<DOCNO> 186297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sontur13.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağar Herkes YSK'yı rahat bıraksın. Tehdit iktidara yakışmaz... 
</HEADLINE>
<TEXT>

     DYP Genel Başkanı Mehmet Ağar, Yüksek Seçim Kurulu'nun YSK seçimlerin iptali yönündeki başvuruları reddedeceği yönündeki haberleri eleştirerek, ''Herkes YSK'yı serbest bıraksın. Tehdit ve şantaj iktidara yakışmaz. Hodri meydan... Bu yollara sapacağınıza getirin seçim kararını destekleyelim. Seçimde de herkes boyunun ölçüsünü alsın'' dedi. 
     Ağar, Parlamento'da düzenlediği basın toplantısında, YSK'nın seçimlerin iptali yönündeki başvuruları reddedeceği yönündeki haberlerle ilgili soruları yanıtladı. ''Evet, YSK'nın kararını şimdiden öğrenmiş bulunuyoruz'' diyen Ağar, sözlerini şöyle sürdürdü 
     ''İktidar partisine buradan bir kez daha çağrı yapıyorum. Tehdit ve şantaj iktidara yakışmaz. Bu yola sapacağınıza Meclis açık, olağanüstü toplantıya gerek yok. Sayısal yeterliliği olan yegane parti iktidar partisi... Hemen bir erken seçim kararı alsın, biz de 3 milletvekiliyle buna 'evet' diyelim.'' Türkiye'de YSK'yı herkesin serbest bırakması gerektiğini ifade eden Ağar, ''Hiçbir baskı grubu YSK üzerinde etkili olmamalıdır. Eğer, Türkiye'nin hukuk devleti olduğuna inanıyorsak bunu yapalım. Hukuk, demokrasi için vazgeçilmez bir unsurdur. O açıdan Hükümet'in veya hükümet üyelerinin zaman zaman bıraktığı boşlukları da kimse doldurmaya heveslenmesin.'' Hükümet'i siyasi nezakete uymayan üslup sergilemekle suçlayan DYP lideri, 'Konuşarak, siyasi üsluba uymayan tavırlarla olmuyor... Gidelim seçime herkes boyunun ölçüsünü alsın. 1950'lerde de böyle oldu. Ahali mütegallibiye karşı galibiyet elde etti. Bugün de belli baskı gruplarına karşı ahali yine galip gelecektir'' dedi. 
     Mehmet Ağar, Türkiye'de Yargıtay kararlarının görmezlikten gelindiği bir dönemin başlatılmaması gerektiğini söyledi. Ağar, ''Seçimlere düşen gölge, yeniden seçime gidilerek ortadan kalkacaktır'' diye konuştu. 
     
</TEXT>
</DOC>
