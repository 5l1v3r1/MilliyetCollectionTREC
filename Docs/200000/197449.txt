<DOC>
<DOCNO> 197449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/soneko04.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik terörünün bayram measisi raporu... 
</HEADLINE>
<TEXT>

     Türkiye'de son 5 yılda Ramazan ve Kurban Bayramı tatillerinde meydana gelen 990 trafik kazasında toplam 1,398 kişi yaşamını yitirirken, 2,433 kişi de yaralandı. 
     Ankara Ticaret Odası ATO tarafından hazırlanan ''Trafik Terörünün Bayram Mesaisi'' raporuna göre, 1999 yılındaki 9 günlük Ramazan Bayramı tatilinde 1 kazada 239 kişi, 2000'deki 4 günlük Ramazan Bayramı tatilinde 57 kazada 78 kişi yaşamını yitirdi. 
     Rapora göre, 23 Aralık 2000-1 Ocak 2001 tarihleri arasındaki 10 günlük bayram tatilinde 146 kazada 195 kişi, 2001 yılı sonundaki 4 günlük bayram tatilinde 44 kazada 59 kişi, 2002'deki 4 günlük bayram tatilinde de 68 kazada 99 kişi yaşamını kaybetti. 
     Son 5 yılda Ramazan bayramı tatillerinde meydana gelen 468 trafik kazasında can verenlerin sayısı 670'e ulaşırken, yaralı sayısı 1,210 kişi olarak belirlendi. 
     
     KURBAN BAYRAMI 
     Son 5 yılda Kurban Bayramlarında, 1999 yılındaki 9 günlük tatilde 190 kişi, 2000'deki 9 günlük tatilde 176 kişi, 2001 yılındaki 9 günlük tatilde 190, 2002 yılındaki 5 günlük tatilde 58 kişi, 2003 yılı başındaki 9 günlük tatilde ise 114 kişi yaşamını yitirdi. 
     Bu süre içerisinde, Kurban Bayramı tatillerinde meydana gelen 522 trafik kazasında 728 kişi trafik terörünün kurbanı olurken, 1,223 kişi de yaralandı. 
     Raporda, ağır tonajlı araçların neden olduğu ölümlü trafik kazası oranının yüzde 42.5, otobüslerin neden olduğu ölümlü trafik kazası oranının da yüzde 12.6 olduğu kaydedildi. 
     
     ''KATİL NOKTALARA DİKKAT'' 
     Raporda, trafik kazalarının çok sık meydana geldiği ''katil noktalara'' da dikkat çekildi. 1993-1998 yılları arasında 1,016 ''katil nokta'' belir1endiği, bunların en az 500'ünün acil çözüm beklediği, 289'unun ise ''S.O.S.'' verdiği belirtildi. 
     Raporda ''birer mühendislik hatası olarak belirlenen katil noktalardan'' bazıları şöyle sıralandı 
     ''Marmara Bölgesi Malkara-Şarköy ayrımı, Kınalı kavşağı, TEM Otoyolu İzmit Çıkışı. Karamürsel-Yalova, Hendek-Düzce. Düzce-Akçakoca, Bandırma-Edincik arası, Bolu Dağı geçidi, Bursa giriş ve çıkışları ve Osmaneli-Bilecik yolu. Karadeniz Bölgesi Zonguldak-Devrek, Sungurlu-Samsun, Samsun-Ünye ve Of-Ardeşen arası. 
     İç Anadolu Bölgesi Çifteler-Afyon ayrımı, Afyon-Sandıklı ayrımı, Ankara-Polatlı karayolunun 36. kilometresindeki Temelli mevkii, Keskin-Kırıkkale arası ve Ürgüp-Kayseri çıkışı. 
     Ege Bölgesi Altınoluk-Edremit, Selçuk-Kuşadası, Söke-Milas, Çeşme-İzmir ve Muğla-Marmaris arası ile Manisa giriş ve çıkışı. 
     Güneydoğu Anadolu Bölgesi Doğanşehir-Malatya ayrımı ve Malatya çıkışı. 
     Doğu Anadolu Bölgesi Elazığ-İçme arası. 
     Akdeniz Bölgesi Kumluca-Antalya, Manavgat-Alanya, Taşucu-İçel ve Adana-Ceyhan arası.'' 
     
     ATO BAŞKANI AYGÜN 
     ATO Başkanı Sinan Aygün, hava koşulları nedeniyle Kasım ayının trafik kazaları açısından zaten riskli olduğunu, bayramla birlikte trafik kazası riskinin daha da arttığını bildirdi. 
     Trafik kazaları nedeniyle her yıl 10 bin kişinin hayatını kaybettiğini ve trafik kazalarının maddi boyutunun yıllık 10 milyar dolar olduğunu belirten Aygün, ''trafik kazarına her yıl bir ilçe feda ediyoruz'' dedi. 
     Son 10 yılda 100 milyar dolar parasal kayba neden olan trafik kazalarının tek tek ölümler nedeniyle ciddiye alınmadığını kaydeden Aygün, trafik kazalarının yüzde 65'inin insana bağ1ı nedenlerden kaynaklandığını ifade etti. 
     Ölümlü kazalarda emniyet kemeri kullananların yüzde 24'ünün hiç zarar görmeden kazayı atlattığını, emniyet kemeri kullanmayanlarda bu oranın yüzde 6'ya düştüğünü vurgulayan Aygün, emniyet kemeri kullanımının zorunlu olduğu ülkelerde ölüm ve yaralanma oranlarının, kullanımın zorunlu olmadığı ülkelere göre yüzde 40 daha az olduğuna dikkat çekti. 
     Rakamların ''emniyet kemeri, düşük hızla seyir halindeyken pek işe yaramaz'' anlayışının yanlışlığını ortaya koyduğunu belirten Aygün, şöyle devam etti ''Emniyet kemeri kullanmıyorsanız 30 kilometre hızla çarptığınızda bile ağır yaralanma riski çok fazla. Emniyet kemeri takmayan yaralıların yüzde 70'i 50 kilometreden düşük bir hızla yol alırken yaralanıyor. 50 kilometre hızla çarpma, dördüncü kattan düşmeye eşdeğer'' Aygün, kazaların yüzde 30'unun aşırı hızdan, yüzde 30-40'ının da alkollü araç kullanımından kaynaklandığı ifade etti. 
     Karayollarının demiryoluna göre 18 kat, havayoluna göre 27 kat daha tehlikeli olduğunu vurgulayan Aygün, üç tarafı denizlerle çevrili Türkiye'de ulaşımın yüzde 1'inin denizyoluyla, yüzde 3'ünün demiryoluyla, yüzde 95'inin ise karayoluyla yapıldığına dikkati çekti. 
     Aygün, trafik kazalarını azaltmak için ATO olarak ''Trafikte Pozitif Tutum Ortaklığı'' adında bir kampanyaya başlattıklarını, hedeflerinin trafik kazalarını her yıl yüzde 10 azaltmak olduğunu belirtti 
     
</TEXT>
</DOC>
