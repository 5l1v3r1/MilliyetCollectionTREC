<DOC>
<DOCNO> 182722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sontur08.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Akçaabat köftesinin tescil hakkı alınıyor... 
</HEADLINE>
<TEXT>

     Akçaabat köftesinin tescil hakkının alınması için çalışmalar başlatıldığı bildirildi. 
     Akçaabat Belediye Başkanı Şefik Türkmen, A.A muhabirine yaptığı açıklamada, Akçaabat köftesinin ülke çapında tanındığını ve Türkiye'nin en lezzetli köftesinin ilçelerinde olduğunu vurgulayarak, şöyle konmuştu 
     ''Lokantalarımız pırıl pırıl, tertemiz. Türkiye'de bizim lokantalarımız kadar temiz lokanta çok az bulunur. Köfte konusunda bir rekabet var, herkes en iyisini yapmaya çalışıyor. Yöremizde köftenin bir standardı oluşmuş, her yerde aynı kalite yakalanmaya çalışılıyor. Başka illerde açılan ve bizim adımızı kullanan köftecilerin de bu standardı yakalaması lazım.'' Köfteciler arasında bir birlik veya işbirliği yapılabilmesi için çalışma başlattıklarını belirten Türkmen, ''Aralarında bir birlik ya da dernek oluşturdukları zaman, ileriye dönük daha iyi çalışmalar yapabilirler. Biz de bu konuda onlara yardımcı olmaya çalışıyoruz'' dedi. 
     Köfteden daha fazla nasıl istifade edebilecekleri konusunda çeşitli projeler üzerinde çalıştıklarını kaydeden Türkmen, şunları söyledi ''Köftemizin turizme yönelik olarak kullanılması için uğraşıyoruz. Ayrıca Akçaabat köftesinin tescili alınması için çalışma yapılıyor. Ülkemize yurtdışından gelenler köftemizi çok beğeniyor. Özellikle Yunan, Alman ve İngiliz turistler köfte yemeden ülkelerine dönmüyor. Bunun için de köftenin yurtdışına ihracatının yapılması yönelik planlarımız var.'' Akçaabat köftesinin kaliteli olmasının nedeninin, ilçelerinin dağlarında yetişen çiçek ve otlardan kaynaklandığını ifade eden Türkmen, hiç kimsenin köfte üzerinde hile yapmayacağını kaydetti. 
     
</TEXT>
</DOC>
