<DOC>
<DOCNO> 171578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sondun12.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam ve oğulları Bağdat'ı Nisan'da terketmiş... 
</HEADLINE>
<TEXT>

     Irak'ın devrik devlet başkanı Saddam Hüseyin ve oğulları Uday ile Kusay'ın Nisan ortasında başkent Bağdat'tan ayrıldığı öne sürüldü. 
     İngiliz Times gazetesinin haberinde, adını vermeden Ebu Tiba rumuzuyla açıklama yapan Uday'ın eski korumasının, Saddam Hüseyin ve oğullarının Amerikan askerlerinin başkentin göbeğinde olduğu sırada Bağdat'tan ayrıldıklarını söylediği belirtildi. 
     Haberde, Saddam Hüseyin ve oğullarının başkentten ayrıldıktan sonra da Amerikan ve İngiliz birliklerine karşı direnişe katkıda bulunduğunu ifade eden eski korumanın, Uday'ın Bağdat'tan ayrıldıktan sonra bizzat Saddam'ın Fedaileri hareketinin başına geçtiğini belirttiği ve ''Bu Bağdat'ta son buluşmalarında planladıkları bir şeydi'' dediği kaydedildi. 
     Gazete, Ebu Tiba'nın, ''Uday'ın düşündüğü tek şey direnişi yönetmekti. Öldüğü zaman da Fedailerin başında olduğunu düşünüyorum'' sözlerine yer verdi. 
     Uday ve Kusay salı günü Musul'da Amerikan askerlerince düzenlenen baskında ölmüş, öldüklerine dair kanıt oluşturan fotoğrafları dün basına dağıtılmıştı. 
     
</TEXT>
</DOC>
