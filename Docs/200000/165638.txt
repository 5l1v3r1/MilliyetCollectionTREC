<DOC>
<DOCNO> 165638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sonspo18.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
FIFA 2006 Dünya Kupası'nın formatını belirliyor... 
</HEADLINE>
<TEXT>

     FIFA Uluslararası Futbol Federasyonları Birliği İcra Komitesi, Fransa'nın başkenti Paris'te yapacağı toplantıda, 2006'daki 18. Dünya Kupası'nın formatını belirleyecek. 
     28 Haziran Cumartesi günü yapılacak toplantıda, finallere katılacak takım sayısının 32'den 36'ya çıkartılıp çıkartılmaması gündeme getirilecek. 
     FIFA Başkanı Sepp Blatter, takım sayısının 36'ya çıkartılmasının kağıt üzerinde kolay göründüğünü, ancak uygulamada çok zor olduğunu söyledi. 
     1998 ve 2002 Dünya Kupası'nda 4'li 8 grupta 32 takım ilk tur maçları yapmış, gruplarında ilk 2 sırayı alanlar, 2. tura yükselmişti. 
     Güney Amerikalılar ise finallerde 4'lü 9 grupta 36 takımın mücadele etmesini, grup birincileri ve en iyi 5 ikincinin 2. tura geçmesini istiyor. 2. olacak diğer 4 takım arasında yapılacak play-off maçlarından sonra ilk 2 takımın da 2. tura çıkması öngörülüyor. 
     Şu andaki statüye göre finallere Avrupa'dan 15, Güney Amerika'dan 4, Afrika'dan 5, Asya'dan 4, Kuzey ve Orta Amerika'dan 3 takım katılıyor. 32. takım ise Okyanusya birincisiyle Asya beşincisi takımların arasında yapılacak play-off maçı sonunda belirleniyor. 
     Yeni öneriye göre ise Avrupa'ya 2, Güney Amerika'ya 1'er takım daha kontenjan tanınırken, Asya'ya 5. veya Kuzey ve Orta Amerika'ya 4. takım şansı verilecek. 
     FIFA'nın toplantısı yarın başlayacak ve 2 gün sürecek. Yarın, 2006 Dünya Kupası için Afrika kıtasındaki 42 takımın ön eleme turu fikstür kuraları çekilecek. Afrika kıtasında ön eleme turunu geçecek 21 takım, daha sonraki turda 9 takımla eşleşerek eleme maçları yapacak. 
     
</TEXT>
</DOC>
