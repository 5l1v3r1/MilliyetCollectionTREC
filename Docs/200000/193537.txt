<DOC>
<DOCNO> 193537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/soneko51.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Kamudaki ücret dengesizlikleri 2007'ye kadar giderilecek 
</HEADLINE>
<TEXT>

     Maliye Bakanı Kemal Unakıtan, kamu kurum ve kuruluşları arasındaki ücret dengesizliklerinin 2006 yılı sonuna kadar aşamalı olarak giderilmesi konusunda Bakanlar Kurulu'nun yetkili olduğunun hükme bağlandığını bildirdi. 
     CHP Antalya Milletvekili Nail Kamacı'nın, Başbakan Recep Tayyip Erdoğan'a yönelttiği yazılı soru önergesini, Başbakan adına Maliye Bakanı Kemal Unakıtan yanıtladı. 
     Kamu çalışanlarının sosyal ve ekonomik hakları arasındaki dengesizlikleri gidermek ve adil bir ücret rejiminin tesisini sağlamanın, hükümetin temel hedefleri arasında yer aldığını belirten Unakıtan, önceki dönemlerde kamu personelinin özlük haklarına ilişkin olarak yapılan, belirli unvan grupları ve hizmet sınıfları ile sınırlı münferit düzenlemelerin mevcut dengesizliklerin daha da artmasına yol açtığını vurguladı. Unakıtan, şunları kaydetti 
     ''Bu itibarla, kamu personelinin özlük haklarına ilişkin olarak kapsamlı bir düzenlemenin yapılması zorunluluk halini almıştır. Buna yönelik olarak hükümetimiz icraat öncelikleri ve hedeflerini belirlediği Acil Eylem Planı'nda, 'Devlet Rejimi Reformu' ile bütün kamu kurum ve kuruluşlarında benzer statüler arasındaki ekonomik ve sosyal farklılıkların ortadan kaldırılması, maaş ve ücret sisteminin sadeleştirilmesi ve ücret dengesizliklerinin giderilmesi hedeflenmektedir. Devlet Personel Rejimi Reformu kapsamındaki çalışmalar belirli bir düzeye ulaşmış olup, konu en kısa zamanda TBMM'ye sunulacaktır.'' Kamu kurum ve kuruluşları arasındaki ücret dengesizliklerini gidermek amacıyla 4 Temmuz 2001 tarihli ve 631 Sayılı Memurlar ve Diğer Kamu Görevlilerinin Mali ve Sosyal Haklarında Düzenlemeler ile Bazı Kanun Hükmünde Kararnamelerde Değişiklik Yapılması Hakkındaki Kanun Hükmünde Kararname'nin KHK Bakanlar Kurulunca yürürlüğe konulduğunu anımsatan Bakan Unakıtan, şöyle devam etti 
     ''Anılan kararnamenin 14 ve geçici 1'nci maddelerinde, özel kanunlarla kamu tüzel kişiliğini haiz olarak kurul, üst kurul, kurum, enstitü, teşebbüs, teşekkül, fon ve sair adlarla kurulmuş olan bütün kamu kurum ve kuruluşları bu KHK kapsamına dahil edilmiş ve bu kurum ve kuruluşlarda çalışmakta olanlara yapılan ödemelerdeki artışların belirlenmesi ile kapsama dahil tüm kamu kurum ve kuruluşları ile diğer kamu kurum ve kuruluşları arasındaki ücret dengesizliklerinin 2006 yılı sonuna kadar aşamalı olarak giderilmesi konusunda, Bakanlar Kurulu'nun yetkili olduğu hükme bağlanmıştır.'' 
     
</TEXT>
</DOC>
