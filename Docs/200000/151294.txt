<DOC>
<DOCNO> 151294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/yazar/uras.html </URL>
<DATE> 2003/04/21/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
İzmirli Kipa'yı İngiliz Tesco satın alıyor 
</HEADLINE>
<TEXT>

     Ahmet Piriştina kuruluşta GIB isimli Belçika firmasıyla yönetim anlaşması yaptı. Ege Üniversitesi Güçlendirme Vakfı aracılığıyla Ege Üniversitesi'nin bahçesinde Kipa'nın ilk mağazası olan 10 bin metrekare alana sahip Bornova hipermarketini 1994'te açtı. 
     Daha sonra yine Ege Üniversitesi Güçlendirme Vakfı aracılığıyla üniversite bahçesinden 10 bin metrekarelik alan kiralayarak Kipa adına bir benzin istasyonu açtı ve mağaza sayısını artırdı. Kipa'nın 2002 net satışları 260 trilyon, net karı 7.7 trilyon lira... 
     Hisse senetleri borsada alınıp satılan Kipa, 2002 yılı Ağustos'ta İngiltere'nin perakende satış mağazaları devi Tesco Plc. ile ortaklık için el sıkıştı. Tesco Plc. İngiltere'de, Avrupa ve Asya'da 900 mağazaya sahip. Geçen yıl toplam satışları 37 milyar dolar, karı 1.3 milyar dolardı. Karının yüzde 78'ini İngiltere dışındaki mağazalardan sağlamıştı. 
     
     Dört aylık süre verdi 
     İlk el sıkışmadan kısa bir süre sonra üniversite bahçesindeki mağaza ve benzin istasyonu nedeniyle sorunlar çıktı. Çünkü Kipa'nın hisse senetlerine önemli bir ödeme yapacak olan İngiliz firması, mağazalarla ilgili yasal - hukuki formalitelerin tam olmasını istiyordu. Halbuki bahçede yapılan Bornova mağazasının inşaat ve işletme ruhsatı yoktu. Devlete ait üniversitenin bahçesinde ticari yapılanmaya izin verilemiyordu. 
     Bu sorunlar çözülmüş olmalı ki geçen hafta sonu tamamına 117.7 milyon dolar değer biçilen Kipa'nın sermayesinin yüzde 84.3'lük bölümünün Tesco Plc.'ye satılması konusunda anlaşmaya varıldığı açıklandı. Fakat yine de belli sorunlar var ki, alıcı firma bunların çözümü için Kipa'ya dört aylık bir süre vermiş durumda. 
     Dünya konjonktürünün ve de Türk ekonomisinin bugünkü durumunda Tesco Plc. gibi bir grubun Türkiye'ye para getirmeyi ve riske girmeyi göze alması çok önemlidir... 
     Ancak Kipa'nın kuruluşu, başarılı bir şekilde gelişimi ve yabancı sermaye grubuna satılışı belli konuları da tartışma gündemine getirmektedir 
     1. Vakıflar aracılığıyla devlet üniversitelerinin arazileri içinde kurulan çok sayıda ticari işletmenin kanuni dayanağının olmadığı görülmektedir. 
     2. Türklerin yönetim danışmanlığı yardımı alarak kendi güçlerine ve becerilerine dayalı olarak büyük mağazaları kurmayı ve geliştirmeyi becerebildikleri anlaşılmaktadır. 
     3. Türklerin kurarak büyüttükleri işletmeler küreselleşme nedeniyle dünyaya yayılma politikasını benimseyen yabancı sermayeli grupların ilgisini çekmektedir. 
     4. Dünya devlerinin iç pazara girmesi ile yerli müteşebbisler ve yüzde 100 Türk sermayeli işletmeler ciddi bir rekabet sorunuyla karşı karşıya kalmaktadır. 
     
     







</TEXT>
</DOC>
