<DOC>
<DOCNO> 186918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/siyaset/siy09.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölçü, yandaşlık değil evrensellik 
</HEADLINE>
<TEXT>

   Sezer, "Üniversitelerde temel başarı ölçütü, bilimsel, etik ve evrensel ölçütlere uygunluk olmalıdır" dedi 
      
   Cumhurbaşkanı Ahmet Necdet Sezer, yükseköğretimin yeniden yapılandırılmasında öncelikli amacın kurumların demokratik ve özerk gelişmelerinin önündeki engellerin kaldırılması olması gerektiğini belirtti. Sezer, "Özgür düşünce ortamının merkezi bir yönetsel yapıyla tam sağlanamayacağı bir gerçektir. Temel başarı ölçütü yandaşlık değil, evrensellik olmalıdır" dedi. 
   Anadolu Üniversitesi'nin 2003 - 2004 akademik yılı açılış törenine katılan Sezer, üniversitelerin çağdaş eğitim ve öğretim temeline dayanan bir düzen içinde, ulusun ve ülkenin gereksinimlerine uygun insan gücünü yetiştirme ilkesinden ödün vermesinin beklenemeyeceğini vurguladı. 
   Demokrasi kültürünün yerleşmesi, bireysel katılımcılığın ve çoksesliliğin geliştirilmesinde önemli katkısı olan üniversitelerin, bilimsel araştırma ve çalışmaların rahatça yapılabildiği, düşüncelerin özgürce tartışılabildiği çağdaş kurumlar olarak yaşatılması gerektiğini söyleyen Sezer, şunları kaydetti 
   "Üniversitelerimiz yerinden yönetime dayalı bir örgütlenme yapısına kavuşturulmalıdır. Özgürlük sınırları geniş tutulmayan yapıdaki üniversitelerimizin toplumumuza ufuk açacak, geleceğimize ışık tutacak katkılarda bulunması beklenemez. Üniversitelerde temel başarı ölçütü, yandaşlık ve kişisel ilişkiler yerine, bilimsel etik ve evrensel ölçütlere uygunluk olmalıdır. Unutulmamalıdır ki, üniversiteleri yönlendirme girişimleri akademik dengeleri bozacak ve bilimsel gelişmeyi yavaşlatacaktır." 
   Sezer, üniversitelerin saygınlık kazanmasında, öğretim görevlilerinin ekonomik durumlarında iyileştirme yapılmasının ve özgür araştırmaya olanak veren koşulların sağlanmasının etkili olacağını belirtti. Sezer, üniversitelerin, devletin tüm kurumlarına ve özel sektöre yol gösteren öncü kurumlar olduğuna dikkati çekti. 
   
</TEXT>
</DOC>
