<DOC>
<DOCNO> 179978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sondun03.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin Irak politikasında önemli değişiklik 
</HEADLINE>
<TEXT>

     ABD'nin, Irak'ta BM'ye kaydadeğer bir siyasi ve askeri rol vermeme şeklinde aylardır süren politikasında, Irak'ta son haftalarda kötüleşen güvenlik durumunun düzeltilmesi için yabancı barışgücü askerlerinin gelişini kolaylaştırmak amacıyla ilk defa önemli bir değişiklik meydana geliyor. 
     Başkan George W. Bush, Dışişleri Bakanı Colin Powell'a talimat vererek, Irak'taki ABD önderliğindeki koalisyon birliklerini BM onaylı çokuluslu yapıya büründürecek ve BM'ye Irak'ta daha fazla rol tanıyacak bir tasarının BM Güvenlik Konseyi'nce kabulü için girişimde bulunulmasını istedi. 
     Washington, BM'yi Irak'ta devredışı bırakma politikasında değişikliğe gitmek zorunda kalırken, bir Amerikalı yetkili, Irak'ta hukuki meşruiyet arayan çeşitli ülkelerin kaygılarını gidererek, Irak'a barışgücü askeri göndermelerini amaçlandıklarını bildirdi. ABD'nin asker istediği ülkelerin başında Türkiye, Hindistan, Pakistan ve Bangladeş bulunuyor. 
     Bush'un bu geri adımına karşın ABD'nin Irak'ta BM'ye ne kadar fazla rol verilmesini kabul edeceği henüz belli değil. Ancak, başta Pentagon olmak üzere Amerikalı yetkililer, Irak'ta sayısı 140 bini bulan Amerikan askerlerinin Amerikan komutası altında kalmasında ısrar ediyor. Ancak Washington'un yeni ulaştığı noktada yönetim, ABD önderliğindeki koalisyon güçlerinin, BM tarafından tescil edilmiş bir uluslararası güce dönüşmesini kabul ediyor. 
     Bir Amerikalı yetkili, ''Fikrimiz, Irak'taki güçlerin ''birleşik bir komuta altında uluslararası bir güç'' olarak tanımlanması. Tabii ki komutanın ABD'de kalması şart'' dedi. 
     Diplomatik kaynaklara göre, ABD'nin Irak politikasındaki bu gelişme, ılımlı yaklaşımlarıyla bilinen Dışişleri Bakanlığı ile askerlerin ortak girişimi sonucu meydana geldi. Irak'ta BM'ye rol vermekte isteksiz olan Pentagon'daki sivil şahinler ise Irak'ta güvenlik konusundaki olumsuz gelişmeler ışığında şimdilik geri adım attı. 
     Edinilen bilgiye göre Bush, dün Powell ile biraraya gelerek, BM Güvenlik Konseyi üyeleriyle temasa geçmesi yönünde talimat verdi. Yönetim kademelerinde, Güvenlik Konseyi üyeleriyle tartışılmak üzere bir tasarı metni üzerinde çalışıldığı belirtildi. 
     ABD Genelkurmay Başkan Yardımcısı Orgeneral Peder Pace'in, BM'ye başvurulması için bir süredir yönetim yetkilileri nezdinde girişimlerde bulunduğu ve durumu, ''uluslararası hale getirme'' çabasının Genelkurmay Başkanı Orgeneral Richard Myers ve Irak'tan sorumlu Amerikalı komutan Orgeneral John Abizaid tarafından da desteklendiği, Washington kulislerinde dile getirildi. Böylece asker kanadı, BM konusunda, başta Savunma Bakanı Donald Rumsfeld ve yardımcısı Paul Wolfowitz olmak üzere şahinler yerine, Dışişleri Bakanlığı'nın yaklaşımına destek verdi. 
     ABD'nin politika değişikliği konusunda ilk defa Dışişleri Bakan Yardımcısı Richard Armitage, geçen hafta işaret vermişti. ABD, BM'nin daha fazla devreye girmesiyle hem yabancı askerlerin barışgücü olarak Irak'a gelmesinin kolaylaşmasını hem de Irak'ın imarı için Avrupa ve Arap ülkelerinden milyarlarca dolarlık bağış sağlanmasını amaçlıyor. 
     Ancak gözlemciler, BM Güvenlik Konseyi'nde daha önce ABD'nin Irak'ı işgaline karsı çıkan Fransa ile yaşanan sorunları hatırlatarak, Güvenlik Konseyi'nde bir uzlaşma sağlanıp sağlanamayacağının henüz belli olmadığına işaret ediyorlar. 
     
</TEXT>
</DOC>
