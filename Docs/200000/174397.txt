<DOC>
<DOCNO> 174397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/spor/aspo.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener nefes aldı 
</HEADLINE>
<TEXT>

   Futbol Federasyonu Ortega ve Washington'un bonservisini dondurdu, Sarı - Lacivertliler'in yabancı kontenjanı rahatladı. Yönetim dört koldan transfer atağına kalktı 
      
   Müjdeli haber 
   ORTEGA ve Washington krizi nedeniyle transferde eli kolu bağlanan Fenerbahçe, Futbol Federasyonu'ndan gelen haberle rahat nefes aldı. Sarı - Lacivertli kulübün başvurusunu değerlendiren federasyon, iki futbolcunun bonservisini askıya aldı. Bu gelişme üzerine Fenerbahçe'de dolu olan yabancı kontenjanı azalırken, gözler yabancı transferine çevrildi. 
   
   Ortega'ya özel izin 
   ORTEGA konusunda ise dün ilginç bir gelişme yaşandı. CAS Spor Mahkemesi Fenerbahçe, River Plate ve Arjantin Federasyonu'na birer yazı göndererek Ortega'nın sorunlu futbolcu statüsünde olması nedeniyle transfer hakkı tanınmasını istedi. Federasyon da dün Arjantin'de transfer dönemi bitmesine rağmen Ortega'ya bu hakkı tanıyacağını açıkladı. Gelişmelerin ardından Hakan Bilal Kutlualp ve Mahmut Uslu, River Plate yöneticileri ve Ortega'nın menajeriyle biraraya geldi. 
   
   Takas teklifi 
   USLU ve Kutlualp, Arjantin Kulübü'ne ilk olarak Ortega ile Cavenaghi'yi takas etme teklifi götürdü. River Plate'liler teklife sıcak bakmadı. İki yönetici bu kez 20 yaşındaki orta saha oyuncusu Maksimiliano Lopez'i ve üstüne bir miktar para istedi. Ancak Arjantinliler geleceğin yıldızları arasında gösterilen bu futbolcuyu vermekte kararsız kaldı. İki kulüp arasındaki görüşmelerin sürdüğü, Fenerbahçe'nin bu gelişmeler nedeniyle daha önce anlaştığı Alex'i beklemeye aldığı öğrenildi. 
   
   
</TEXT>
</DOC>
