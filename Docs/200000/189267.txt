<DOC>
<DOCNO> 189267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sondun31.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Blaine bitiriyor, 2 günü kaldı... 
</HEADLINE>
<TEXT>

     Londra'nın ünlü tarihi köprüsü Tower Bridge'de, sadece su içerek ve bir cam kutu içinde 44 gün kalarak rekor kırmaya çalışan Amerikalı sihirbaz David Blaine'in denemesi Pazar akşamı sona eriyor. 
     42 gündür hava koşullarında görülen bütün değişikliklere ve çevreden yapılan saldırılara rağmen gösterisini inatla sürdüren Blaine'in, artık kendisini son derece yorgun hissettiği, yaklaşık 20 kilo zayıfladığı ve halüsinasyon görmeye başladığı belirtiliyor. 
     Adale ağrılarından da yakınan Blaine'in özellikle son bir haftadır gece ile gündüz arasındaki ısı farkından da etkilendiği kaydedildi. 
     Çevreden kendisine yabancı madde atılmasına alışan Blaine'in, Pazar gecesi cam kutuyu terk ettikten sonra hemen hastaneye kaldırılacağı ve tedavi altına alınacağı belirtiliyor. 
     Bu arada, Blaine hayranlarının köprü çevresindeki bekleyişi de sürüyor. 42 gündür David Blaine ile birlikte Tower Bridge bölgesinde kurduğu çadırda yaşayan İngiliz illüzyonist Richard Bellard, Blaine'i merak edip bölgeye geldiğini, öncelikle pek çok kişi gibi kendisinin de bu gösterinin ''gerçekliğine'' inanmadığını, ancak izlenimleri sonucu ikna olduğunu bildirdi. 
     Bellard, David Blaine'in içtiği suyun içine besin maddeleri karıştırıldığı iddialarının da doğru olmadığını belirtirken, ''Ben sık sık ona gönderilen sudan içtim. Bu suda besleyici hiçbir şey olmadığını söyleyebilirim'' dedi. 
     Çevrede kamp kuran bazı foto muhabirleri de bu söylentilerin doğru olmadığına tanıklık ediyor. Basın mensupları, Blaine'in kutu içinde olduğunu ve söylediği gibi sadece su içtiğini bizzat tespit ettiklerini belirtiyor. 
     SKY TV muhabiri de, Blaine'in 42 günlük ''cam kutu'' denemesinin büyük bölümüne tanık olduğunu hatırlatırken, ''Bu 42 günün söylendiği gibi yaşandığına kefil olabilirim. Ama tabii bizim kefaletimiz yetmez, önemli olan bağımsız bazı kuruluşların burada bulunup, bu durumu resmen tespit etmesiydi'' yorumunda bulundu. 
     
</TEXT>
</DOC>
