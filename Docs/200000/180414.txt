<DOC>
<DOCNO> 180414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/siyaset/siy03.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK'e yeni yönetmelik 
</HEADLINE>
<TEXT>

   EZELHAN ÜSTÜNKAYA Ankara 

   
   Kürtçe yayın yapma yetkisini Genelkurmay ve Milli Güvenlik Kurulu MGK Genel Sekreterliği'nin "hassasiyeti" doğrultusunda daha önce TRT'ye veren Radyo ve Televizyon Üst Kurulu RTÜK , özel kanallara da yayın yetkisi veren 6. Uyum Paketi kapsamında yeni yönetmelik çalışmasını başlattı. RTÜK Başkanı Fatih Karaca, ekim sonunda yönetmeliğin tamamlanacağını belirtti. 
   Yeni yönetmelikte, yayınların "hukukun üstünlüğü, Anayasa'nın genel ilkeleri, temel hak ve özgürlükler, ulusal güvenlik, genel ahlak, cumhuriyetin temel nitelikleri, devletin ülkesi ve milletiyle bölünmez bütünlüğüne aykırı olamayacağı" ifadelerine yer verilecek. Kriterlere aykırı yayınlar için cezai yaptırım da öngörülüyor. 
   
   'Güvenilir' kişiler seçilecek 
   Yönetmelik çalışmaları için Genelkurmay ve MGK'dan görüş alınacak. Yayın sırasında da içerik ve süre bakımından bire bir olmak kaydıyla alt yazı geçilecek. Radyo yayınlarında, yayını takiben Türkçe tercümesi verilecek. Program sunucu ve spikerleri çağdaş kıyafetler içinde olacak. 
   Öte yandan Kürtçe yayında görev alacak kişilerin "güvenilir" olmasına dikkat edileceği, yayınların Kırmançi lehçesinde yapılmasının planlandığı da ifade edildi. 
   
</TEXT>
</DOC>
