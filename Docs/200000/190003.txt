<DOC>
<DOCNO> 190003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/dunya/adun.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Aman Bush görmesin 
</HEADLINE>
<TEXT>

   Bangkok'ta düzenlenen Asya - Pasifik İşbirliği Forumu sırasında yabancı liderler sefaleti görmesin diye bir gecekondu mahallesi perdeyle çevrildi 
      DIŞ HABERLER SERVİSİ 

   
   Tayland'da düzenlenen Asya - Pasifik Ekonomik İşbirliği Forumu'nun APEC 11. hükümet ve devlet başkanları zirvesi, hem doğu ile batı arasındaki ekonomik düzey farkını, hem de dünyanın bu iki kesiminden liderlerin siyaset anlayışını sergileyen trajikomik bir olaya sahne oldu. 
   Tayland Başbakanı Thaksin Shinawatra, aralarında ABD Başkanı George W. Bush'un da bulunduğu yabancı konuklarının Bangkok'un çirkin yüzünü görmesini önlemek için başkentin gecekondu mahallesinin önüne yarım kilometre uzunluğunda ve dört katlı bir bina yüksekliğinde dev bir perde çekti. 
   Üzerine Tayland tarih ve kültürüne ait çeşitli sahnelerin panoramik bir şekilde işlendiği dev perde, zirvenin yapıldığı yerden bakıldığında, arka planda yer alan, Chao Phraya nehrinin öte yakasındaki Tha Tien gecekondu mahallesinin çirkin ve kötü yapılaşmasıyla pis sokaklarının görülmesini engelliyor. 
   Bu durumda, zirveye gelen 21 yabancı lider, Chao Phraya nehrinde mavnalarla yapılan geçit resmini izlerken bile gecekondu mahallesini göremedi. 
   Başbakan Thaksin'in böylelikle, ülkeyi kötü yönettiğine dair ipuçlarını gizleyip kendisini utançtan kurtarmaya çalıştığı yorumları yapılıyor. Ancak böyle bir kurnazlığın ancak doğu toplumlarına özgü bir siyaset anlayışını sergilediği de vurgulanıyor. 
   
   Dilencilere sürgün 
   İngiliz "The Guardian" gazetesinin haberine göre, Başbakan Thaksin, başkentini şirin göstermek için başka önlemler de aldı. Dünyanın sayılı fuhuş merkezlerinden biri olan başkentteki barları zirve boyunca kapattı, dilenciler ile seyyar satıcıları kentten kovdu. 
   
   
   
   
</TEXT>
</DOC>
