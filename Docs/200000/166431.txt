<DOC>
<DOCNO> 166431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sonspo27.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ogün resmen Konyasporlu... 
</HEADLINE>
<TEXT>

     Birinci Süper Lig'in yeni takımı Konyaspor, milli futbolcu Ogün Temizkanoğlu ile sözleşme imzaladı. 
     Konya Hilton Otel'de düzenlenen törende Konyaspor ile 1 yıllık sözleşme imzalayan Ogün, geçen yıl bu zamanlar Fenerbahçe ile masaya oturduğunu söyledi. 
     Kadro dışı kaldığı günden bu yana futboldan biraz koptuğunu ifade eden Ogün, ''Artık yeşil-beyaz renkler için ter dökeceğim. Hedefleri olan bir takımla anlaşmak beni çok mutlu etti. Birinci Süper Lig'de başarılı olacağımıza inanıyorum'' dedi. 
     Kulüp başkanı Mehmet Köseoğlu ise, geçen yıl en fazla milli olan futbolcu Ogün'ün takıma büyük yarar sağlayacağını kaydetti. 
     Transfer çalışmalarının aralıksız sürdüğünü ifade eden Köseoğlu, İstanbulsporlu forvet Cenk'in sözleşme imzalamak için yarın Konya'ya geleceğini bildirdi. 
     Yarın ayrıca Bursasporlu kaleci Kelemen'in de Konya'ya geleceğini ve kendisiyle koşulları konuşacaklarını vurgulayan Köseoğlu, ''Daha önce bir ön görüşme yaptık. Kelemen ile büyük oranda anlaşacağımıza inanıyorum'' dedi. 
     Köseoğlu, Malatyasporlu forvet Johnson ile de anlaştıklarını ve Johnson'un Kızılcaham kampına katıldığını belirterek, ''Sol kanat için Fenerbahçeli Abdullah ile görüşmelerimiz sürüyor. Abdullah ile birlikte kampa katılan 2 Brezilyalı futbolcudan birisini sol mevkimiz için almayı düşünüyoruz'' diye konuştu. 
     Ogün, imza töreninin ardından kampa katılmak üzere Kızılcahamam'a hareket etti. 
     
</TEXT>
</DOC>
