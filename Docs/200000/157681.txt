<DOC>
<DOCNO> 157681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sontur06.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül, kermeste 1 milyar 350 milyon liraya şerbetlik aldı 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, Kayseri'de dar gelirlilere yardım amaçlı açılan kermesten alışveriş yaptı. 
     Abdullah Gül, tarihi Hunat Hatun Medresesi'nde Erciyes Feneri Yardımlaşma ve Dayanışma Derneği tarafından ikincisi düzenlenen gıda ve el sanatları sergisini de gezdi. 
     Dar gelirlilere yardım amacıyla açılan kermeste düzenlenen açık artırmaya katılan Gül, Büyükşehir Belediye Başkanı Mehmet Özhaseki'nin eşi Neşe Özhaseki tarafından yapılan yağlıboya tabloyu ve ahşap el işçiliğiyle oyma olarak yapılan antika görüntülü ahşap bir şerbetliği açık artırmada 1 milyar 350 milyon liraya satın aldı. 
     Gül'ün beraberindeki Büyükşehir Belediye Başkanı Özhaseki, Melikgazi Belediye Başkanı Memduh Büyükkılıç ile milletvekilleri Mustafa Duru ve Taner Yıldız da açık artırma ile bazı el sanatları ürünlerini yüksek fiyatlarla satın aldılar. 
     Burada kendilerine ikram edilen ev yapımı baklava, bıçak kesmesi kadayıf ve Kayseri yemeği olan mumbar dolması yiyen gül, bölgede yetişen gilaboru bitkisinden yapılan gilaboru suyu içti. Abdullah Gül, kermesteki kadınların kendisi için özel olarak yaptıklarını söyledikleri bir tepsi baklavayı da 50 milyon lira vererek satın aldı. 
     
</TEXT>
</DOC>
