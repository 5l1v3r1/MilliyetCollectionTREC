<DOC>
<DOCNO> 178006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/soneko11.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Böyle barış olacaksa, istemez eksik olsun 
</HEADLINE>
<TEXT>

     Ankara Ticaret Odası ATO Başkanı Sinan Aygün, Bağ-Kur ve SSK prim borçlarının yeniden yapılandırılmasının özüne de şekline de tepki gösterdiklerini belirterek, ''böyle barış olacaksa, istemez eksik olsun. Vatandaşın devletiyle barışması değil, küsmesi için hazırlanmış bu yasa geri çekilmelidir'' dedi. 
     Aygün, yaptığı yazılı açıklamada, barışa ilişkin hiç bir maddenin yer almadığı böyle bir barışla, hayatı boyunca karşılaşmadığını, SSK ve Bağ-Kur prim borçlarının yeniden yapılandırılmasının, vergi barışıyla uzaktan yakından ilgisi olmadığını kaydetti. 
     Düzenlemenin, vergi borcu olanlarla SSK ve Bağ-Kur prim borçu olanlar arasında eşitsiz bir durum yarattığını kaydeden Aygün, şunları söyledi 
     ''İki barış arasında yaman çelişkiler var. Vergi barışında geçmişte fahiş şekilde uygulanan gecikme zamları kaldırılıp, gecikme zammnı yerine TEFE uygulanırken, SSK ve Bağ-Kur'da gecikme zammı korundu. Vergi Barışında taksit süresince faiz uygulanmazken SSK ve Bağ-Kur'da faiz konuldu. Vergi Barışında taksit süresi belliyken, SSK ve Bağ-Kur'da taksit borca göre değişiyor. Borcun ne zaman biteceği de belli değil. Gecikme zammına uygulanacak TEFE şu anda eksi çıkarken, SSK ve Bağ-Kur'da iskonto faizi her an artabilir.'' 1998 yılından 1 milyar lira vergi borcu bulanan bir mükellefin vergi barışıyla bu borcu 3 milyar 162 milyon lira üzerinden taksite bağladığına işaret eden Aygün, devamla şöyle dedi 
     ''Benzer şekilde, 1998 yılında 1 milyar lira SSK, Bağ-Kur Borcu bulunan bir mükellef, bu yasa ile 6 milyar 50 milyon lira üzerinden ödemeye başlayacak. Aradaki fark neredeyse yüzde 100. Bu nasıl bir adalettir. Deniyor ki IMF böyle istiyor . IMF kendi işine baksın. IMF'nin hangi tavsiyesi yarar sağladı ki. Uyuyamıyorum 18.5 katrilyon liralık prim barışından bu şekliyle 1.8 katrilyon lira bile tahsil edilemez. Bu bir barış değil, SSK, Bağ-Kur savaşıdır '' 
     
     YASA GERİ ÇEKİLMELİ 

     Gerçeklerle hiç bir şekilde bağdaşmayan bu yasanın derhal geri çekilmesi ve yeniden düzenlenerek borçların adil şekilde yapılandırılmasını isteyen Aygün, bunun yapılmaması halinde prim borçlarının tahsili yönünde önemli bir fırsatın kaçırılacağı uyarısında bulundu. 
     Mükelleflerin bu şekilde borçlarını yeniden yapılandırmasının imkansız olduğunu ifade eden Aygün, barıştan yararlanmak için başvuranların ise taksitlerini ödemeyeceğini bu nedenle de mevcut borçlarının katlanarak ödenmez hale geleceğini bildirdi. 
     Açıklamasında ''vatandaşı ateşe atmayın'' diyen Aygün, ''gelin işin başında iken bu yanlışı düzeltelim. Bu ilaç yaraya merhem olmaz. Bu, ilaç değil, tuzdur. Yaraya tuz basmayın, barışalım derken mükellefi küstürmeyin'' ifadesini kullandı. 

     
</TEXT>
</DOC>
