<DOC>
<DOCNO> 159179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/yasam/yas08.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektör savundu güvenlik dayak attı 
</HEADLINE>
<TEXT>

     GURBET GÖKÇE Edirne DHA 

     Trakya Üniversitesi Rektörü Prof. Dr. Osman İnci, dün bir açıklama yaparak okulun özel güvenlik birimlerinin öğrencileri görüntülediği özel kameraları savundu. Rektör İnci bu açıklamayı yaptıktan kısa süre sonra da özel güvenlik birimleri, okul öğrencilerini coplarla dövdü. 
     
     'Fişleme yok' 
     Rektör İnci, açıklamasında, sadece basın açıklaması ve protesto gösterisi yapan öğrencilerin kamerayla görüntülendiğini belirterek, "Görüntü sadece önlem olarak çekiliyor. Kimse fişlenmiyor" dedi. Üniversitede bir grup öğrencinin kuralları çiğnediğini ileri süren Prof. İnci, "Bugüne kadar hiçbir kaset savcılık ya da mahkemeye sunulmadı. Öğrencilerime sahip çıkarım. Ama başkalarının hakkını engelleyene de yasal ceza uygulanır" diye konuştu. Rektör İnci bu açıklamayı yaparken, dün okulda kimlik sorulması nedeniyle öğrencilerle güvenlik görevlileri arasında kavga çıktı. Güvenlik görevlileri öğrencileri cop ve tekme tokatla dövdü. 
     

</TEXT>
</DOC>
