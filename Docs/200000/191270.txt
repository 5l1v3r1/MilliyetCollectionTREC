<DOC>
<DOCNO> 191270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/ekonomi/eko02.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Müteahhit imaj parlatacak 
</HEADLINE>
<TEXT>

   Müteahhitler Birliği, yaptırdığı imaj araştırmasında ortaya çıkan olumsuz tabloyu silmek için harekete geçti. Birlik, üyelerini Avrupa İş Ahlakı Ağı'na üye yapacak, imajı kötü üyeler ihraç edilecek 
      SEÇKİN ÜREY Ankara 
   
   İhalelerde şaibelerin sonu gelmedi, rüşvet iddiaları aldı yürüdü. Kurumlar ve siyasetçilerle birlikte müteahhitlerin imajı yıprandı. Özellikle deprem felaketlerinden sonra topun ağzına konulan müteahhitler sonunda bu kötü imajı silmek için harekete geçti. Müteahhitler Birliği, basın ve kamu kuruluşları ile dış temsilciliklerde kendi haklarında araştırma başlattı. 
   
   'Bitmez sanıyorduk' 
   Müteahhitler Birliği Başkanı Nihat Özdemir, "Türkiye'de müteahhidin imajı bozuktur. Müteahhit olduğunu saklayan işadamları bile var. Ancak bu tabloda bürokratın, siyasetçinin de payı var" diyor 
   Özdemir şöyle diyor 
   "Hırsız, çalan müteahhit ve ahlaksız müteahhit' deniyor. Vergi kaçakçılığında hissesmiz var. İhalelerin çıkması için baskı yapmışızdır. 'Hele bir temel atılsın ben işe alıyım sonra parası gelir' demişizdir. Sonuçta siyasetçi gitti, bürokrat emekli oldu. Biz teminat mektuplarıyla baş başa kaldık. 
   Özdemir, kötü imajın oluşmasında üyeleri olmayan müteahhitlerin büyük payı olduğuna inanıyor. "Ancak maalesef depremde bazı üyelerimizin şanssız uygulamaları oldu. Mahkemelerde pozitif karar çıktığını hatırlatmak istiyorum" diyor. 
   Ama şimdi bu imajın değişmesi için planlar yapılıyor. İlk girişimlerden biri Avrupa İş Ahlakı Ağı'nın EBEN Türkiye kolunun EBEN-TR kurucuları arasında yer almak oldu. 
   Özdemir, müteahhitler arasında iş ahlakının geliştirilmesini önemli buldukları için EBEN - TR'nin kuruluş çalışmalarını yürüten Hacettepe Üniversitesi İşletmecilik Meslek Etiği Uyglama ve Araştırma Merkezi'nin kuruculuk teklifine sıcak baktıklarını belirtti. Özdemir, "HÜEM, Türkiye'de iş ahlakında en çok imaj kaybedenlerin başında müteahhitler geldiği için kuruculuk teklif etti, hemen kabul ettik" diye konuştu. 
   
   Mahkemede aklansa bile imajı kötü olanı ihraç ediyor    1987 yılında kurulan EBEN'in 33 ülkede 2 bin üyesi var. Siemens, Daimler - Benz, Procter Gamble, Bosch, AEG gibi şirketler kuruma üye. Müteahhitler Birliği de üye firmalara üyeliği tavsiye edecek. 
   EBEN oldukça sert tutumlar alabiliyor. İş ahlakına uymayan üyeleri atıyor. Yolsuzluk ve rüşvet olaylarında mahkemede aklanmayı da yeterli görmeyebiliyor. Üye kamuoyundan tepki alıyorsa, üyeliğe veda ediyor. EBEN'in üyeleri şeffaf olmak zorunda. Her yıl bilanço ve gelir tablolarının EBEN'e sunulması gerekiyor. Kuruluş, Avrupa'da oldukça saygın. Üyeleri ilanlarında EBEN üyesi olduklarını özellikle belirtiyor. 
   
   
</TEXT>
</DOC>
