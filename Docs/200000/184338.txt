<DOC>
<DOCNO> 184338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/soneko22.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekfen Tower, Ekim'de açılıyor... 
</HEADLINE>
<TEXT>

     İstanbul'un ileri teknolojik donanımlı ofis binası ''Tekfen Tower'', Ekim ayında kapılarını açıyor. 
     Tekfen Tower, 50 milyon dolar yatırım yapılarak Tekfen Holding'in Levent'teki 10 bin 200 metrekare arazisi üzerine inşa edildi. 
     Tekfen Emlak yetkililerinin verdiği bilgiye göre, fiber optik haberleşme altyapısı, güneşi denetleyen özel camları, 800 araç kapasiteli otoparkı ve bol miktarda temiz hava sağlayan klima sistemiyle Tekfen Tower, İstanbul'un en ileri düzeyde teknolojiye sahip A tipi ofis binası olacak. 
     5 katlı bir podyum üzerinde yükselen Tekfen Tower, 550 metrekare ile 1800 metrekare arasında değişen seçeneklerde toplam 33 bin metrekare kiralık ofis alanını kullanıma sunacak. 
     Tekfen Tower'ın yüzde 40'ının şimdiden kiralandığı bildirilirken, ofis binasında Tekfenbank, Pepsi Co., Eczacıbaşı Menkul Değerler ve Doğan Emeklilik gibi büyük firmaların genel müdürlükleri yer alacak. Tekfen Emlak Geliştirme Grubu Başkan Yardımcısı Mehmet Erktin, yaptığı açıklamada, binada sosyal ve teknolojik avantajlar sağlamaya karar verdiklerini belirterek, şunları kaydetti 
     ''Birinci hedefimiz, binada çalışanların verimini artırmak. Bunun için de hiçbir masraftan kaçınmadık. Hatta fikir liderleri diye adlandırılan şirket sahipleri ve yöneticilere Bir binada beklentileriniz nelerdir konulu anket yolladık. Bu doğrultuda saunadan masaj salonuna, kuru temizlemeden seyahat acentası ve kuaföre kadar birçok hizmet alanına binamızda yer verdik.'' 
     
</TEXT>
</DOC>
