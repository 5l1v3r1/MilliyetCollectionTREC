<DOC>
<DOCNO> 191253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sontur34.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa, şiddetli yağışa teslim oldu... 
</HEADLINE>
<TEXT>

     Bursa'da sabah saatlerinden itibaren etkili olan şiddetli yağış yaşamı felç etti. 
     Şiddetli yağış yüzünden kentte Alipaşa, Çiftehavuzlar, Yavuzselim, Bahar, Gülbahçe, Santralgaraj semtleri başta olmak üzere çok sayıda mahallede ev ve işyerlerinin alt katlarını su bastı, bazı yolların ulaşıma kapanması nedeniyle trafik kilitlendi. 
     Çiftehavuzlar Mahallesi'nde bir ağılda mahsur kalan 20 küçükbaş hayvan, Bursa Büyükşehir Belediyesi İtfaiyesi'ne ait vidanjörle kurtarıldı. 
     Kentte polis, itfaiye ve BUSKİ telefonlarına yapılan su baskını ihbarları ve ulaşımın aksaması üzerine Bursa Valiliği, Emniyet Müdürlüğü bünyesinde ''Haberleşme Merkezi'' oluştururken, Büyükşehir Belediyesi de bu merkezle koordineli çalışmak üzere ''Kriz Masası'' oluşturdu. 
     İtfaiye ve BUSKİ ekipleri, adeta felç olan ulaşım yüzünden ihbarların yapıldığı bölgelere yetişmekte zorlanıyor. Birçok caddede su seviyesinin çok yüksek olması nedeniyle küçük çaplı trafik kazaları meydana geldi. 
     Bu arada, Telekom Çekirge Telefon Santralı'nda, ''yakın bölgeye yıldırım düşmesi sonucu'' sistem çöktü. Sistemin çökmesi üzerine yaklaşık 2 bin aboneyle telefon görüşmesi yapılamıyor. 
     Yetkililer, arızanın en kısa zamanda giderilmesi için çalıştıklarını bildirdiler. 
     Cep telefonu ve telsiz görüşmelerinde de zaman zaman sorunlar yaşanıyor. 
     Öte yandan, Bursa kent merkezinden bugün yapılması gereken futbol amatör küme maçları da iptal edildi. 
     
     VALİ KÖKSAL'IN AÇIKLAMASI 
     Vali Oğuz Kağan Köksal ise kentte ''çok büyük zararın söz konusu olmadığını'', birçok yerde yol ve logar kapanmasının su birikintilerine neden olduğunu bildirdi. 
     Bursa Emniyet Müdürlüğü ile Büyükşehir Belediyesi'nin müşterek çalışma yaptıklarını, Emniyet Müdürlüğü'nde oluşturulan ''Haberleşme Merkezi''ne gelen bilgilerin anında belediye ekiplerine bildirildiğini ve müdahalelerin yapıldığını anlatan Köksal, çalışmaların aralıksız sürdüğünü söyledi. 
     Bursa Büyükşehir Belediyesi İtfaiye Daire Başkanı Ramazan Tuncer ise şu ana kadar 50 dolayında su baskını ihbarı yapıldığını, ekiplerin aralıksız çalıştıklarını kaydetti. 
     
</TEXT>
</DOC>
