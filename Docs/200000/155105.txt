<DOC>
<DOCNO> 155105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/soneko34.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan Basını Aria'nın İtalyan ortağı, Aycell ile birleşebilir 
</HEADLINE>
<TEXT>

     İtalya'nın yüksek tirajlı ekonomi gazetesi İl Sole 24 Ore, bugün verdiği haberde, GSM operatörü Aria'nın İtalyan ortağı Tim'in, ulusal dolaşım roaming problemini çözmek için Aycell ile birleşme olasılığı üzerinde durduğunu iddia etti. 
     Telecom İtalia Mobile'nin TİM İcra Kurulu Başkanı CEO Marco De Benedetti'nin, 'koşullar değişirse Aria'da yolumuza devam ederiz, yoksa Türkiye pazarından çıkacağız'' şeklinde dün yaptığı açıklama, İl Sole 24 Ore gazetesinde ''TİM, Türkiye'de aracı arıyor'' başlığıyla verildi. 
     Gazete, TİM'in Türkiye'de 4. büyük cep telefonu operatörü olan Aycell ile birleşme projesi üzerinde çalıştığını, ancak Benedetti'nin ''pazardan çıkma'' olasılığını dışarıda bırakmadığını yazdı. 
     Haberde, TİM'in Türkiye pazarından çıkma olasılığına alternatif olarak, İş-Tim ortaklığının Aycell ile birleşme için ''müzakereye başlandığı'' ifade edilirken, ''kamu şirketi Türk Telekom'un kontrolü altında bulunan Aycell, gelişmeye açık bir ağa sahip ve yaklaşık 1 milyon müşterisi var. İş-Tim için avantajı, Türk Hükümeti ile ortak gibi olup, ülkedeki diğer önde gelen cep telefonu operatörlerinden kaynaklanan roaming yetkisi konusundaki engelleri daha kolay aşabilmek olarak görülebilir'' denildi. 
     İl Sole 24 Ore haberinde ayrıca, TİM'in Aria ortaklığından çıkma kararı alması halinde, 4.2 milyar Euro'ya kadar bir tazminat talebinde bulunabileceğini öne sürdü. 
     
</TEXT>
</DOC>
