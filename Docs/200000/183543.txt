<DOC>
<DOCNO> 183543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/spor/ykocaomer.html </URL>
<DATE> 2003/09/20/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
www.gsgm.gov.tr 
</HEADLINE>
<TEXT>

   
   Gençlik ve Spor Genel Müdürlüğü'nün yeni sitesi bir süre önce "www.gsgm.gov.tr" adı altında açıldı. Sitenin fazla albenisi yok. Son derece sade ama istediğiniz bilgilere süratle ulaşıyorsunuz. Gözümüze çarpan en önemli değişiklik de, federasyonların aylık faaliyet programları. Buraya girdiğinizde, o ay içinde tüm federasyonların ülkemizde ve dünyada, nerelerde hangi spor yarışmalarına katılacakları veya organize ettikleri göz önüne çıkıyor. Daha bir kısım eksiklikleri olduğu muhakkak. Ama eminiz bunlarda süratle kapanacak. Bize göre en büyük eksiklik de, sitenin ingilizce versiyonunun olmayışı. 
   Daha önceki dönemdeki sporum.gov.tr isimli site, aylık 26 milyar TL'sına yirmi altı milyar bir takım kişiler tarafından yapılıyordu. Bu sitenin nasıl yapıldığını merak ettik. Aldığımız cevaba da, Gençlik ve Spor Genel Müdürlüğü'nün yeni yönetim anlayışı içinde hiç de şaşırmadık. Zira bu site genel müdürlüğün bilgi işlem merkezi ve basın bürosundaki elemanları tarafından yapılıyordu ve bunun içinde yeni bir kadro tahsis edilmemişti. Sadece ayda 200 milyona Anadolu Ajansı'ndan spor haberleri alınıyordu. 
   Sitenin bir başka büyük eksikliği ise eskiden olduğu gibi Spordan Sorumlu Devlet Bakanı ve Genel Müdür hakkındaki objektif görüşlere yer verilmeyişi idi. Başbakan Yardımcısı ve Spordan Sorumlu Devlet Bakanı Mehmet Ali Şahin'in eşinin, çocuklarının, şoförünün, korumasının, özel kalem müdürünün, sekreterinin kendisi hakkındaki görüşlerini veya genel müdür vekili Mehmet Atalay'ın yardımcılarının, sekreterinin, danışmanlarının kendisi hakkındaki yansız görüşlerini gözlerimiz boşuna aradı. 
   Göreve geldikten bir süre sonra başlayan tarafsız yönetimiyle bugüne kadar az görülen bir örnek teşkil eden Mehmet Atalay'ı ve ekibini bu siteden dolayı kutluyoruz. 
   
      
   
</TEXT>
</DOC>
