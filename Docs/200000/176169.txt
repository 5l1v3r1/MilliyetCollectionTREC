<DOC>
<DOCNO> 176169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sontur10.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Egzersiz için kalp hastası olmayı beklemeyin... 
</HEADLINE>
<TEXT>

     Kalp krizi geçirdikten sonra egzersiz programına katılan hastalarda ölüm riskinin, katılmayanlara göre yüzde 20-25 oranında azaldığı bildirildi. 
     Abant İzzet Baysal Üniversitesi AİBÜ Tıp Fakültesi Dekanı Prof. Dr. Cihangir Uyan, son 40 yıldır ''fiziksel aktivite-fiziksel fitness-kalp sağlığı'' arasındaki ilişkinin detaylı olarak araştırıldığını ve aktif bireylerin diğerlerine oranla daha az kalp-damar hastalıklarına yakalandığının tespit edildiğini vurguladı. 
     ''Amerika'da yılda 250 bin ölümün sorumlusu, fiziksel aktivite eksikliğidir'' diyen Uyan, şöyle devam etti 
     ''Fiziksel aktivite eksikliği, kalp-damar hastalıklarının 5 ana risk faktöründen birisidir. Yüksek kan basıncı, anormal kan yağları, sigara ve fazla kilo gibi risk faktörlerinin azaltılması ile kalp atağının azaldığı, inme felç gibi diğer sıkıntıların önlendiği ve kalp-damar girişimine by-pass veya balon olan ihtiyacı azalttığı belirlenmiştir.'' Uyan, şeker hastalarında fiziksel aktivitenin, kanda şeker seviyesini kontrol eden insülini vücudun kullanma kabiliyetini etkilediğini belirterek, şunları kaydetti 
     ''Bunların yanında egzersiz, adale fonksiyonu ve kuvvetini geliştirir, vücudun oksijen alımını ve kullanımını düzeltir. Egzersiz kapasitesi tipik olarak sağlıklı insanlardan daha düşük olan kalp-damar hastaları için özellikle önemlidir. Egzersiz, hormonlara cevap olarak damarların genişleme kapasitesini düzenler, daha iyi bir damar fonksiyonu oluşturur. Düzenli egzersiz yapan kişilerin, ileriki yaşlarda oluşan sırt ağrısını ve hareket zorluğunu çok az veya hiç yaşamadığı görülmüştür.'' Prof. Dr. Uyan, kalp krizi geçirdikten sonra egzersiz programına katılan hastalarda ölüm oranının, katılmayanlara yüzde 20-25 azaldığını söyleyerek, ''Fakat egzersize başlamadan önce mutlaka doktor ile görüşülmelidir'' dedi. 
     
     ''NE KADAR EGZERSİZ YETERLİDİR '' 
     Türkiye'de birçok kişinin fiziksel aktiviteden yoksun yaşadığını ifade eden Prof. Dr. Cihangir Uyan, şu bilgileri verdi 
     ''Haftanın her günü 30 dakika orta derecede egzersiz yapmak, faydalı etkilerin oluşması için yeterlidir. Orta dereceli aktivite, saatte 3-4 mil hızında yürüyüşe eşdeğerdir. Bu aktiviteler ile birlikte haftada yaklaşık 600-1200 kalori tüketilir. Bireysel kalp hızı rezervinin yüzde 60-75'ini kullanan yoğunlukta, haftada 3 gün 30-60 dakikalık devamlı egzersiz öngörülmektedir. En düşük egzersiz seviyesinde olan sağlıklı bireylerin, en yüksek seviyede olanlara göre 4-5 kat fazla ölüm riski vardır. Egzersize başlamak için kalp hastası olmak beklenmemelidir.'' Kısa mesafeleri yürüyerek katetmenin, asansör yerine merdivenleri kullanmanın da bir tür egzersiz başlangıcı olduğunu vurgulayan Prof. Dr. Uyan, egzersiz yaparken problem oluşturacak uyarıcılara dikkat edilmesi gerektiğinin altını çizerek göğüste huzursuzluk, olağanüstü nefes darlığı ve kalp ritim bozuklukları hissedildiği anda doktora başvurmak gerektiğini ifade etti. 
     
</TEXT>
</DOC>
