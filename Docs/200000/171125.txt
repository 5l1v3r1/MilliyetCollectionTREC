<DOC>
<DOCNO> 171125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sondun10.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Uday ve Kusay öldü... İhbarı kim yaptı, Irak'ta neler oluyor 
</HEADLINE>
<TEXT>

     Devrik Irak lideri Saddam Hüseyin'in oğulları Kusay ve Uday'ın Musul'da öldürüldüklerinin açıklanmasının ardından, ABD'nin iki kardeşin başına koyduğu 15'er milyon dolarlık ödülü kimin alacağı tartışılıyor. 
     ABD yönetimine yakın kaynaklar, Kusay ve Uday'ın çok güvendikleri bir kişi tarafından ihbar edildiğini belirtirken, İsrail ve Amerikan istihbaratına yakın Debkafile adlı internet sitesi, Saddam'ın oğullarıyla ilgili ilk ihbarın Irak Kürdistan Yurtseverler Birliği IKYB yanlılarınca yapıldığını ileri sürdü. 
     
     İhbarcı Amerikalıların korumasında 

     Amerikan birliklerine, Saddam Hüseyin'in oğulları Uday ve Kusay'ın yerini bildiren ''kaynağın'' Amerikalıların korumasında olduğu bildirildi. 
     ABD Ordusu 101. Hava Tümeni'nden Albay Joe Anderson, AFP'ye yaptığı açıklamada, ''Kaynak Amerikalıların korumasında. Size kim olduğunu söyleyemem'' dedi. 
     Anderson, bu kişinin ABD'nin Irak'taki sivil yöneticisi Paul Bremer'in Saddam'ın oğullarının yakalanması için vaat ettiği ödülü aldığını düşündüğünü söyledi. 
     
     Yoksa Talabani mi 

     Uday ve Kusay'ın Pazar gecesi geldikleri babalarının kuzeni Marvan Zeydan'a ait villanın etrafında çok sayıda IKYB yanlısı ailenin oturduğunu belirten internet sitesi, Saddam'ın oğullarını tanıyan bu kişilerin IKYB lideri Celal Talabani'ye haber vermelerinin ardından, Talabani'nin de Amerikalıları bilgilendirdiğini savundu. 
     Debkafile sitesi, istihbaratın üzerine Marvan Zeydan ve ailesini de gözaltına alan Amerikan askerlerinin gizlice kuşattığı villaya bir süre sonra baskın yaptığını, Washington yönetimin koyduğu ödülü hiç şüphesiz Talabani yanlılarının almak isteyeceğini öne sürdü. 
     Haber sitesi, ayrıca istihbarat kaynaklarına dayanarak, ABD Başkanı George W. Bush ve İngiltere Başbakanı Tony Blair'in Irak'ta bir türlü bulunamayan kitle imha silahlarına ilişkin ''tatmin edici'' kanıtları toplamakta olduğunu ve bunların yakında açıklanacağını öne sürdü. 
     

     
</TEXT>
</DOC>
