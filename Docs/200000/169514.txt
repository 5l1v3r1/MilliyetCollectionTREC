<DOC>
<DOCNO> 169514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sondun13.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz Hükümeti'nden Oxford ve Cambridge'e müdahale tehdidi.. 
</HEADLINE>
<TEXT>

     İngiltere'nin en saygın yüksek öğretim kurumlarından Oxford ve Cambridge üniversiteleri, İngiliz hükümeti tarafından, ''Ya modernizasyona gidin ya da müdahale ederiz'' şeklinde uyarıldı. 
     Maliye Bakanı Gordon Brown tarafından yüksek öğretim ile ticaret ilişikleri konusunda hazırlatılan bir raporda, Oxford ve Cambridge üniversitelerinin yönetim anlayışı konusunda ortaya çıkan görüntü yüzünden bu uyarının yapıldığı belirtiliyor. 
     Raporu hazırlayan Maliye Bakanlığı araştırmacılarının ''Oxford ve Cambridege üniversitelerinin İngiltere ekonomisi üzerinde büyük etkileri var ve bu üniversitelerin yöneticilerinin gerekli değişimden kaçınarak bu etkiyi riske atmalarına izin verilemez'' dedikleri kaydedildi. 
     İngiltere Merkez Bankası Para Politikaları Komitesi üyelerinden Richard Lambert ve bir grup uzman tarafından hazırlanan raporda ayrıca, ''Oxford ve Cambridge'in dünya çapında üniversiteler olarak kalabilmeleri için mutlaka modernizasyona gitmeleri gerektiği'' belirtildi ve bu iki eğitim kurumunun yönetimlerinin bu değişimi başarıp başaramayacakları sorusuna yanıt arandı. 
     Raporda, bu üniversitelerin modernizasyon alanında gösterecekleri başarının, sadece bu kurumların geleceğini değil, İngiltere'nin ekonomik geleceğini de ilgilendirdiği belirtildi ve hükümete, bu değişimin başarılamaması halinde ''müdahale etmesi'' önerildi. 
     
</TEXT>
</DOC>
