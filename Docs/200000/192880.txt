<DOC>
<DOCNO> 192880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sontur19.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurum'da kar yağışı nedeniyle su sıkıntısı yaşanıyor... 
</HEADLINE>
<TEXT>

     Erzurum'da etkili olan kar yağışıyla birlikte 5 gündür yaşanan elektrik ve su sıkıntısının büyük ölçüde giderildiği, kentin tamamına elektrik verilmeye başlandığı ancak yüzde 30'nda su sıkıntısının devam ettiği bildirildi. 
     TEDAŞ Müessesse Müdürü Adnan Taşkesenlioğlu, kentin tamamına elektrik vermeye başladıklarını bildirdi. 
     Bazı bölgelerde münferit abone arızaları olduğunu belirten Taşkesenlioğlu, onların da kısa sürede onarılacağını belirterek, şöyle dedi 
     ''Biz ilk defa böyle bir kış başlangıcı gördük. Bu kentte kar kalınlığı 1 metreyi geçtiğinde bile akımlarımızda hiçbir sorun yaşamazdık. Hiçbir kış başlangıcında ağaçlar kırılmamıştı. Ancak bu yıl ağaçlar henüz yapraklarını dökmeden önce kar yağdı ve bununla beraber şiddetli rüzgar etkili oldu. Devrilen ağaçların büyük bir kısmı bizim enerji hatlarımıza zarar verdi.'' Taşkesenlioğlu, bu tür sorunlarla karşılaşmamak için elektrik kablolarını yeraltında alma çalışmalarını sürdürdüklerini söyledi. 
     
     ''SİSTEM YANLIŞ'' 
     Erzurum Su ve Kanalizasyon İdaresi ESKİ Genel Müdürü Vahit Kılınboz da kentin günlerdir susuz kalma nedeninin, sistemin yanlış olmasından kaynaklandığını söyledi. 
     Erzurum'un nehirler besleyen havzalara sahip olduğunu anımsatan Kılınboz, ''Ama biz hala kuyulardan enerjiye dayalı su kullanmaya devam ediyoruz'' dedi. 
     Bu nedenle Palandöken Barajı'ndan Erzurum'a su getirilebilmesi için yoğun çaba sarf ettiklerini kaydeden Kılınboz, ''Bu konudaki projemiz Bakanlar Kurulu'nca onaylandı. Gerekli anlaşmalar yapıldı. Şimdi Cumhurbaşkanlığı'na çıkması için tek bir imza bekleniyor'' diye konuştu. 
     Kılınboz, bu konudaki onayın ne kadar erken çıkarsa kent açısından o kadar yararlı olacağını, aksi taktirde bu tür sorunların yaşanabileceğini ifade etti. 
     Şu anda kentin yüzde 70'ine su verebildiklerini ancak yüzde 30'un halen su sıkıntısı yaşadığını anlatan Kılınboz, su kuyularını besleyen enerji hatlarındaki çalışmaların sürdüğünü, bu gece ya da en geç yarından itibaren onarım çalışmalarının biteceğini, bir kaç güne kadar da suyun sağlıklı bir şekilde dağıtılacağını açıkladı. 
     Bu arada, su sıkıntısı yaşanan Yıldızkent, Şükrüpaşa, Yunusemre, Dadaşkent ve Yenişehir Mahalleleri'nde çeşme kuyrukları halen devam ediyor. Söz konusu mahallelerde, susuzlukla birlikte ısınma problemi de yaşanıyor. 
     
</TEXT>
</DOC>
