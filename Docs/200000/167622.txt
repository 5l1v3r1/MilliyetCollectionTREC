<DOC>
<DOCNO> 167622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sondun08.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair-BBC kavgası büyüyor... 
</HEADLINE>
<TEXT>

     İngiltere'de, Başbakan Tony Blair ile ülkenin en büyük yayın kuruluşu BBC arasında, hükümetin Irak dosyasının içeriğiyle ilgili olarak çıkan kavga büyüyor. 
     The Observer gazetesi, istihbarat servisi MI6 Başkanı Sir Richard Dearlove'ın, Blair'in dosyayı abarttığı haberi öncesinde, yayın kuruluşunun editörlerini gizlice bilgilendirdiğini, BBC kaynaklarının Dearlove'dan ''Suriye ve İran dünya barışı için Irak'tan çok daha büyük tehdit oluşturuyor'' şeklindeki tespiti duyduktan sonra, Blair'e karşı yayın yapmaya karar verdiklerini iddia etti. 
     BBC'nin ''Blair dosya içeriğini sırf olayı daha çarpıcı hale getirmek için abarttı'' şeklindeki iddiasının tümüyle Dearlove görüşmesine dayanmadığını belirten gazete, ''Ancak diğer kaynaklardan bu iddiaya dayanak olacak bilgileri alan yayın kuruluşu, Dearlove'ın yorumlarını da bu bilgilere dayanak yaptı. Yani Dearlove'ın yorumları BBC'nin haberini güçlendirdi'' diye yazdı. 
     Bu arada, BBC haberini güçlü bir şekilde savunmayı sürdürüyor. BBC Genel Müdürü Greg Dyke, pek çok gelişmenin de haberin doğruluğunu destekler nitelikte olduğunu söyledi. 
     Observer, Başbakan Blair'in de bu kavgada geri adım atmaya niyetli olmadığını, dün gece verdiği özel demeçte, ''Bana yapılan suçlamalar, bir başbakanın karşılaşabileceği en ciddi suçlamalardır. Benim dürüstlüğüme yöneltilebilecek en ciddi suçlamalar, bu haberle yöneltilmiştir'' dediğini belirtti. 
     Irak konusuna da değinen Blair, yapılan orijinal savaş planında, Irak savaşının 125 gün içinde bitirilmesinin öngörüldüğünü kaydetti ve ve ''Hala başlangıçta öngörülen bu 125 günlük süre içindeyiz'' dedi. 
     Ülkesini bilinçli olarak abarttığı ve çarpıttığı istihbarat bilgileriyle savaşa soktuğu suçlamasının doğru olmadığını vurgulayan Blair, BBC'nin hala iddialarının doğru olduğu noktasında ısrarlı olmasını da anlayamadığını ifade etti. ''Bu ısrar beni hayrete düşürüyor'' diyen Blair, ''Hala haberlerinin doğru olduğunu savunuyorlarsa hangi temele dayanıyorlar. Daha haberlerinin bir kaynağa dayanıp dayanmadığını bile bilmiyoruz. Bunu yalnız kendileri biliyor. Kaynak sorulduğunda bir şey söyleyemiyorlar. Bir iddia ortaya atanlar, bunun doğruluğunu kanıtlayamıyorlarsa, yanlışlığını kabul etmek zorundadırlar'' şeklinde konuştu. 
     
</TEXT>
</DOC>
