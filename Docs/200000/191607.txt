<DOC>
<DOCNO> 191607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/soneko36.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şirketler, bireysel emekliliğe gelen talepten memnun... 
</HEADLINE>
<TEXT>

     Bireysel emeklilik sisteminin oyuncuları, ilk gün gelen taleplerden memnun olduklarını bildirdiler. 
     Faaliyet ruhsatı alan 11 şirketin oluşturduğu Bireysel Emeklilik Sistemi BES platformu İcra Komitesi Başkanı ve Yapı Kredi Emeklilik Genel Müdürü Giray Velioğlu, Şırnak dahil Türkiye'nin çeşitli yerlerinden konuyla ilgili soru yönelten, muhtemel plan alışına yönelik randevu isteyen müşterileri olduğunu söyledi. Velioğlu, ''İlk sözleşmeleri yaptık. Gidişattan memnunuz'' dedi. 
     Yapı Kredi Emeklilik'in, katkı payı 30-200 dolar arasında olan ''hazır emeklilik'' ile katkı payı 60 dolardan başlayıp üst limiti bulunmayan ''kişiye özel'' iki plan sunduğunu anlatan Velioğlu, ''Pazarda iddialıyız, yüzde 33'lük pay hedefliyoruz'' diye konuştu. 
     Sistem tanındıkça katılımın artacağına işaret eden Velioğlu, 10 yıllık sürede sistemde 4.5 milyon insanını katılımını ve 15 ila 25 milyar dolar arasında fon oluşmasını düşündüklerini belirtti. 
     
     OYAK EMEKLİLİK 
     Oyak Emeklilik Genel Müdürü Gökhan Dereli de beklentilerinin üstünde talep geldiğini belirterek, ''İlk gün için iyi. İnsanlar bol bol bilgi alıyorlar. Sözleşme yaptıranlar, bizim beklentilerimizin üstünde'' dedi. 
     Tanınma döneminden sonra sistemin daha iyiye gideceğini vurgulayan Dereli, şunları söyledi 
     ''Gerek şirketler, gerek katılımcı adayı çok sabırlı olmalı. Şirketler kazandıkları müşterileri ellerinde tutmak için olanca titizliği gösterirken, katılımcılar da en az 15-20 süreyle katkı payı ödemek üzere bu işe girdiklerini bilmeli.'' Oyak Emeklilik olarak ilk yıl 60-70 bin katılımcıyı bünyelerinde tutmayı, 20 milyon dolar fon yönetmeyi planladıklarını, yüzde 10-12 civarında pazar payına ulaşmayı hedeflediklerini bildiren Dereli, Türk Silahlı Kuvvetleri mensuplarının yanı sıra hedef gruplarına yönelik özel ürünler geliştirdiklerini anlattı. 
     
     GARANTİ EMEKLİLİK 
     Garanti Emeklilik Genel Müdürü Erhan Tunçay da ilk gün için iyi bir talep olduğunu söyledi. 
     İstanbul başta olmak üzere Marmara bölgesinden daha fazla talep geldiğini ifade eden Tunçay, her bölgede satışların önümüzdeki haftalarda artmasını ümit ettiklerini kaydetti. 
     140 kişilik satış kadrosuyla hizmet verdiklerini, farklı risk getiri düzeyine göre dört ürün geliştirdiklerini anlatan Tunçay, ''Bireysel emeklilik alanında 100'er trilyonluk 6 adet emeklilik fonu kurduk. İlk 10 yıl içinde yüzde 15-20 pazar payıyla 400 bin katılımcı, 1 milyar dolar civarında portföy büyüklüğü hedefliyoruz'' dedi. 
     Bireylerin, sisteme ne kadar erken girip katkı paylarını düzenli öderlerse getirilerinin daha fazla olacağına işaret eden Tunçay, yaratılacak uzun vadeli fonlar sayesinde ülkede de yatırımların artacağını, ekonominin canlanacağını vurguladı. 
     
     ANADOLU HAYAT 
     Anadolu Hayat Genel Müdürü Mustafa Su da ilk günün iyi geçtiğini söyledi. 
     Su, ''Baştan beri biliyorduk, öyle peynir ekmek gibi satılan bir ürün değil. Her müşteri ile oturup uzun boylu değerlendirme yapmak gerekiyor. Ama, ilk gün sonuçları olarak bakacak olursak tatminkar. Bugün arayan çok sayıda insan var. İlk sözleşmeler yapılarak gerçek satışlar da başladı'' dedi. 
     9 adet emeklilik fonu kurduklarını, 15 trilyona yakın sermaye koyduklarını belirten Su, şu anda katılımcılara standart emeklilik planı sunduklarını, önümüzdeki günlerde mesleklere, yaşa ve başka kriterlere göre özel ürünler geliştireceklerini bildirdi. 
     
</TEXT>
</DOC>
