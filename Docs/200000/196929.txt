<DOC>
<DOCNO> 196929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/ekonomi/eko05.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Enkazdan çıktı, kriz toplantısı yaptı 
</HEADLINE>
<TEXT>

   Patlama anında binada olan HSBC Genel Müdürü Antika hemen Esentepe'deki kriz merkezine giderek, operasyonları yürüttü 
      SONGÜL HATISARU 
   
   HSBC'nin merkezine düzenlenen saldırı sırasında binada bulunan Genel Müdür Piraye Antika, binadan çıkıp acil durumlar için daha önceden Esentepe'de oluşturulan 'kriz yönetim merkezi'ne geçerek kriz operasyonunu yönetti. 
   Saldırının hemen ardından, binadan ayrılırken "Şu ana kadar üç ölümüz var" diyen Antika ve bankanın tüm üst düzey yönetimi, Esentepe'deki HSBC kriz yönetim merkezine gitti. Merkezde tüm banka kayıtlarının kopyalarının yer aldığı ve hiçbir veri kaybı olmadığı öğrenildi. 
   
   400 kişi çalışıyor 
   Esentepe'deki kriz merkezinde yapılan üst düzey toplantının ardından, bankacılık operasyonlarının da buradan yönetildiği öğrenildi. 
   Saldırının olduğu HSBC binasında 400 kişi çalışıyor. Banka personeli patlamayla birlikte dehşetli bir şekilde sallandıklarını ve toz bulutu içinde kendilerini dışarıya zor attıklarını söyledi. Saldırı sonrasında olay yerinde görüştüğümüz ve olayın şokunu yaşayan banka personeli ilk anda deprem olduğunu sandıklarını ancak şiddetli sarsıntıyla birlikte bombalama olayını algıladıklarını söyledi. 
   
   Finansçılardan tepki 
   Zincirlikuyu ve Levent güzerg hı birçok finans kurumunun olduğu bir bölge. Burada bulunan BDDK binasındaki personel dahil olmak üzere çevredeki finans kurumlarında çalışanlar da patlamanın şiddetiyle dışarı çıktı. Zincirlikuyu'da çalışan finansçılar saldırıları şiddetle kınadı. 
   
   Şubeler bugün açık    Patlamadan sonra HSBC, müşteri ve çalışanlarını tehlikeye atmamak için, şubelerini Türkiye genelinde iki saat erken kapatma kararı aldığını açıkladı. 
   Yapılan yazılı açıklamada,"Müşteri ve çalışanlarımızı tehlikeye atmamak için, şubelerimizi Türkiye genelinde bugün dün için saat 15.00'ten itibaren güvenlik nedeniyle kapatma kararı aldık. ATM hizmetlerimiz kısıtlı olarak devam edebilecektir. Ticari faaliyetlerimize yarın bugün itibariyle dönmeyi hedefliyoruz. HSBC Bank üst yönetimi görevinin başında ve duruma hakim." denildi. 
   İrtibat telefonları 
   Açıklamada ayrıca müşterilerin, 0212 336 24 24 numaralı telefon ile 0212 336 23 23 - 0212 336 23 00 numaralı fakslardan Kurumsal Bankacılık Müşteri Yetkilileri'ne ulaşabilecekleri bildirildi. 
   
   
</TEXT>
</DOC>
