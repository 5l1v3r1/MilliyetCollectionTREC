<DOC>
<DOCNO> 183300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/spor/spo15.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Ona sahip ol maçı kazan    ADİDAS, Şampiyonlar Ligi için özel bir top hazırladı. 'Finale' ismi verilen yeni meşin yuvarlak, çok dayanıklı sıkıştırılmış mikro balon barlardan oluşan sentaktik köpük katmanından meydana geliyor. Bu katman sayesinde sağlanan enerji geri dönüşümü ve ilave yastıklama ile topun kontrolü ve isabetliliği artıyor. 
   
   Güreş'te yine doping    HAZİRAN ayında Kastamonu'da yapılan Türkiye Serbest Güreş Şampiyonası'nda 55 kiloda dördüncülüğü elde eden M.Şakir Işık'ın doping yaptığı belirlendi. Hacettepe Üniversitesi Doping Kontrol Merkezi tarafından yapılan inceleme sonucunda Işık'ın idrarında belirlenen kafeinin 12 miligram miktarında olduğu ve bu ölçünün WADA tarafından belirlenen yasaklı ilaçlar listesindeki sınırın üstünde bulunduğu tespit edildi. 
   
   Ömer'e bir maç ceza    PAZAR günü oynanan Fenerbahçe - Gaziantepspor maçından sonra yazılı ve görsel medya yoluyla Sarı - Lacivertli takımın aldığı galibiyeti "şerefsiz" sözcüğü ile tanımlayan Ömer'e PFDK 1 maç hak mahrumiyeti cezası verdi. Milli kaleci söz konusu ceza nedeniyle takımının bu hafta Adanaspor ile oynayacağı maçta forma giyemeyecek. Hakan Şükür'e kafa attığı gerekçesiyle kırmızı kartla oyun dışı kalan Konyasporlu Ömer Gündostu ise 3 maç ceza aldı. 
   
   
</TEXT>
</DOC>
