<DOC>
<DOCNO> 170958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sonspo07.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbolda Mirsad ve Hüseyin tartışması kızıştı... 
</HEADLINE>
<TEXT>

     A Milli Basketbol Takımı'nın başarılı oyuncuları Mirsad Türkcan ile Hüseyin Beşok'un tekrar Türkiye'ye dönmesi görüşüne Ülkerspor ve Efes Pilsen de olumlu bakıyor. 
     A Milli Basketbol Takımı Başantrenör Aydın Örs'ün, Mirsad ve Hüseyin'in tekrar Türkiye'de oynamalarını istediğini açıklamasının ardından, Türk basketbolunun zirvesindeki iki takım Ülkerspor ve Efes Pilsen'in yetkilileri de, Örs'ün bu görüşüne katıldıklarını söylediler. 
     Ülkerspor Kulübü Genel Müdürü Lütfi Arıboğan, Türk basketbolu için böyle bir gelişmenin çok olumlu olacağını belirterek, ''Aydın Örs'ün bu görüşüne katılıyorum. Mirsad ile bu sezon görüştük ama şimdilik transferi dondu. Aramızda belli bir pürüz yok. Bu aralar görüşemedik. Ancak tekrar olabilir'' diye konuştu. 
     
     ÖZERHUN ''HÜSEYİN DUYGUSALDIR'' 
     Efes Pilsen Kulübü Genel Menajeri Engin Özerhun ise, bu oyuncuların Türkiye'de oynamasının milli takım açısından çok önemli olduğunu söyledi. 
     Özerhun, eski oyuncuları Hüseyin Beşok'un Maccabi Tel Aviv'de istediği kadar oynayamadığını ifade ederek, şöyle konuştu 
     ''Hüseyin'in İsrail'de son 2 yılı iyi geçmedi. O duygusal bir oyuncu. En iyi performansı verebileceği yerde olması, kendisi ve milli takım için iyi olur. Aydın Örs'ün görüşüne katılıyorum, ama Türkiye'ye dönmese bile fazla oynayabileceği bir takıma gitmeli.'' Engin Özerhun, Hüseyin'i bu sezon yeniden almayı hiç düşünmediklerini vurgulayarak, ''Onun oynadığı mevkideki yerlerimiz dolu. Kendisini bu sezon hiç düşünmedik. Gelecek sezon düşünürmüyüz, bilemem. İleride ne olacağı belli olmaz'' şeklinde konuştu. 
     
</TEXT>
</DOC>
