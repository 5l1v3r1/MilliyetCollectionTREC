<DOC>
<DOCNO> 171149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/soneko06.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim belirsiz, ambalaj sektörü yüzde 50 kapasiteyle çalışıyor 
</HEADLINE>
<TEXT>

     Özelleştirilen Petkim'deki belirsizlik nedeniyle hammadde sıkıntısı içine giren Türk ambalaj sektörü, sadece yüzde 50 kapasite ile çalışabilirken, hammaddenin karaborsaya düşmesinden endişe ediyor. 
     Konya Ticaret Odası Yönetim Kurulu Üyesi ve Rekabet Plastik Sanayi, Ticaret A.Ş Yönetim Kurulu Başkanı Bülent Kaşdoğan, 11 Eylül'de yaşanan saldırının ardından sıkıntı içine giren Türk ambalaj sektörünün büyük yara aldığını kaydetti. 
     Sektörde başlayan kan kaybının 3 Kasım seçimlerine kadar sürdüğünü ifade eden Kaşdoğan, seçimlere kadar Türkiye'deki irili ufaklı yüzlerce firmanın kapasitelerini yüzde 40'ın altına düşürmek zorunda kaldığını anlattı. 
     Kaşdoğan, üretimlerinin yüzde 60'lık bölümünü Avrupa'ya pazarlayan sektörün üçüncü büyük ili olan Konya'daki 34 firma ile diğer ihracatçı firmaların ihracat oranlarının da yüzde 20'ye düştüğünü ifade ederek, ''Yaşanan sıkıntı, Türkiye'nin sesini dünyaya duyuran, dünya devleri ile yarışan Türk ambalaj sektörünü çaresiz bıraktı. Bu nedenle, 30 firma, yatırımını, Moldova, Romanya, Bulgaristan gibi vergi muafiyeti olan, elektriği adeta bedava veren ülkelere taşıdı'' dedi. 
     Kaşdoğan, yaşanan tüm sorunların 3 Kasım seçimleri ile son bulmasını beklediklerini vurgulayarak, şunları söyledi 
     ''Beklenen de oldu. Seçimden sonra ülkede oluşan olumlu hava, ekonomide canlılığı getirdi. Ülkede imalat sektöründe kapasite kullanımının yüzde 80'lerin üzerine çıkması, bizi de olumlu yönde etkiledi. Yurt dışına çıkmayı planlayan ben dahil 20 firma sahibi, bu düşüncesinden vazgeçerek, beklemeye çekildi. Ancak, Petkim'in özelleştirilmesinden sonra sıkıntılı günler yeniden kapımıza dayandı.'' Avrupa pazarının yüzde 35'ini elinden tutan Türk ambalaj sektörünün, ithalat yapılsa da hammadde yönünden Petkim'e bağlı olduğunu ifade eden Kaşdoğan, bu nedenle sektöre hammadde olarak ''polietilen'' sağlayan Petkim'in düzenli çalışmasının büyük önem taşıdığını bildirdi. 
     Kaşdoğan, Petkim'deki belirsizliğin sürmesinin sektörü frenlediğini belirterek, şöyle devam etti 
     ''Tam kapasite ile üretime geçmeyi planlarken hammadde sorunu yaşamaya başladık. İthalatçı firmalar bile hammadde ithalatı konusunda beklemeye çekildi. Ne olacağı henüz belli değil. Ancak, yıllık 3,5 milyar dolar paranın döndüğü Türk ambalaj sektörü, hammaddenin karaborsaya düşmesinden endişe ediyor.'' Bu nedenle, firmaların, kapasitelerinin sadece yüzde 50'sini kullanabildiğini kaydeden Kaşdoğan, ''Artık ekmeğin bile ambalaj içine girdiği ülkede, sektörde yaşanan sıkıntı ileriye dönük diğer sektörleri de etkileyecektir. Ülke ekonomisindeki canlılığın sürmesi açısından Petkim'deki sorunun bir an önce halledilmesini ve hammadde sorunumuzun giderilmesini istiyoruz'' diye konuştu. 
     
</TEXT>
</DOC>
