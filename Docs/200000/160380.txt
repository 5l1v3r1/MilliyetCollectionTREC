<DOC>
<DOCNO> 160380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/sonspo15.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay Oynanan çirkin oyunlar sonucu buraya geldik... 
</HEADLINE>
<TEXT>

     Altay Teknik Direktörü Hüseyin Kalpar, Altay'ın ''çirkin oyunlar'' sonucu ligden düştüğünü savundu. 
     Birinci Süper Futbol Ligi'ne, İstanbulspor beraberliğiyle veda eden Altay'da, büyük üzüntü yaşanıyor. 
     Açıklama yapan Hüseyin Kalpar, İzmir'in siyah-beyazlı ekibinin ligden düşmeyi haketmediğini söyledi. 
     Altay'ın ligde ''mütevazı'' koşullarda kalma mücadelesi verdiğini belirten Kalpar, sözlerini şöyle sürdürdü 
     ''Ne söylesek bundan sonra boş. Birşey kazanamayacağız. Büyük üzüntü yaşadığımız, hatta kan ağladığımız gerçek. Bunu haketmedik. Oynanan çirkin oyunlar sonucu bu noktaya geldik. İzmir halkı bunu haketmedi. Hiç değilse 1 takımın ligde kalması gerekiyordu. Altay, çok onurlu bir mücadele vermesine rağmen ligde kalmayı başaramadı.'' İstanbulspor ile yaptıkları maçta, evsahibi ekibin büyük direnciyle karşılaştıklarını dile getiren Kalpar, ''Çok iyi mücadele ettik. Rakip takım tüm maçlarda bu direnci gösterseydi, şapka çıkarırdık'' diye konuştu. 
     ''Altay'da devam etmek istiyor musunuz '' sorusuna da Kalpar, şu yanıtı verdi 
     ''Şu aşamada bunu konuşmak için erken. Bu duruma gelinmesinde herkesin hataları olabilir. Ben kendi şahsıma da pay çıkartıyorum. Kendimi her zaman Altaylı olarak görüyorum. Altay'a büyük şeyler yapmaya geldik ama fırsat vermediler. Başkanımız Ahmet Taşpınar ile görüşeceğim. Ben olsam da olmasam da Altay'ın bir daha böyle sorunlar yaşamaması için uzun vadeli çalışmaya girilerek, kalıcı adımlar atılmalıdır.'' 
     
</TEXT>
</DOC>
