<DOC>
<DOCNO> 179498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sondun14.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de müslümanlar 2004 seçimleri için yön belirliyor 
</HEADLINE>
<TEXT>

     ABD'de yaşayan Müslümanlar, 2004 seçimleri için tercihlerini belirlemeye çalışıyor. 
     Chicago kentinde yapılan Müslüman örgütler toplantısında, Başkan George Bush'un gerek Ortadoğu politikası, gerekse sınırdışı edilme tehlikesiyle karşı karşıya bulunan göçmenlerin haklarını koruma konularında Müslümanların beklentilerine cevap vermediği dile getirildi. 
     Müslüman liderler, 2004 seçim kampanyasında, Filistinlilere karşı İsrail hükümetini destekleyecek bir başkan adayına oy vermeyeceklerini açık biçimde ifade ediyor. 
     ABD'de sürdürülen terörist avı çerçevesinde daha fazla baskı altında kalan Müslümanların 2004 seçimlerinde kızgınlıklarını dile getirecekleri belirtildi. Müslümanlar, bu amaçla 1 milyon seçmeni daha kayıt altına almayı ve seçimlerde ağırlıklarını ortaya koymayı planlıyor. 
     ''ABD'de yaşayan Müslümanlar açısından belirleyici an yaklaşıyor'' diyen Amerikan İslam İlişkileri Konseyi İcra Direktörü Nihat Awad, ''Bu ülkedeki kaderimizi ve geleceğimizi nefret odaklarına teslim etmeyeceğiz'' dedi. 
     Amerikan Müslüman Kongresi Başkanı Aga Said ise ''Ben Amerikalıyım, Müslümanım ve oy hakkına sahibim'' açıklamasında bulundu ve bunun ne anlama geldiğinin açık olduğunu kaydetti. 
     11 Eylül saldırısından sonra Bush bir camiyi ziyaret etmiş ve Müslümanlığın barışçı bir din olduğunu söylemişti. Ancak o tarihten sonra federal yetkililer yüzlerce Müslümanı tutuklamışlar, İslami yardım kuruluşlarını teröristlere yardım edebilecekleri gerekçesiyle faaliyetten alıkoymuşlar ve vatandaşları gözaltında tutabilmek amacıyla yeni yetkiler almışlardı. 
     Bush yönetimi yetkilileri, bu adımların ABD'nin güvenliği açısından hayati olduğu görüşünü savunuyor. Müslümanlar ise kendilerine ''günah keçisi'' muamelesi yapılmasından yakınıyor. 
     ABD'deki Müslüman seçmen sayısı tam olarak bilinmiyor. Bazı kaynaklar bunun 2 milyon olduğunu belirtirken diğer kaynaklar 6 milyondan söz ediyor. ABD'ye göç eden Müslümanların birçoğu önemli yerlerde bulunuyor. Bu kişilerin seçim kampanyası sırasında önemli bağışlarda bulunmalarının söz konusu olduğu belirtiliyor. 
     
</TEXT>
</DOC>
