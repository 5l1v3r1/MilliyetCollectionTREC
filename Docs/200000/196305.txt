<DOC>
<DOCNO> 196305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sondun03.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD "Elimizdeki bilgileri Türkiye ile paylaşacağız" 
</HEADLINE>
<TEXT>

     ABD, İstanbul'daki saldırıların faillerinin bulunması için Türk makamlarına yardım etmeye hazır olduğunu ancak şu aşamada Türkiye'den ABD'ye bu yönde resmi bir yardım talebinin gelmediğini bildirdi. 
     ABD Dışişleri Bakanlığı sözcüsü Richard Boucher, düzenlediği basın toplantısında, İstanbul'daki bombalı saldırılarla ilgili olarak ABD Dışişleri Bakanı Colin Powell'ın, Dışişleri Bakanı Abdullah Gül ile telefonda konuştuğunu hatırlattı ve ABD'nin, saldırıların faillerinin bulunmasında yardıma hazır olduğunu belirtti. Boucher, ''Şu aşamada Türkiye, resmen bir yardım talebinde bulunmadı'' dedi. 
     Boucher, bir soru üzerine, ABD'nin sorumluların bulunması için Türkiye ile her türlü bilgiyi paylaşacağını kaydetti. İstanbul'daki iki sinagoga yönelik saldırıların, ''terör örgütü El Kaide'nin işi olup olamayacağı'' yönündeki bir soru üzerine Boucher, saldırının sorumluluğunu taşıyanların kimliğini açıklamanın Türkiye'nin işi olduğunu vurguladı. 
     Bir gazetecinin, ABD'nin daha önce Türk yetkilileri saldırılara karşı uyardığı yönünde basında çıkan haberlere işaret etmesi üzerine Boucher, bu konuya değinmeden, ''Elimizde her ne bilgi varsa Türkiye ile paylaşacağız'' yanıtını vermekle yetindi. 
     Boucher, Irak'a Türk askeri gönderilmesi planından vazgeçilmesinin ardından Türk askerinin Afganistan'ın güvenliğinde görev alıp almayacağı yönündeki bir soru üzerine, Afganistan'ın güvenliğinin, NATO tarafından sağlandığını ve Türkiye'nin de katkıda bulunacaksa NATO şemsiyesinde katkısının söz konusu olabileceğini söyledi. 
     Bir gazetecinin, ABD Merkez Kuvvetler Komutanı Orgeneral John Abizaid'in, Irak'ta 5 bin isyancı bulunduğu yönündeki açıklamasını hatırlatarak, bu rakamın içine terör örgütü PKK'nın da dahil edilip edilmediğini sormasına karşılık Boucher, Abizaid'in verdiği rakama güvendiğini ancak bu rakam içinde PKK mensuplarının yer alıp almadığını bilmediğini kaydetti. 
     Beyaz Saray sözcüsü Scott McClellan da günlük basın toplantısında İstanbul'daki saldırıların El Kaide ile bağlantısına ilişkin sorular üzerine, ''Terörizmle savaş devam ediyor. Hafta sonunda Türkiye'de meydana gelen trajik saldırılar terörizme karşı savaşın devam ettiğine yönelik bir hatırlatma. Ve ABD Başkanı George W. Bush, terörizme karşı savaşı kazanmayı en büyük önceliği haline getirdi'' dedi. 
     
</TEXT>
</DOC>
