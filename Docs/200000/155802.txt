<DOC>
<DOCNO> 155802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sondun11.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum basını ve liderinden Erdoğan'a sert tepki.. 
</HEADLINE>
<TEXT>

     Başbakan Recep Tayyip Erdoğan'ın dün KKTC'ye yaptığı resmi ziyarete ve bu ziyaret sırasında ortaya koyduğu görüşlere, Rum liderliği ve basını ''sert tepki'' gösterdi. 
     Rum basını, Başbakan Erdoğan'ın, KKTC Cumhurbaşkanı Rauf Denktaş'la ''aynı çizgide davrandığını'', iki ayrı devlet, iki ayrı halk ve adadaki gerçeklerin kabulünden söz ettiğini, Rum yönetimi lideri Tasos Papadopulos'un ise Erdoğan'a ''İki ayrı devleti unutun'' mesajı gönderdiğini yazdı. 
     Rum basınındaki haberlere göre, Rum yönetimi lideri Tasos Papadopulos, Kıbrıs'ta iki devletli çözüm yönündeki Türk görüşünü reddederek, ''Politikalarına hakim olan Kıbrıs'ta iki ayrı devlet veya varlığın kökleşmesi şeklindeki felsefelerini değiştirirlerse çözüm umudu olacak'' dedi. 
     Şimdi yapılmaya çalışılanın, sadece bazı iyi niyet önlemlerini restore etmek olduğunu, bunların çözümün yerini tutmadığını belirten Papadopulos, Türkiye hükümetinin politikasında KKTC Cumhurbaşkanı Rauf Denktaş'la özdeşleşme bulunduğunu belirterek şunları söyledi 
     ''Sadece arada bir Erdoğan'ın demeçlerinin tümüne değil de bazılarına değiniyorlar. Çünkü ben Lahey'den günümüze kadar Erdoğan ve Denktaş politikaları ve demeçleri arasında hiçbir fark görmüyordum. Bu iklimden umut beklenebilir mi Birçok kişinin, alınan önlemlerin çözüm olmadığını kavramadığı görülüyor. Ben diyorum ki, tek başlarına, çözüm için tek bir adım bile değillerdir. Biz, görüşme zemini Annan planı olmak üzere derhal müzakereler istiyoruz. Ancak BM Genel Sekreteri, bizzat raporunda birçok kez belirttiği, 1475 sayılı kararda yer aldığı ve De Soto'nun konuşmasında söylediği gibi, girişimde ilerlemek için bazı koşullar ortaya koyuyor. Örneğin, iki tarafın planını kabul etmesi ve referandumlar tarihi belirlenmesi gibi...'' Rum yönetimi sözcüsü Kipros Hrisostomidis de Başbakan Erdoğan'ı ''işgal bölgelerini işgalci olarak ziyaret etmek'' ve mevcut durumun tanınmasını istemekle suçladı. 
     
     HRİSTOFYAS'IN AÇIKLAMASI 
     Rum Meclis Başkanı ve komünist AKEL Partisi Genel Sekreteri Dimitris Hristofyas da Başbakan Recep Tayyip Erdoğan'a, ''Türkiye'nin Kıbrıs'taki mevcut durumla ilgili sorumluluğunu kabul etmesi'' çağrısı yaparak, Başbakan Erdoğan'ın, ülkesi adına ''mea culpa'' Kabahat benim demesini istedi. 
     Hristofyas, Başbakan Erdoğan'ın KKTC Cumhurbaşkanı Denktaş'a da, uygulamakta olduğu ''yarı buçuk'' önlemlerin, ''sahte devletin tanınmasına yol açmayacağını'' söylemesini istedi. 
     AKEL'in, ziyaretle ilgili olarak yaptığı açıklamada, Erdoğan'ın ''bir işgalci gibi davrandığı'' iddia edildi. 
     Sosyal Demokratlar Hareketi KİSOS Başkanı Yannakis Omiru ise Başbakan Erdoğan'ın demecinin, ''Erdoğan'ın aşamalı olarak, Türkiye'deki 'uzlaşmaz' diplomatik ve askeri egemen düzenle aynı çizgiye girmekte olduğunu ortaya koyduğunu'' iddia etti. 
     
     GAZETE BAŞLIKLARI 
     Fileleftheros gazetesi, ''Erdoğan, iki devlet mesajı ve ambargonun kaldırılması talebiyle geldi, Denktaş'la özdeşleşti'' başlıklı manşet haberinde şunları yazdı 
     ''Türkiye Başbakanı, işgal bölgelerine yaptığı kısa ziyarette Ankara'dan rest bekleyenlere zorunlu iniş yaptırdı. Erdoğan, Denktaş'ın ağzıyla konuşarak, Kıbrıs sorununa bulunacak çözümün sözde gerçeklere dayanması şeklindeki görüşü net bir şekilde dile getirdi ve iki devletli çözümü öne çıkardı. Denktaş'ın izlediği tutumu ve benimsediği önlemleri tamamen destekleyen Erdoğan, Kıbrıs Rum tarafına adımlar atması ve somut olarak sözde ekonomik ambargonun kaldırılması yönüne gidilmesi çağrısı yaptı.'' Diğer gazeteler de haberi manşetten ve şu başlıklar altında verdi 
     Politis ''Atilla'yı yeniden inşa etti... Erdoğan'ın anlamı olmayan şovu... İki devlet ve iki halktan söz etti...'' Mahi ''Erdoğan'ın talebi iki devlet ve Rum tavizleri... Denktaş'ın diliyle konuştu... İşgalci lidere tam destek...'' Cyprus Mail ''Gülümsemeler, Erdoğan'ın katı çizgi mesajını gizleyemedi.'' Simerini ''Erdoğan'da Denktaş siması... İki devlet çözümü ve ambargonun tamamen kaldırılmasını talep ediyor...'' Alithia ''Talepleri ortaya koydu ve gitti... Erdoğan, Kıbrıs'ta eşit iki devlet, iki lisan, iki din bulunduğuna işaret ederek çözüm istiyor.'' Haravgi ''Papadopulos-Hristofyas'ın Erdoğan'a net mesajı İki devleti unutun.'' Gazete, başka bir haberini de ''Erdoğan, Denktaş ve generallerin diliyle konuştu'' başlığıyla verdi. 
     Gazeteler, Başbakan Erdoğan'ın, ''adada iki ayrı devlet ve sınırlar bulunduğunu göstermek için, Ledra Palace oteline kadar çok sıkı güvenlik önlemleri arasında yürüdüğünü ve o sırada KKTC'ye geçmek üzere olan bazı Rumlarla konuştuğunu'' da yazdı. 
     
</TEXT>
</DOC>
