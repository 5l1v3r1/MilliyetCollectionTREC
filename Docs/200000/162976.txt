<DOC>
<DOCNO> 162976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sonspo10.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş Sahamızın kapatılması mümkün değil 
</HEADLINE>
<TEXT>

     Milli Takımlar Teknik Direktörü Şenol Güneş, Makedonya maçında sahaya atılan yabancı maddeler nedeniyle Türkiye'nin saha kapatma cezası almasının mümkün olmadığını ifade etti. 
     Güneş, katıldığı bir televizyon programında, bu konuda bazı oyunların oynandığını dile getirerek, ''İngilizlerin zaten en büyük korkusu ikinci maçı Türkiye'de oynamaktı. Saha kapatma cezası gelmesi böyle bir olay sonrasında mümkün değil'' dedi. 
     Makedonya ile oynadıkları maç öncesinde rakiplerinin çok gergin olduklarını anlatan Güneş, şöyle devam etti 
     ''Atılan bir gol saha kenarında bayrakla kutlandı ve olumsuz hareketler yapıldı. Sahada yedek kulübesine biz bayrakla hiç çıkmadık. Biz taraftar değiliz. Çıkılabilir ve kullanabilirler de. Böyle bir senaryoyu onlar da hazırlamış olabilirler. İngiltere'de seyircilerin sahaya girmesi olayı var. Burada oyuncularla etki tepki sonucu, hadiseler daha da büyüyebilirdi. 
     Bunlara bakarak olayı başka bir boyuta getirmek, İngilizlerin beklentileri. İngilizler korkuyorlar, buraya gelmek istemiyorlar. Bu olayları çok daha büyük hale getirirlerse, futbolun güzelliğine, dostluğuna karşı gelmiş olurlar. Bana göre İngiltere ile Türkiye arasındaki dostluk da bozulabilir. Kin ve nefret tohumları ortaya koyuyorsunuz. Bizim insanlarımız orada yaşıyor veya İngilizler buraya gelecek. Yaptıkları iş Türkleri barbar göstermek. Barbarlığa girerseniz, biz İngiltere'nin ne olduğunu anlatmak zorunda kalırız. O zaman ulusal ilişkilerimizi bozalım. Futbol ülkelerimiz arasındaki ilişkilerimizi bozuyorsa, onu ortadan kaldıralım. Ama siz buradaki olayı bu kadar büyütüp, yarış için, hedefi yakalamak için, hakemi kullanın, lobiyi kullanın, UEFA'yı kullanın, bunlar çok çirkin şeyler. İngilizlerin düştüğü durum demek ki bu yani.'' 
     
     ''PARA KAZANMAKTAN ÇOK, DEĞER KAZANMAK ÖNEMLİ'' 
     Güneş, futbolcular için para kazanmaktan çok değer kazanmanın daha önemli olması gerektiğini söyledi. 
     Oyunculara transfer dönemi için nasihatlarda bulunan Şenol Güneş, şöyle devam etti 
     ''Para kazanmaktan çok değer kazanın, oynadığınız oyunu asla bırakmayın. Oyuncular bazen transfere bakarak işlerini bırakıyorlar, asla işlerini bırakmamaları lazım. Transferin olumlu ya da olumsuz katkıları var. Okan Koç konusu gündeme çok geldi, kafası dağıldı, Ümit Milli Takım'da başarısız oynadı. Fransa'ya götürmek istediğim oyunculardan bir tanesiydi. Çocuğun son görüntüsü şaşkın bir vaziyetteydi, artık ondan orada faydalanamazdık. Bırakacağı intiba olumsuz da olacaktı. O yüzden bu transfer milli maçlardan önce ya da sonra olmalıydı. Bugün transfer yapabilirsin, az para, çok para alabilirsiniz, bunlar değişkendir. Ancak, onlar için önemli olan değer kazanmak olmalı.'' 
     
     ''AVRUPA'DA TÜRK FUTBOLCULARINA SEVGİ VAR'' 
     Türk oyuncularının dünyada değerlerinin arttığını dile getiren Güneş, bugün Avrupa'da her ülkede Türk futbolcularına sevgi ve sempatinin beslendiğini dile getirdi. 
     Güneş, geçmişte Türkiye'ye yabancı oyuncular geldiğinde herkesin hayranlıkla baktığını kaydederek, ''Şimdi yabancı ülkelere gittiğimizde, herkes Rüştü, Hakan, Alpay, Nihat, Emre, Yıldıray deniyor. Tatil köylerinde Hasan Şaş'ın formasını giyen Almanlar, Belçikalılar görüyoruz'' diye konuştu. 
     Yıllarca Yugoslav, Alman, Brezilya, İngiliz ekolünü taklit ettiklerini ifade eden Güneş, ''Türkiye şimdi kendi içinde ürettiğini piyasaya sunuyor. Dünyada ilk yediye girdik, Türkiye başka hangi alanda ilk yedi içine girdi '' dedi. 
     
     ''ÖRNEK OLMAK ZORUNDALAR'' 
     Milli takım futbolcularının Türkiye'yi temsil ettiğini vurgulayan Güneş, ''Bu futbolcuları hem övgüyle, hem tepkiyle boğarsak, onlar da karıştırıyorlar. Kendilerine her zaman 'Siz tarih yazdınız ama artık geleceği yazın, herkes sizi örnek almalı' diyorum'' diye konuştu. 
     Şenol Güneş, futbolcuların davranışları ve yaşayışlarının örnek olması gerektiğini de kaydetti. 
     Futbolun vitrinin Dünya Kupası, Avrupa Şampiyonası ve kulüplerin oynadığı Şampiyonlar Ligi arenası olduğunu da belirten Güneş, şöyle devam etti 
     ''Bu organizasyonları iyi kullanmalıyız. Oralarda yaptığımız işler ve alacağımız puanlar Türkiye'nin geleceğini aydınlatıyor. Yoksa liglerdeki kısır döngü içinde o düştü, bu kaldı, kötü oynadı, iyi oynadı, fazla önemli değil.'' 
     
     FUTBOLCULARIN TATİLİ 
     Güneş, futbolcuların tatili iyi değerlendirmesi gerektiğini belirtirken, bunu yapamayan oyuncuların dönüşlerinde formsuzluk yaşayabileceğini söyledi. 
     ''Futbolcular her boşluğu dinlenmek için iyi değerlendirmeli'' diyen Şenol Güneş, şunları söyledi. 
     ''Oyuncularımız o yüzden sadece yaz tatilini düşünmesin. Maçlar arasındaki araları, devre arası tatillerini iyi değerlendirmeliler. Aileleriyle yaz tatiline gidip boş zaman geçirirlerse, geri döndüklerinde formsuzluklar yaşayabilirler.'' 
     
</TEXT>
</DOC>
