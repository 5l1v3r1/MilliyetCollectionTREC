<DOC>
<DOCNO> 165364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/soneko11.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sicre Türkiye'de bir zirve düzenlemek istiyoruz 
</HEADLINE>
<TEXT>

     Dünya Ekonomik Forumu Başkan Yardımcısı Frederic Sicre, özellikle bu yılın başından itibaren, önümüzdeki dönemde Türkiye'de bir zirve düzenlemek için çalıştıklarını kaydetti. 
     Sicre, ''forum toplantısının nasıl yapılabileceğini, hükümet ve özel sektör temsilcileriyle görüşmek üzere, Eylül ayında Türkiye'ye gideceğiz'' dedi. 
     Davos toplantılarını düzenleyen WEF'in başkan yardımcısı Sicre, forumun Türkiye'ye olan ilgisinin arttığını söyledi. 
     Irak Savaşı olmasaydı, Yunanistan'da yapılan Davos toplantısını Türkiye'de yapmayı planladıklarını belirten Sicre, Irak Savaşının yarattığı belirsizlik nedeniyle, toplantıyı Yunaistan'a almak zorunda kaldıklarını ifade etti. 
     Sicre, Türkiye'nin eski cumhurbaşkanlarından Turgut Özal zamanında Davos'un Türkiye için çok önemli olduğunu, fakat Özal ile AKP hükümeti arasındaki dönemin Türkiye'nin Davos'u unuttuğu bir dönem olarak hatırlanacağını anlattı. 
     Türkiye hükümetinin Avrupa Birliği'ne olan ilgisinin kendilerini çok şaşırttığını belirten Sicre, AB yolunda Türkiye'ye gereken desteği vereceklerini söyledi. 
     Sicre, özellikle Irak Savaşı'nda Türkiye'nin verdiği demokratik sınavdan çok etkilendiklerini de vurguladı. 
     Davos'un bir fuar alanı olmadığının altını çizen Sicre, bu toplantıları ülkelerin kendilerini tanıttığı bir çeşit lobi alanı olarak tanımladı. 
     WEF toplantılarında hemen her ülkenin bulunmak istediğini belirten Sicre, Suriye'nin bile Amman'daki toplantıya son anda gönderdiği bir heyetle katıldığını anlattı. 
     Forum toplantılarının, Ortadoğu barışı açısından önemli sonuçlar da doğurduğunu söyleyen Sicre, bu tür toplantılarda Türkiye'nin mutlaka bulunmasını istediklerini, çünkü Türkiye'nin bulunduğu bölgede çok stratejik bir yere sahip olduğunu bildirdi. 
     Amman'daki toplantılarda 2000'in üzerinde katılımcının bulunduğunu hatırlatan Sicre, Türkiye'nin hem siyasal hem de ekonomik alanda birer bakan ve çok sayıda işadamıyla katılması nedeniyle, büyük ilgi gördüğünü ifade etti. 
     Sicre, Türkiye'nin demokratik yapısıyla bölgede bir model oluşturabileceğini de kaydetti. 
     
</TEXT>
</DOC>
