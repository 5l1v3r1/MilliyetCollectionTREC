<DOC>
<DOCNO> 173559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sontur24.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kız kardeşinin kına gecesinde, babasını öldürdü... 
</HEADLINE>
<TEXT>

     Manisa'da kız kardeşinin kına gecesinde babasını öldüren bir kişi, tutuklanarak cezaevine konuldu. 
     Alınan bilgiye göre, Merkez İlçe'ye bağlı Mutlu Mahallesi'nde Münevver Altıntaş ile Bülent İçen çiftinin dün geceki kına gecesinde, gelinin babası İhsan Altıntaş, belirlenemeyen nedenle bazı kişilerle tartıştı. Araya giren oğlu İbrahim Altıntaş, babasına, kardeşinin mutlu gününde tartışma çıkmaması gerektiğini belirterek, ortamı yumuşattı. 
     Kına gecesi eğlencelerinden sonra, sabaha karşı, evin tek oğlu olan İbrahim Altıntaş, babası İhsan Altıntaş ile yeniden tartışmaya başladı. İbrahim Altıntaş, mutfaktan aldığı bıçakla, babasını yaraladı. Ağır yaralı olarak hastaneye kaldırılan İhsan Altıntaş, müdahalelere rağmen kurtarılamadı. 
     Olay üzerine bugün Belediye Düğün Salonu'nda yapılması gereken Münevver Altıntaş ve Bülent İçen'in nikahı iptal edildi. 
     Gözaltına alınan İbrahim Altıntaş 23 , adliyeye sevk edildikten sonra tutuklanarak cezaevine gönderildi. 
     
</TEXT>
</DOC>
