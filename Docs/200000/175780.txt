<DOC>
<DOCNO> 175780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sontur25.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT Genel Müdürlüğü'ne tam 95 kişi aday oldu.. 
</HEADLINE>
<TEXT>

     TRT Genel Müdürlüğü'ne adaylık için şu ana kadar 95 kişi başvuruda bulundu. 
     Aday adaylığı için tanınan sürenin son gününde Radyo ve Televizyon Üst Kurulu'nda RTÜK yoğun bir başvuru trafiği yaşanıyor. 
     Aday adaylığı için düne kadar 62 kişi başvururken, başvuru süresi için tanınan sürenin son saatlerinde sayı 95'e ulaştı. 
     TRT Genel Müdürlüğü için bugün başvuruda bulunanlar arasında Gazeteci Zahit Akman da yer aldı. 
     RTÜK'e dün de Bakanlar Kurulu'nca TRT Genel Müdürlüğü'ne atanan Şenol Demiröz, adaylığı tartışma konusu olan Mehmet Nuri Şahin ile Üst Kurul tarafından TRT Genel Müdürlüğü için aday gösterilen üç isim arasında yer alan Mustafa Ruhi Şirin başvuruda bulunmuştu. 
     TRT Genel Müdürlüğü'ne şu ana kadar başvuran adaylar arasında, RTÜK'te daire başkanı vekili olarak görev yapan Cengiz Özdiker, Gazi Üniversitesi İletişim Fakültesi Dekanı Prof. Dr. Nurettin Güz, Maliye Bakanlığı Gelirler Başkontrolörü Gökhan Gül, TRT Haber Dairesi Başkanı Aydoğan Kılınç, TRT Yayın Değerlendirme Müdürü Yahya Akengin, ODTÜ Felsefe Bölümü Başkanı Prof. Dr. Akın Ergüden ve TRT Genel Müdürlüğü'nde prodüktör olarak görev yapan Ertürk Yöndem de bulunuyor. 
     
     SEÇİM SÜRECİ 
     ''Radyo ve Televizyon Üst Kurulu'nun Çalışma Esas ve Usulleri Hakkında Yönetmelik''in 15. maddesine göre, TRT Genel Müdürü için üst kurulca gösterilecek adaylar, üst kurul üyeleri tarafından önerilen veya üst kurula başvuran kişiler arasından gizli oyla belirlenecek. 
     Yapılacak oylamada ilk üç turda üst kurul üye tam sayısının üçte ikisinin oyunu 6 alanlar aday olarak belirlenmiş sayılacak. İlk üç turda bu çoğunluk sağlanamaz ise aday gösterilmek için en az beş oy almak gerekecek. 
     Üst Kurul üyeleri, ilk üç turda TRT Genel Müdürü için üç adaya oy verecekler. Daha sonraki turlarda, eksik kalan aday sayısı kadar oy kullanılacak. Oylama sonucu başkan tarafından kurula açıklanacak ve sonuçlar bir tutanakla tespit edilecek. 
     Adaylık için başvuru süresi, saat 18.00'de sona erecek. 
     
</TEXT>
</DOC>
