<DOC>
<DOCNO> 199870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur43.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
YSK'dan 2 subay için ihraç kararı çıktı... 
</HEADLINE>
<TEXT>

     Başbakan Recep Tayyip Erdoğan'ın başkanlığında toplanan Yüksek Askeri Şura toplantısında, Türkiye'ye yönelik iç ve dış tehdit, Türk Silahlı Kuvvetleri'nin harbe hazırlık ve iç güvenlik harekat durum değerlendirmeleri yapıldığı açıklandı. 
     Şura, disiplinsizlikleri nedeniyle 2 personelin Türk Silahlı Kuvvetleri'nden uzaklaştırılmasına da karar verdi. 
     Başbakan Erdoğan ve Milli Savunma Bakanı Vecdi Gönül'ün ihraç kararlarına, "muhalefet şerhi" koydukları öğrenildi. 
     Başbakan Erdoğan ve Milli Savunma Bakanı Vecdi Gönül, Ağustos şurasında da ihraçları şerh koyarak imzalamışlardı. Hükümet’in aynı tavrı bu toplantıda sürdürmesi bekleniyordu. 
     Genelkurmay Başkanlığı Çakmak Salonu'ndaki Aralık ayı toplantısına, Genelkurmay Başkanı Orgeneral Hilmi Özkök, Milli Savunma Bakanı Vecdi Gönül, Kuvvet komutanları ve diğer orgeneral ve oramiraller katıldı. 
     
     SEZER'E SUNULDU 

     Yüksek Askeri Şura YAŞ kararları, Cumhurbaşkanı Ahmet Necdet Sezer'e sunuldu. 
     YAŞ kararlarını sunmak üzere Genelkurmay Başkanı Orgeneral Hilmi Özkök saat 17.15'te, Milli Savunma Bakanı Vecdi Gönül ise saat 17.25'te Çankaya Köşkü'ne giriş yaptılar. 
     Gönül, saat 18.00 sıralarında Çankaya Köşkü'nden ayrılırken, Orgeneral Özkök'ün aynı saatlerde Çankaya Köşkü kompleksindeki konutuna geçtiği öğrenildi. 
     
</TEXT>
</DOC>
