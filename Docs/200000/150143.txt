<DOC>
<DOCNO> 150143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sondun04.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin Kurtuluş Cephesi'nin lideri Bağdat'ta yakalandı 
</HEADLINE>
<TEXT>

     Filistin Kurtuluş Cephesi'nin lideri Ebul Abbas'ın, Irak'ın başkenti Bağdat'ta yakalandığı bildirildi. 
     CNN, ABD tarafından, Achille Lauro turist gemisinin 1985'te kaçırılmasını planlamaktan aranan, asıl adı Muhammed Abbas olan Ebul Abbas'ın, dün gece Bağdat dışında bir evde Amerikan askerlerince gözaltına alındığını duyurdu. 
     ABD Savunma Bakanlığı yetkilileri, Bağdat çevresinde düzenlenen operasyonlarda Abbas'ın adamlarının yakalandığını, belge ve silahların ele geçirildiğini söylediler. 
     Ebul Abbas'ın son 17 yılını çoğunlukla Irak'ta geçirdiği belirtiliyor. 
     İtalyan gemisi Achille Lauro, 7 Ekim 1985 yılında kaçırılmış, Amerikalı Musevi Levon Klinghoffer başından vurularak öldürülmüş ve tekerlekli sandalyesiyle birlikte denize atılmıştı. 
     İtalya'da hapis cezasına çarptırılan ve ABD tarafından aranan Abbas'ın, geçen Ocak ayında İsrail'de sivillere yönelik saldırılara son verilmesi için yapılan görüşmelere katılmak üzere Mısır'da bulunduğu yönünde haberler çıkmış, ancak Mısır iddiaları yalanlamıştı. 
     





</TEXT>
</DOC>
