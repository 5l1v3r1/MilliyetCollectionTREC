<DOC>
<DOCNO> 183167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/soneko37.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Afrika barış olursa büyüyecek... IMF'den ülkelere bakış... 
</HEADLINE>
<TEXT>

     Uluslararası Para Fonu IMF , Ortadoğu'daki petrol üreticisi ülkelerin ekonomik büyümesinde 2004'de yavaşlama, diğer bölge ülkelerinkinde ise biraz artış bekliyor. 
     IMF'nin Dünya Ekonomisinin Görünümü raporuna göre, Ortadoğu ekonomilerinin dışa açılması, petrol gelirlerine bağımlılıktan kurtulması ve daha yüksek oranlı büyüme için kamu harcamalarının küçültülmesi zorunlu. 
     Bölge ülkelerinin esas konusu, genelde yüksek seyreden işsizlik oranlarını düşürmek için orta vadede büyümeyi hızlandırmak ve hızla büyüyen işgücünün emilmesi. 
     IMF, Ortadoğu ve Türkiye'nin 2003'de yüzde 5.1 olan ekonomik büyüme ortalamasının 2004'de yüzde 4.6'ya inmesini öngörüyor. Petrol üreticisi bölge ülkelerinin büyüme oranının yüzde 6'dan yüzde 5'e inerken, diğerlerininkinin yüzde 2.5'den 3.1'e çıkması bekleniyor. 
     Daha uzun vadede güçlü ve sürdürülebilir büyüme için esnek ekonomiler, petrole dayalı ekonomilerde çeşitlendirme, dışa açılma, devletin, kamunun payının, rolünün azaltılması gibi daha pek çok şeye ihtiyaç olacak. 
     Suudi Arabistan ve Ürdün bütçeyi kıstı, İran, Suudi Arabistan, Ürdün ve Umman kısmi özelleştirme yaptı, fakat, İran'da enflasyon hala sorun ve likiditedeki artışın kontrolü gerekiyor. İran, Kuveyt, Umman ve Katar da önemli sektörleri doğrudan yabancı sermaye yatırımlarına açtı. Bahreyn, Ürdün ve Suudi Arabistan kamu sektörü reformlarına girişti. 
     Körfez'deki Suudi Arabistan, Umman, Katar, Bahreyn ve Birleşik Arap Emirlikleri'nin BAE 2010'da para birliğine geçişten önce çok daha derinlemesine reformları tamamlaması gerekiyor. 
     Mısır'ın turizm gelirleri artacak, fakat, döviz sıkıntısı gibi diğer birkaç sorunu var, Mısır Lirası'nın değeri, devlet kontrolüyle değil, piyasa güçlerince belirlenmeli. 
     Lübnan'da geniş kapsamlı özelleştirme tamamen uygulanırsa, kamu borçlarının oranı önemli ölçüde azalır. Tarihinin en derin durgunluğunu yaşayan İsrail'de enflasyon oranının 2004'de yüzde 1'in altına düşmesi bekleniyor. Batı Şeria ve Gazze'de güvenlik durumunda kalıcı iyileşme ve altyapının yeniden inşasına esaslı dış destek olmazsa derin durgunluktan kurtuluş, canlanma mümkün değil. 
     
     AFRİKA, BARIŞ OLURSA ÖNEMLİ ÖLÇÜDE BÜYÜYECEK 
     Afrika'da şiddet, savaş olaylarında esaslı azalış ve hava şartları daha elverişli olursa, kıta ülkeleri ekonomileri yeni yılda önemli ölçüde büyüyecek. 
     IMF'ye göre, Afrika'daki bazı bölgeler bu yıl sonuna kadar büyüme kaydederken, diğer bölgelerde yavaşlama gözlenecek. Afrika'nın silahlı çatışmalar ve siyasi istikrarsızlık gibi uzun vadeli büyüme potansiyeline zarar verici geniş kapsamlı kalkınma sorunları sürüyor. 
     Afrika'da geçen 10 yıldaki en yüksek oranlı büyüme yüzde 5 olarak kaydedildi, ancak, yoksullukla mücadele için en az yüzde 7 büyüme şart. Bölgenin lideri Güney Afrika'da yüzde 3 büyüme bekleniyor. 
     
     ARJANTİN'DEN DAHA ÇOK REFORM İSTENİYOR 
     IMF, yeni canlanmaya başlanan Arjantin ekonomisinde bunun devamı, tutunması isteniyorsa, daha fazla reform yapılmasını istedi. 
     Fon'a göre, Arjantin ekonomisindeki bazı olumlu göstergelere karşın, yeni beliren canlanma, sürdürülemez kamu finansmanı, mali yapısı zayıf bankalarla mücadelede ilerleme eksikliği, şirketlerin gecikmiş borçlarının yüksek düzeyi, yasal belirsizliklerin devamı ve yaygın yoksulluk gibi bazı faktörlere duyarlı. 
     Arjantin hükümetinden eylem isteyen IMF'ye göre, kamu finansmanın düzeltilmesi, iç borçların yeniden yapılandırılması, bankacılık sisteminin güçlendirilmesi, özel şirket borçlarının yeniden yapılandırılanrdırılmasında aşama ve bundan sonraki dönüşüm sırasında yoksulların yeterince korunması gerekiyor. 
     
     BİR ARJANTİN KLASİĞİ EKONOMİNİN DURUMU İYİ, HALK YOKSUL 
     Arjantin'in para birimi bu yıl önemli ölçüde değer kazandı, aylık enflasyon oranı düştü, ihracat artışına bağlı olarak dış ticarette büyük artışlar sağlandı, kısa vadeli faiz oranları düşüyor ve brüt dış rezervler artıyor. 
     Buna karşılık, Arjantin'de yoksulların oranı tarihinin belki de en yüksek düzeyine çıkarak yüzde 50'ye ulaştı. 
     
</TEXT>
</DOC>
