<DOC>
<DOCNO> 175372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/siyaset/siy11.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsan ticaretiyle mücadele edilecek 
</HEADLINE>
<TEXT>

   Türkiye, ABD'nin insan kaçakçılığıyla ilgili yaptırım uyarısı üzerine, 'İnsan Ticareti ile Mücadele Görev Gücü' kurdu 
   ANKARA Milliyet 

   
   ABD'nin insan kaçakçılığına karşı hiçbir önlem almayan ülkelere "yaptırıma gideceği" uyarısında bulunarak 1 Ekim'e kadar süre vermesi, her yıl binlerce kaçak insanın yakalandığı Türkiye'yi harekete geçirdi. Dışişleri Bakanı Abdullah Gül, Türkiye'nin insan ticaretini önlemek amacıyla "İnsan Ticareti ile Mücadele Görev Gücü" kurduğunu bildirdi. Türkiye, ABD Dışişleri Bakanlığı'nın 12 Haziran'da açıkladığı raporda, insan kaçakçılığına karşı hiçbir önlem almayan ve minimum standartları karşılamayan "üçüncü kategori"ye girdi. Konuyla ilgili yasal düzenlemenin 3 Ağustos 2002'de yapılmasına karşın, aradan geçen bir yılda Gül'ün açıklamasına göre sadece 6 dava açıldı, 17 kişi sanık, 14 kişi de mağdur durumuna düştü. 
   Gül, İçişleri Bakanlığı'nın, atıl durumda olan eğitim ve sosyal merkezlerini insan ticareti mağdurlarının kalabileceği barınaklara dönüştürmek için çalıştığını, bir de koordinasyon komitesinin kurulduğunu kaydetti. Jandarma ve Sahil Güvenlik Komutanlıkları da,bu konuda seminerler düzenleyecek. 
   
</TEXT>
</DOC>
