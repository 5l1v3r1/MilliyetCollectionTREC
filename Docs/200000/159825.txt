<DOC>
<DOCNO> 159825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/ekonomi/eko06.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ruslar tahkim istemiyor... 
</HEADLINE>
<TEXT>

Başbakan Erdoğan'la görüşen Gazprom yetkilileri Mavi Akım'da fiyat sorununu tahkime gitmeden çözmek istedikleri mesajını verdi 
     ANKARA Milliyet 

     Enerji Bakanı Hilmi Güler'in Mavi Akım Projesi'nde Rusya'nın doğalgaz indirimi yapmaması durumunda uluslararası tahkime gidileceğini açıklamasının ardından projeyi yürüten Gazprom şirketinin yetkilileri soluğu Ankara'da aldı. Gazprom Başkan Yardımcısı Yuri Kamarov, "Biz Tahkim'e gitmek için bir ticari anlaşma yapmadık. Gazı Türkiye'ye teslim etmek için sorunu ticari yönlere sadık kalarak çözmek istiyoruz" dedi. 
     Başbakan Tayyip Erdoğan, Bospohorus Gas Corporation Yönetim Kurulu Başkanı Ali Şen ve Kamarov'u kabul etti. Şen, görüşme sonrasında Rusya ve Türkiye arasındaki doğalgaz sorununu barış yoluyla iki ülkenin yararına çözmek için Gazprom şirketinin elinden geleni yapacağını söyledi. 
     
     İndirim konuşulacak 
     Şen, Erdoğan'ın özellikle Mavi Akım'la ilgili yapılan anlaşmaların, iki tarafın lehine uygun bir şekilde yapılması gerektiğini hatırlattığını belirtti. Projenin teknik sorunlarıyla ilgili, 16 Haziran'da bir toplantı yapacağını vurgulayan Şen, iki ülke arasında daha önce imzalanan gaz anlaşmalarının gözden geçirileceğini ifade etti. 
     Kamarov da "Toplantıda ne kadar indirim yapılacağına da karar verilecek. Gazın Türkiye'ye sürekli ve eksiksiz akması için elimizden geleni yapacağız" dedi. 
     
Doğalgazda yüzde 8 indirim      Sanayide kullanılan doğalgaz fiyatında yüzde 7.5, konutlarda kullanılan doğalgaz fiyatında yüzde 8 oranında indirim yapıldı. 
     Enerji Bakanlığı'ndan yapılan açıklamaya göre, sanayide kullanılan gazın metreküp fiyatı vergiler dahil 311 bin 355'ten 288 bin liraya, konutlarda 284 bin 25'ten 261 bin 303 liraya indi. İndirime gidilmesinde sanayicilerin rekabet gücünün artırılması ile doğalgaz fiyatlarına gösterilen tepkinin göz önünde bulundurulduğu belirtilen açıklamada, "Mevzuatlar çerçevesinde fırsat bulunduğu takdirde, bu tür indirimlere devam edilecek" denildi. 
     

</TEXT>
</DOC>
