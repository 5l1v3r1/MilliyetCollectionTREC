<DOC>
<DOCNO> 163501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sonspo06.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi'nin transfer listesi... Ayhan ve Ceyhun gözde... 
</HEADLINE>
<TEXT>

     Bursaspor'da 18 Haziran'da yapılacak olağanüstü kongrede başkan adayı olan Fikret Üstenci'nin seçimi kazanması halinde teknik direktörlüğe getirilecek olan Georghe Hagi, alınmasını istediği oyuncuların listesini hazırladı. 
     Edinilen bilgiye göre, Üstenci'nin listesinde yer alan yönetici adayları Orhan Gençoğlu, Erkan Körüstan, Erhan Akbaş ile yardımcı antrenör Adnan Örnek ve Bursa Merinosspor Teknik Direktörü Yalçın Gündüz'ün Hagi ile Romanya'da yaptıkları 2 günlük görüşmeler çok olumlu geçti. Bu görüşmelerde takımda gidecek, kalacak, yurtiçi ve yurtdışından transfer edilecek oyuncular belirlendi. 
     Hagi'nin özellikle orta sahaya deneyimli bir Türk oyuncunun alınmasını istediği, Galatasaraylı Ayhan ile Fenerbahçe ile anlaşma sağlayamayan Ceyhun'un ismini verdiği öğrenildi. 
     Bursaspor'un mevcut kadrosuyla ilgili çalışmalar yapan Hagi'nin, kalacak ve gidecek oyuncuları rapor halinde başkan adayı Üstenci'ye sunacağı, Üstenci'nin de bu rapor doğrultusunda iç transfer görüşmelerini yapacağı kaydedildi. 

     
</TEXT>
</DOC>
