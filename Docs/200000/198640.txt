<DOC>
<DOCNO> 198640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sonspo03.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom Almanya'ya gitti... 
</HEADLINE>
<TEXT>

     Galatasaray Futbol Takımı, İtalya'nın Juventus takımıyla 2 Aralık Salı günü Almanya'nın Dortmund kentinde oynayacağı Avrupa Şampiyonlar Ligi D Grubu 5. maçı için Almanya'ya gitti. 
     Birinci Süper Futbol Ligi'nde kendi evinde yaptığı Malatyaspor maçında 2-2 berabere kalan ve geceyi Florya Metin Oktay Tesisleri'nde geçiren sarı-kırmızılı futbolcular, sabah saatlerinde özel uçakla Dortmund'a hareket etti. 
     UEFA'nın, İstanbul'daki terör saldırılarından sonra tarafsız sahaya aldığı Juventus maçı, sarı-kırmızılı kulübün isteğiyle Dortmund'un Westfalen Stadı'nda yapılacak. Galatasaray, hazırlıklarını maç gününe dek Almanya'da sürdürecek. 
     Bu arada, Galatasaray-Juventus karşılaşmasının biletleri bugün öğlenden itibaren maçın oynanacağı statta satışa sunulacak. 
     
</TEXT>
</DOC>
