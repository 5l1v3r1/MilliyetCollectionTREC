<DOC>
<DOCNO> 187677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/spor/spo06.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Welcome beyler 
</HEADLINE>
<TEXT>

   İngiltere Milli Takımı dün uçakla İstanbul'a geldi. 23 futbolcunun yer aldığı kafileyi federasyon başkan vekili Ata Aksu karşıladı 
      
   ÜST üste yaşadığı skandallarla sarsılan İngiltere Milli Takımı dün akşam İstanbul'a geldi. 23 futbolcunun yer aldığı kafileyi Atatürk Havalimanı'nda, Futbol Federasyonu Başkan Vekili Ata Aksu karşıladı. İngiltere Futbol Federasyonu Başkanı ile Teknik Direktör Sven Goran Eriksson'a çiçek veren Aksu,"Türk misafirperverliğini göstereceğiz. Endişeye yer yok" dedi. Bir grup taraftarın "Türkiye" tezahüratı eşliğinde otobüse binen kafile havaalanından kalacağı otele 3 otobüs dolusu çevik kuvvet ve 8 motosikletli yunus eşliğinde götürüldü. 
   
   İki holigan yakalandı    SİNAN TOROS 

   İNGİLTERE - Türkiye maçını izlemek için dün Atatürk Havalimanı'ndan ülkeye giriş yapmak isteyen 2 İngiliz Holigan yakalanarak ülkelerine geri gönderildi. İngiliz polisinin, Türk polisine bildirdiği 130 kişilik holigan listesinde adları bulunan Paul Ryder ve Keith Kirkham, polis tarafından Pasaport Büro Amirliği'ne alındı. Ardından işlemleri tamamlanarak ilk uçakla Londra'ya gönderildi. 
   
   
</TEXT>
</DOC>
