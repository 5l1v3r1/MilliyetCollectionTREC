<DOC>
<DOCNO> 184303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sondun23.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Türkiye - ABD gizli anlaşmasından haberimiz yok" 
</HEADLINE>
<TEXT>

     KKTC Cumhurbaşkanı Rauf Denktaş, Irak operasyonu öncesinde Türkiye ile ABD arasında yapıldığı iddia edilen ve Ercan Havaalanı'ndan da söz edilen gizli anlaşmadan haberdar olmadıklarını söyledi. 
     Cumhurbaşkanı Denktaş, bugün bir kabulünde, gazetecilerin sorularına karşılık, ''Türkiye, Amerika ile gizli bir şey yapıyorsa herhalde bana da, gazetelere de bilgi vermez. Biz böyle gizli bir rapor görmedik. Bizim haberimiz yok. Ercan da kullanılır halde olmadığına göre bu yanlıştır'' dedi. 
     Türkiye'de bir gazetede iki günden beri yayımlanan haberde, Irak operasyonu öncesi Türkiye ile ABD arasında gizli bir anlaşmaya varıldığı ve bu anlaşmayla Ercan Havaalanı'nın da operasyonda kullanılmasının öngörüldüğü iddia edilmişti. Haberde, ünlü tezkerenin mart ayında TBMM'den geri dönmesiyle bu anlaşmanın yürürlüğe girmediği de ifade edilmişti. 
     Cumhurbaşkanı Rauf Denktaş, Annan Planı'nın mimarlarından, İngiltere'nin Kıbrıs Eski Özel Temsilcisi Lord David Hannay'e, ''Kıbrıslıya tepeden bakan eski İngiliz valisi'' benzetmesi yaptı ve ''Onun suçlamaları benim için şereftir'' dedi. 
     Londra'da verdiği konferansta ''Denktaş'la çözüm mümkün değildir'' diyen Hannay'i yanıtlayan Denktaş, Hannay ile ilgili görüşlerini şu ifadelerle dile getirdi 
     ''Kıbrıs davasını İngilizlerin menfaatine yürütmeye çalışmış, İngiliz üslerine Rumlar dokunmasın diye onların her istediğini kabul etmiş, bize sureten bazı haklar vermiş ve BM Genel Sekreteri'nin Kıbrıs eski Özel Temsilcisi Alvaro De Soto'yu gölgesi altına alarak İngilizlerin Rumlarla birlikte çalışarak öngördüğü bir planı kabul ettiren bir diplomat. 
     Her Kıbrıslıya tepeden bakan eski bir İngiliz valisi gibi hareket eden, hiçbir zaman Kıbrıs Türkünün hak ve hukukunu, korkularını kaale almayan birisi. Hazırladığı tuzağa girmedik diye bizi suçlamaya devam ediyor. Onun suçlaması benim için şereftir. Onun hazırladığı tuzağa Kıbrıs Türkünü sokmadım.'' 
     
</TEXT>
</DOC>
