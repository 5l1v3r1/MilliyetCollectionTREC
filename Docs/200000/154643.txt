<DOC>
<DOCNO> 154643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sonspo13.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de 7. maçlarda testiler kırıldı... Memolu Detroit gülen taraf 
</HEADLINE>
<TEXT>

     ABD Profesyonel Basketbol Ligi NBA play-off birinci turunda Mehmet Okur'un 6 sayı attığı maçta Detroit Pistons, Orlando Magic'i 108-93, Dallas Mavericks de Portland Trail Blazers'ı 107-95 yenerek, 7 maçlık seride rakiplerine 4-3 üstünlük sağlayarak, konferans yarı finallerine yükseldiler. 
     Doğu Konferansı'ndaki karşılaşmada Pistons ile Magic, Detroit'te karşı karşıya geldi. Oyuna sonradan giren Mehmet Okur, toplam 24 dakikada 6 sayı attı, 3'ü hücumdan 5 ribaund aldı, 3 asist yaptı, 4 top çaldı. Faul ve 3 sayılık atış kullanmayan Okur, 2 sayılık şutlarda 4'te 3 isabet sağladı. Takımda Chauncey Billups 37 sayı, Richard Hamilton 22 sayı, Ben Wallace 12 ribaund, yedek Tayshaun Prince 20 sayı gerçekleştirdi. 
     Orlando Magic'de sezonun en skorer oyuncusu Tracy McGrady, 21 ile sayı liderliğini elde ederken, Drew Gooden 20 sayı, 17 ribaundla ''double-double'' yaptı, Gordan Giricek'den 16, Pat Garrity'den 10 sayı geldi. 
     Batı Konferansı'ndaki karşılaşmada ise Dallas Mavericks, Portland Trail Blazers'a evinde 107-95 üstünlük sağladı. 
     Dallas'daki karşılaşmada Mavericks'den Dirk Nowitzki 31 sayı, 11 ribaundla takımın en başarılı ismi oldu. Oyuna yedek oyuncu olarak çıkan Nick Van Exel 26, Steve Nash 21, Michael Finley 14 sayı gerçekleştirdi. 
     Portland Trail Blazers'da Damon Stoudamire ve Rasheed Wallace 17'şer sayıyla takımda en çok sayı üreten oyuncular olurken, Zach Randolph 14 sayı, 10 ribaundla ''double-double'' yaptı. 
     Konferans yarı finallerinde Detroit Pistons, Philadelphia 76ers'ın, Dallas Mavericks de Hidayet Türkoğlu'nun da yeraldığı Sacramento Kings'in rakibi oldu. 
     
</TEXT>
</DOC>
