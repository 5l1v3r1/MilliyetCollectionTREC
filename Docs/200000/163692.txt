<DOC>
<DOCNO> 163692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/soneko13.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Babalar gününde kredi kartlarıyla 196 trilyon harcadık... 
</HEADLINE>
<TEXT>

     Babalar günü dolayısıyla 13-15 Haziran tarihleri arasında kartlı ödeme sistemleriyle 195.6 trilyon liralık harcama yapıldı. 
     Bankalararası Kart Merkezi BKM , Babalar Günü haftasına denk gelen 13-15 Haziran tarihleri arasındaki kartlı ödeme sistemi verilerini açıkladı. 
     Açıklamaya göre, bu dönemde BKM takasında gerçekleştirilen işlem adedi, geçtiğimiz yılın aynı dönemine göre yüzde 13,6 artarak 5 milyon 190 bin 491 adet olarak gerçekleşti. Bu işlemlerin tutarı ise geçen yıla oranla yüzde 35,9 artışla, 195 trilyon 556 milyar 250 milyon lira oldu. 
     Babalar Günü öncesine denk gelen 14 Haziran Cumartesi günü BKM Switch Sistemi'nden 2 milyon 371 bin 242 adet işlem geçti. Söz konusu tarihte 2002 yılına oranla yüzde 8,4'lük bir artış gözlendi. 
     2003 yılı Babalar Günü'nü içeren 13-15 Haziran tarihleri ile bir önceki hafta sonu karşılaştırıldığında kredi kartı işlem adetlerinde en çok artış görülen sektörlerin başında yüzde 25,71 ile internetin de dahil olduğu posta ve telefon aracılığıyla alışveriş geldi. Posta ve telefonla alışverişi yüzde 25,42 ile giyim ve aksesuar, yüzde 16,73 ile seyahat acentaları, yüzde 16,22 ile büyük alışveriş mağazaları izledi. 
     
     ANNELER GÜNÜNÜ GEÇTİ 

     Garanti Bankası'nın kredi kartlarıyla yapılan Babalar Günü alışverişinin, karne sevincinin de etkisiyle Anneler Günü'nü geçtiği bildirildi. 
     Garanti Bankası'ndan yapılan açıklamada, çocukların karne sevincini yaşadıkları haftasonu kutlanan Babalar Günü'nde, Garanti Bankası kredi kartlarıyla yapılan alışveriş cirosunun, geçen yıla göre yüzde 87, bir önceki hafta sonuna göre ise yüzde 9 arttığı belirtildi. 
     İşlem adedinde ise geçen yıla göre yüzde 58 artış gerçekleştiği kaydedilen açıklamada, önceki haftaya göre alışverişlerin en fazla artış gösterdiği kategorilerin yüzde 48 ile giyim, yüzde 36 ile spor malzemeleri ve yüzde 10 ile seyahat olduğu bildirildi. 
     
</TEXT>
</DOC>
