<DOC>
<DOCNO> 187287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/soneko35.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
MÜSİAD Irak'ta muhtemel risklerin azaltılması için çalışmalıyız 
</HEADLINE>
<TEXT>

     Müstakil Sanayici ve İşadamları Derneği MÜSİAD Genel Başkanı Ali Bayramoğlu, Irak'a asker gönderilmesi konusunda Meclis'in aldığı kararın ülke için hayırlı olmasını diledi. 
     Bayramoğlu, Irak'a asker gönderilmesine ilişkin Başbakanlık tezkeresinin Meclis'den geçmesi hakkında yaptığı yazılı değerlendirmede, TBMM'de yapılan oylamada her milletvekilinin kendi vicdanı doğrultusunda karar verdiğini düşündüklerini belirterek, şöyle dedi 
     ''Artık yapılması gereken bu kararı tartışmak değil, bu karara saygı duymak ve muhtemel risklerin azaltılması için çalışma yapmaktır. Ülkemiz için hayırlı olsun. Bu harekatın istenen neticeleri verebilmesi için hükümetin Türk askerlerinin sıcak çatışmalara girmekten kaçınmasını sağlaması ve askerlerimizin sadece kolluk kuvveti olarak hizmet vermesini önleyici düzenlemeleri tesis etmesi gerekmektedir. Irak'a asker gönderilmesi ancak ekonomik, sosyal, askeri ve kültürel bir paket olarak ele alınması halinde meşruiyet kazanabilir. Ayrıca TBMM'nin bu kararı sonrasında BM'nin işe dahil olması konusunda hükümet özel bir çaba sergilemelidir.'' İlk tezkerede Irak'a asker gönderilmesine ısrarla karşı çıktıklarını anımsatan Bayramoğlu, şu görüşleri dile getirdi 
     ''Aradan geçen zaman bu tutumumuzda ne kadar haklı olduğumuzu ortaya çıkardı. Ancak bugün gelinen noktada Türkiye'nin önünde çok farklı bir manzara vardır. Ülkemiz, bölgemiz ve Irak açısından belirleyici konumdaki ülkelerden biri olmuştur. Türkiye'nin güvenliği ve stratejik açıdan, bölgenin yeniden istikrara kavuşması açısından asker göndermenin uzun vadede faydalı olabileceğini düşünüyorum. 
     Türkiye'nin bölgesindeki, komşusundaki yangına kayıtsız kalması düşünülemez. Dünyada ve bölgede yeni dengelerin oluşma sürecinde Türkiye aktif rol almalıdır. Ancak bu şekilde müdahalenin hukuki çerçeveye çekilmesinde, Irak'ın yeniden yapılanmasında söz sahibi olunabilir. Ayrıca Türkiye'nin güvenliği açısından da bölgeye Türk askeri gönderilmesi uygundur.'' Bayramoğlu, Irak'a asker gönderilmesinin, ekonomik, sosyal, askeri ve kültürel bir paket olarak ele alınmasını önerdi. 
     
</TEXT>
</DOC>
