<DOC>
<DOCNO> 161164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/yazar/akyol.html </URL>
<DATE> 2003/06/05/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Amerika nereye 
</HEADLINE>
<TEXT>

     "Uzaktaki müttefik" hemen yanı başımıza yerleşip "komşumuz" olunca, 'mahallenin düzeni' konusunda bazı sürtüşmelerimiz oluyor 
     Kuzey Iraklı Kürtlere ABD başka türlü bakıyor Türkiye başka türlü... 
     ABD İran'a ve Suriye'ye ağır baskılar uyguluyor. Türkiye ise kendi güvenlik ve ekonomik çıkarlarını gözeterek bu iki komşusuyla bozuşmak istemiyor. 
     Tabii ABD gibi bir devle bozuşmak Türkiye'nin hiç lehine olmaz. Bu doğru... 
     Ama "dev" olması ABD için yeter mi 
     Dün konuştuğum bir Türk diplomat bana şunu söyledi 
     - Tezkere geçmeliydi, ABD ile ilişkilerimiz soğumamalıydı, bu doğru. Ama ABD de Ortadoğu'ya girmekle başına bela aldı. Bunu görmeli. 
     
     BATILILAR, hele de Amerika bölgeyi ne kadar tanıyor 
     11 Eylül teröründen beri Amerikalılar Suudi rejimini "tehlikeli" olarak görüyor. Halbuki çok yakın zamana kadar Suudileri bölgedeki "Amerikan kalesi" sayıyorlardı 
     Şimdi ABD bir ikilem karşısında 
     Ortadoğu'da kapalı rejimler ABD' ye karşı terör tehdidi üretiyor veya terörün üremesine sebep oluyor Demokrasiye geçiş ise ABD'ye öfke duyan kitlelere iktidar yolunu açıyor 
     İşte Irak'ta Şiilerin iktidar yürüyüşü 
     Amerikalı Prof. Yitzhak Nakash 1995'te "Iraklı Şiiler" adlı kitabını yayımladı, ikinci baskısı geçen yıl çıktı. Akademik bakımdan gerçekten değerli bir eser... 
     Ama politik bakımdan Nakash şöyle düşünüyordu Iraklı Şiiler İranlılardan farklıdır, ılımlıdır. Son zamanlarda fundamentalizm Sünni ve Vahabi unsurlardan çıkıyor. ABD Iraklı Şiilerle işbirliği yapmalıdır... 
     Sanıyorum, Şiilerin Saddam'a da başkaldırmış olması, Nakash'ın onları 'yakın' görmesine yol açmıştır... 
     Halbuki, Amerika Irak'ta umduğu gibi çiçeklerle karşılanmadı, direnişe de Şiiler öncülük ediyor. Ve demokrasi Irak'ta Şiileri iktidara getirecektir elbette. 
     
     AMERİKA İran ve Suriye'ye ağır baskılar uygulayarak, hem İran'ı Iraklı Şiilerden uzak tutmak, hem Filistin davasına en çok destek veren bu iki ülkeyi sindirerek İsrail'le barışı kolaylaştırmak istiyor. 
     Filistin'de barış sağlanırsa, bölgenin bir prangası kırılmış olur. Özellikle Arap dünyası Filistin'de akmakta olan kanın şokundan kurtularak daha pragmatik ve liberal yönelişlere girebilir. 
     Bu, Türkiye'nin de bütün insanlığın da lehine olur. 
     Ama bir şartla ABD'nin imzalattıracağı "barış" gerçekçi ve adil olmalı... Bölgede adaletsizlik duygusunu körükleyecek bir "barış" ise, aksine, radikalizmi körükler. 
     Arafat'ın geçmişte ılımlılaşması, Sünni Hamas'ın ve Lübnan'da Şii Hizbullah'ın güçlenmesine yol açmadı mı Adaletsiz bir barış, Amerikan aleyhtarı radikal akımları daha da güçlendirir. 
     Irak savaşı zaten Amerika'nın imajını epey zedeledi. Amerika Irak'ta günlük işleri hala bir türlü toparlayamıyor. Tepki artıyor. 
     "Dev" Amerika Ortadoğu'da hayale kapılmamalı, Türkiye'nin değerini ve rolünü küçümseme hatasından bir an önce kendini kurtarmalıdır. 
     
     

</TEXT>
</DOC>
