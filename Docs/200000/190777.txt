<DOC>
<DOCNO> 190777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sonspo22.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çizme yasta ''Ne kadar kötü bir akşamdı Milan " 
</HEADLINE>
<TEXT>

     Avrupa Şampiyonlar Ligi'nde 4 takımla mücadele eden İtalya'da, spor gazetelerinin bugünkü manşetleri AC Milan ve SS Lazio'ya ayrıldı. AC Milan'ın sahasında Club Brugge'a 1-0, SS Lazio'nun ise deplasmanda FC Chelsea'ye 2-1 yenilmesinin ardından, İtalyan basınında ''üzgün'' ifadeler çıktı. 
     La Gazzetta dello Sport, ''Ne kadar kötü bir akşamdı Milan Ne kadar yazık oldu Lazio '' biçiminde bir manşet kullandı. Spotta, FC Juventus dışındaki İtalyan takımlarının yenilgiler sonrasında, gruplarındaki liderliği yitirerek 2. sıralara düştüklerine dikkat çekildi. 
     Tuttosport'un manşetinde ise ''Milan ve Lazio'nun başları dertte'' denildi. Spottaki değerlendirmelerde, ''Kırmızı-siyahlılar tanınmaz durumdaydı, San Siro'da Club Brugge karşısında 1-0'lık bir yenilgiyle nakavt oldular. Club Brugge, Milan ile puanlarını eşitledi, grup liderliği Ajax'a kaldı. Mancini'nin ekibi ise Londra'da zaferi elden kaçırdı. Simone Inzaghi'nin golünün ardından Chelsea toparlanarak durumu eşitledi, sonra da skoru 2-1 yapıp maçı aldı'' ifadeleri kullanıldı. 
     Tuttosport, daha iri puntolarla verdiği ikinci manşetinde ise, ''Gelecek Juve'de'' dedi. 
     Corriere dello Sport ise Roma baskısında ''Ama Lazio varlığını hissettirdi'' diye bir manşet atarak, SS Lazio'nun güzel oynadığını vurgulayamayı yeğledi. 
     
</TEXT>
</DOC>
