<DOC>
<DOCNO> 173939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sondun29.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
David Kelly toprağa verildi... 
</HEADLINE>
<TEXT>

     Gizemli ölümüyle İngiliz hükümetine gölge düşüren silahlanma uzmanı David Kelly'nin cenazesi, bugün toprağa verildi. 
     Irak savaşı konusunda hükümetle BBC arasında patlak veren polemiğe konu olduktan sonra cesedi bulunan ve intihar ettiği polis tarafından açıklanan Kelly'nin naaşı, intiharının üzerinden 19 gün geçtikten sonra Londra'nın 70 km batısındaki Longworth kırsalında yapılan törenle defnedildi. 
     13. yüzyıldan kalma kilisede yapılan cenaze törenine, Kelly'nin dul eşiyle üç kızının da aralarında bulunduğu 160 kişi katıldı. Törene, hükümeti temsilen Başbakan Yardımcısı John Prescott katıldı. 
     Kitle imha silahları uzmanı Kelly, köklü devlet organı BBC'nin, Tony Blair hükümetinin ABD'nin yanında Irak'a askeri saldırı düzenlemek için devrik Devlet Başkanı Saddam Hüseyin'in kitle imha silahları programını abarttığı yönünde ortaya koyduğu iddianın kaynaklarından biriydi. 
     Tony Blair hükümeti, Irak'ın olası nükleer, biyolojik, kimyasal silah programlarıyla ilgili raporların ''savaş gerekçesi olması için'' abartılmış olabileceği iddiasını kesin olarak reddetmişti. 
     
</TEXT>
</DOC>
