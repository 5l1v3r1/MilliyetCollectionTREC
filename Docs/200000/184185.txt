<DOC>
<DOCNO> 184185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sontur30.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazeteci-yazar Şafak Pavey'i döven kişi serbest bırakıldı... 
</HEADLINE>
<TEXT>

     Gazeteci-Yazar Şafak Pavey'i Beyoğlu'nda darp ettiği gerekçesiyle gözaltına alınan Burhan İlgin, savcılıkça serbest bırakıldı. 
     Teslim olduğu Beyoğlu İlçe Emniyet Müdürlüğü'ndeki işlemleri tamamlanan Barış Plak'ın sahiplerinden İlgin, Beyoğlu Cumhuriyet Başsavcılığı'na sevk edildi. 
     Cumhuriyet Savcısı Erhan Gülcan tarafından sorgulanan İlgin, ''Adli Tıp raporunun içeriği'', ''şahitlerin beyanları'' ve ''tahrik'' unsuru göz önüne alınarak serbest bırakıldı. 
     Adliyeye getirildiğinde gazetecilerin sorularını yanıtlayan İlgin 26 , Ankara'dan gelen bir arkadaşıyla eğlenmek amacıyla İmam Adnan Sokak'taki bir eğlence yerine gittiklerini söyledi. 
     Buradan çıkıp otomobiline bindikten sonra Şafak Pavey'in küfürlü bir şekilde arabayı çekmesini istediğini öne süren İlgin, bunun üzerine kendisini küfür etmemesi konusunda uyardığını savundu. 
     Pavey'in hakaretlere devam etmesi üzerine, yanında bulunan erkekleri ''Kadınlara sahip çıkın'' diye uyardığını söyleyen Burhan İlgin, tartışmanın büyümesinin ardından Pavey'i eliyle ittiğini bildirdi. 
     Şafak Pavey'in el ve ayağında protez bulunduğunu bilmediğini ileri süren İlgin, daha sonra olay yerinden uzaklaştıklarını kaydetti. 
     Pavey'in kendisinden şikayetçi olduğunu 2 gün sonra öğrendiğini iddia eden İlgin, bunun üzerine Beyoğlu İlçe Emniyet Müdürlüğü'ne teslim olduğunu söyledi. 
     Daha önce ''uyuşturucu kullanmak'' suçundan sabıkası bulunduğunu, ancak otopark mafyasıyla hiçbir ilgisi olmadığını kaydeden İlgin, ''Olay anında alkollüydüm. Ancak onlar benden daha çok alkollüydü. Beni eğlenceden mahrum ettiler. Misafirime de rezil oldum'' diye konuştu. 
     Açıklamaları sırasında Pavey'den özür dileyen ve bunu kendisine de iletmek istediğini belirten İlgin, savcılıktan serbest kaldıktan sonra ise hızla adliyeden uzaklaştı. 
     
     MAĞDUR PAVEY'İN TEPKİSİ... 
     Bu arada, Zürih'te 7 yıl önce geçirdiği tren kazasında sol kolu ve bacağını kaybeden mağdur Şafak Pavey de, Adli Tıp raporunun veriliş şeklini eleştirerek, ''raporlar konusunda bugüne kadar yanlış yönlendirildiğini'' söyledi. 
     ''Özürlü haliyle 100'e yakın basamaklı merdivenlerden çıkarılarak adeta davadan vazgeçirilmeye çalışıldığını, Adli Tıp'taki doktorun da kendisini muayene bile etmediğini'' öne süren Pavey, ''Çok ısrar edince, beni muayene odasına aldı. Protez bulunan bacağıma bile bakmadı. Doktor, kafasına göre 5 günlük rapor vermiş'' dedi. 
     Darp edildikten sonra çenesinin şiştiğini, dudağının patladığını, düşmeye bağlı olarak belinin ağrıdığını ve bacağındaki protezde sorun olduğunu anlatan Pavey, psikolojik durumunun da bozulduğunu bildirdi. 
     Pavey, olay günü alkollü olmadığını ve sanığa küfür etmediğini de kaydederek, ''Bu karara itiraz etmeyi düşünüyorum. Ancak Türk adaletine hiçbir güvenim kalmadı. Kişisel bir dava olarak böyle bir kamu olayını tek başıma yaşamayı reddediyorum. Bu, dayak yemediğim anlamına gelmez. Şikayetimi geri çekebilirim. İlahi adalete güveniyorum'' diye konuştu. 
     
</TEXT>
</DOC>
