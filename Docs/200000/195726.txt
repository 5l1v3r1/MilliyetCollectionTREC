<DOC>
<DOCNO> 195726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sondun29.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, İstanbul'daki saldırıları kınadı 
</HEADLINE>
<TEXT>

     ABD Başkanı George W. Bush, bugün İstanbul'da iki sinagoga yönelik bombalı saldırıları en güçlü ifadelerle kınadığını bildirdi. 
     Bush, yayınladığı açıklamada, ''Bugün İstanbul'da meydana gelen terörist saldırıları olabilecek en güçlü ifadelerle kınıyorum'' dedi. 
     Başkan Bush, saldırıların meydana geldiği İstanbul'un, yüzyıllardır Türkiye'nin Müslüman, Musevi ve Hıristiyan toplumlarının bir arada yaşadığı bir yer olduğuna dikkati çekti. 
     Bush, ''İstanbul sinagoglarında kadın, erkek, çocuk, Tanrı'ya dua etmek için toplanan Türkiye'nin Musevi toplumuna yönelik bu saldırılar, teröre karşı savaşta düşmanımızın vicdansız ve inançsız olduğunu bize hatırlatıyor. Türkiye, on yıllardır terörizmden korkunç kayıplarla acı çekti. Ve ABD, global terörizme karşı savaşta kararlılıkla Türkiye'nin yanında duruyor'' dedi. 
     Bush, ''Amerikan halkı adına, kurbanların ailelerine, Türkiye'deki Musevi toplumuna ve Türkiye Cumhuriyeti'nin tüm halkına taziyelerimi iletiyorum'' ifadesini kullandı. 
     
</TEXT>
</DOC>
