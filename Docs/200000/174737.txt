<DOC>
<DOCNO> 174737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/ekonomi/eko08.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
973 bin mükellefi taradılar dürüst 323 şirket buldular 
</HEADLINE>
<TEXT>

   Dürüst mükelleflerin vergi dairelerindeki işlemlerini hızlandırmak için VIP uygulamasına geçmeye hazırlanan Defterdarlık 973 bin mükellef arasında yalnız 323 şirketin adını belirleyebildi 
      NEDİM ŞENER 
   
   İstanbul Deftardarlığı yaptığı bir araştırmada, dürüst mükellef oranının 3 binde 1 olduğunu tespit etti. İstanbul Defterdarlığı 10 yıl vergisini düzenli ödeyen, naylon faturaya adı karışmamış, yapılan denetimlerden alnının akıyla çıkmış, vergi dairelerinde rüşvet gibi etik olmayan eylemlerde bulunmamış, ortaklarının da olumlu tespitleri bulunan şirketlere VIP uygulamasına geçmek için kolları sıvadı. 
   Defterdar Kadir Boy, VIP very important person - çok önemli kişi olarak adlandırdığı uygulamadan yararlanacaklar için 10 kriter belirledi. Ardından tüm vergi dairelerinden bu şartları taşıyan mükelleflerin bildirilmesi istendi. Toplam 973 bin mükellefin bulunduğu İstanbul'da bu kriterlere uyan, vergisini düzenli ödeyen ve adı hiçbir mali olumsuzluğu karışmamış şirket sayısı 323 olarak belirlendi. 
   
   Özel muamele görecekler 
   Bu şirketler VIP uygulaması gereği özel muamele görecek. KDV iadeleri bazı bürokratik işlemlere tabi tutulmadan hızlı biçimde ödenecek. İadesi olmayan şirketlerin KDV mahsupları da hızlandırılacak. 
   Gümrük Müsteşarlığı'nın geçen hafta başlattığı ve belli miktarın üzerinde ihracat gerçekleştirenler yararlanacağı 'onaylanmış ihracatçı' uygulamasının benzerini vergide de hayata geçirmeyi amaçlayan Kadir Boy, VIP uygulamasından yararlanacaklar için belirlenen kriterleri şöyle açıkladı 
   
   VIP mükellef olmanın şartları 
   En az son 10 yıldır mükellef olmak. Son beş yıldır tüm beyannamelerini zamanında vermiş ve ödemiş olmak. Hakkında naylon fatura kullandığına dair rapor bulunmaması, var ise de mahkemelerde beraat etmesi. İnceleme yapılmışsa hakkında eleştirilecek bir konunun olmaması. Denetim ve vergi incelemesi sonucunda düzenlenen raporlara göre hesaplanan vergi veya cezaların mahkeme kararı ile silinmiş olması. 
   İnceleme elamanları veya yetkili makamlar tarafından hakkında naylon fatura yada sahte evrak düzenlediğine dair bildirimde bulunulmaması, naylon fatura kullandığına dair tespit bulunmaması, işletme kapasitesi ile iş hacmi arasında oransızlık olmaması. 
   Vergi Usul Kanunu'na göre mükellefin ödevleri ile ilgili hükümlere uyması. Yeminli mali müşavirler tarafından hakkında yazılan raporlarda eleştiri bulunmaması. Vergi dairelerine karşı etik olmayan eylem rüşvet vb ve davranışta bulunmaması. Şirketlerin eski ve yeni ortaları ile kanuni temsilcileri hakkında tespitlerin olumsuz olmaması." 
   
   'Barışta' tahsilatı İstanbul artırdı    Ağustos ayında dördüncü taksidi ödenecek olan Vergi Barışı uygulamasından yararlananlardan bugüne kadar Türkiye genelinde 1.5 katrilyon lira gelir elde edildi. Toplam 7.4 katrilyon gelir beklenen Vergi Barışı'nda tahsilat oranı yüzde 67 oldu. Ancak İstanbul'daki 721 trilyonluk tahsilat dışarıda tutulduğunda, Türkiye genelinde Vergi Barışı tahsilatı yüzde 50'ye kadar geriliyor. İstanbul'daki yüzde 71'i bulan tahsilat oranı ile Türkiye genelinde Vergi Barışı'ndan elde edilen tahsilat oranı ortalaması yüzde 67'ye çıkıyor. 
   
   Tiyatro sanatçıları ile kayıtdışı mesajı    Kayıtdışı ekonomiyle mücadeleye özel bir önem veren İstanbul Defterdarlığı özellikle vatandaşların alışverişleri sonrasında fişlerini almasının önemi ile kayıtdışı ekonominin maliyeti konulu tanıtım filmleri çektirecek. Defterdarlık, Gazanfer Özcan, Teyfik Gelenbe gibi tiyatro ve Erkan Yolaç gibi sanatçılarla kayıtdışı ile mücadele konusunda televizyon reklamları çektirecek. 
   İşadamlarına da reklam filmlerinde oynaması için teklifler götürülecek 
   Kayıtdışı ekonomiyle mücadele konusunda 100 kişilek özel bir denetmen ekibi kuran Defterdarlık, fabrika çıkışlarında da mal sayımı yapacak. İstanbul'da toplam 9 bin fabrika olduğunu belirleyen defterdarlık fabrikaların önünde nokta denetim yapacak. Denetim bilgileri denetim yapılmayan günlerin bilgileriyle karşılaştıracak, fark bulunursa ceza gündeme gelecek. 
   
   
</TEXT>
</DOC>
