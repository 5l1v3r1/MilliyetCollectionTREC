<DOC>
<DOCNO> 164482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sontur33.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahkeme, yeniden yargılanan DEP'lileri serbest bırakmadı... 
</HEADLINE>
<TEXT>

     Ankara 1 No'lu DGM, yeniden yargılanan kapatılan DEP'in milletvekilleri Leyla Zana, Selim Sadak, Orhan Doğan ve Hatip Dicle'nin serbest bırakılması talebini reddetti. 
     Duruşmanın öğleden sonraki oturumunda, savunma tanıklarının dinlenilmesine devam edildi. 
     Orhan Doğan milletvekili olduğu dönemde, milletvekili lojmanlarında yanında çalışan İhsan Ertaş, Doğan'ın terör örgütü üyesi olduğu belirtilen Abdulvahap Kandemir adlı kişiyi barındırdığı iddialarına ilişkin tanıklık yaptı. 
     Kandemir'in 1993 yılında kendisini aradığını, gözlerinden rahatsız olduğunu ve yardıma ihtiyacı olduğunu söylediğini ifade eden Ertaş, söz konusu kişiyi meclis doktoruna Doğan'ın oğlunun adına tedavi ettirdiklerini söyledi. Ertaş, ''Kandemir, sayın Doğan'ın evinde 2 gün kaldı ama Orhan Bey Ankara dışındaydı. Tedavisi yapıldıktan sonra Ankara'dan ayrıldı ve bir daha görmedim'' dedi. 
     Doğan'ın yanında 2 yıl kadar çalıştığını ifade eden Ertaş, ''Bölgeden çok gelen olurdu. Hatta eşinin mutfakta yattığını biliyorum'' diye konuştu. 
     Eski milletvekillerinden Salman Kaya da ifadesinde Doğan'ın lojmanda komşusu olduğunu, Kandemir'i tanımadığını söyledi. Tüm doğu ve güneydoğulu milletvekillerine seçim bölgelerinden çok fazla ziyaretçi geldiğini ve bazen birbirlerinde ağırladıklarını anlatan Kaya, ''Bazı milletvekilleri garajlarını yatakhane yapmıştı'' dedi. 
     
     ''KAMU TANIKLARI İFTİRA EDİYOR'' 
     Selim Sadak ile birlikte Şırnak'ın Şenoba köyündeki konuşmasında yanında olduğu belirtilen Abdülkadir Ürper, Sadak'ın halka hitaben konuşma yapmadığını, köyden geçerken arama nedeniyle 15 dakika kadar mola verdiklerini belirtti. Şeyhmus Babat adlı korucubaşının yanlarına gelerek, çay ısmarlamayı teklif ettiğini ve köy kahvesine gittiklerini dile getiren Ürper, burada Babat'ın yanında birkaç akrabasının olduğunu ve Şenoba'nın ilçe olmasına ilişkin taleplerinin görüşüldüğünü ileri sürdü. 
     Davada kamu tanığı olan kişileri tanıdığını, kahvehanede görüşme olduğu sırada çoğunun bulunmadığını öne süren Ürper, kamu tanıklarını hükümlülere iftira etmekle suçladı. 
     Hükümlü Hatip Dicle, savunmasında, davanın siyasi içerikli olduğunu yineleyerek, suçlamaları reddetti. Terörün sona ermesi için çalışmalar yaptıklarını ve bugün rahatça tartışılan konuları milletvekili oldukları dönemde dile getirdikleri için yargılandıklarını ifade eden Dicle, ''PKK lideri Öcalan 1993 yılında ateşkes ilan ettiğinde, dönemin Cumhurbaşkanı Özal, bize tarihi fırsat yakaladığımızı iletti ve ateşkesin süresiz olması için çalışmamızı istedi'' diye konuştu. Suriye'de Öcalan'a bu teklifi ilettiklerini ve Öcalan'ın da kabul ettiğini ifade eden Dicle, ''Türkiye'ye döndüğümüzde Özal vefat etmişti'' dedi. 
     Diğer hükümlüler de asılsız suçlamalarla hüküm giydiklerini söylediler. Daha sonra söz alan hükümlü avukatlarından Yusuf Alataş, yeniden yargılama yapıldığını, bunun yeni bir hüküm verilebileceği anlamına geldiğini belirterek, müvekkillerinin serbest bırakılması talebini bu duruşmada da yineledi. 
     Diğer avukatlar da aynı talepte bulundular. 
     Mahkeme heyeti, Cumhuriyet Savcısı'nın da görüşü doğrultusunda duruşmalara gelmeyen kamu tanıklarının talimatla ifadelerinin alınması için işlem yapılmasına, 4 savunma tanığının dinlenilmesine ve hükümlülerin serbest bırakılmaları talebinin reddine karar vererek, duruşmayı 18 Temmuz tarihine erteledi. 
     
</TEXT>
</DOC>
