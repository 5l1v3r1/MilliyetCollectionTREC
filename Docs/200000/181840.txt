<DOC>
<DOCNO> 181840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/yasam/ayas.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Polislerin düellosu 2 ölü 
</HEADLINE>
<TEXT>

   Beşiktaş'ta iki meslektaşını kurşun yağmuruna tutarak öldüren trafik polisi Emre Şen, telsizden "Merkez, iki polisi öldürdüm" anonsunu yapıp, teslim oldu 
      GÜRKAN AKGÜNEŞ, SERHAT ÜNAL, ELVAN EZBER İstanbul 
   
   Beşiktaş'ta trafik polisleri arasında çıkan tartışma, silahlı çatışmaya dönüştü. Polislerden Reyhan Emre Şen, iki meslektaşını ve havlayan bir köpeği vurduktan sonra, durumu telsiz anonsuyla merkeze bildirip teslim oldu. 
   İki trafik polisinin öldürüldüğü olay şöyle gelişti... Beşiktaş Yıldız Otoparkı'nda bekleyen Trafik Denetleme Şube Müdürlüğü'nde görevli 34 A 5630 plakalı ekip otosunun yanına, dün sabah 05.30 sıralarında, 34 A 5631 plakalı aynı şubede görevli bir başka ekip otosu geldi. 
   Ancak, üç polis memuru arasında tartışma çıktı. Araç dışında da süren tartışma sonrası, tabancasını çeken polis memuru Reyhan Emre Şen, meslektaşlarına kurşun yağdırdı. Arkadaşlarının da silahla karşılık verdiği olayda, polis memuru Dursun Demir 30 olay yerinde, ağır yaralanan Naci Akarsu 40 da, kaldırıldığı Şişli Etfal Eğitim ve Araştırma Hastanesi'nde öldü. Şen, olay yerinde bulunan ve kendisine havlayan bekçi köpeğini de vurdu. 
   
   Uyuşturucu iddiası 
   Olayın hemen ardından ekip otosuna dönen Şen, polis telsizinden, "Beni uyuşturucuya ve rüşvete teşvik eden iki arkadaşımı vurdum. Gelin, teslim olacağım" şeklinde anons yaptı. Olay yerine gelen polis ekiplerince gözaltına alınan Şen'in üzerinde, Baretta marka tabanca ile 9 mermi bulunan şarjör bulundu. Şen'in ateş açtığı, ancak isabet ettiremediği diğer polis memuru Alphan Taşer ise olay yerinden kaçarak bir taksiyle polis merkezine gitti. İstanbul Emniyet Müdürü Celalettin Cerrah'ın da geldiği olay yerinde yapılan incelemede, 24 adet boş mermi kovanı bulundu. 
   Bir ay önce göreve başladığı bildirilen Şen, sağlık kontrolünden geçirildikten sonra Cinayet Büro Amirliği'ne gönderildi. Ancak avukat görüşme odasında tutulan Şen, cama kafa atınca, boğazı kesildi. 
   
   "Rüşvete karşı çıktım" 
   Şen'in, sözlü olarak verdiği ilk ifadesinde "Rüşvet alıyorlardı. Uymamı istediler, karşı çıktığım için komplo kurdular, akşam yediğim kokorecin içine eroin koydular, rüşvete alıştırmak için uyuşturucuyla kandırmak isteyen iki kişiyi vurdum" dediği öne sürüldü. Savcıya ifade veremeyen Şen, gözaltı süresi uzatılarak, Asayiş Şube Müdürlüğü'ne geri gönderildi. 
   Bu arada olayın tanığı olarak savcılıkta ifade veren bir dispanserin idare amiri şunları söyledi "Camdan baktım. Bir polisin elinde tabanca vardı. 'Şerefsizler, hap içip, uyuşturucu kullanıyorsunuz, kadın satıyorsunuz. Beni bu işlere alet etmeye çalışıyorsunuz, vururum sizi' diye bağırdı. Karşısındaki polis silahına davrandı, ancak o erken ateş etti. 
   
   
</TEXT>
</DOC>
