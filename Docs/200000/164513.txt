<DOC>
<DOCNO> 164513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/magazin/amag.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'KINALI KAR' nefes kesecek 
</HEADLINE>
<TEXT>

Yaz tatiline girecek dizide gelişmeler heyecanı doruğa çıkaracak ve Nazar, bebeğinin babasını açıklayacak... 
     BİRSEN ALTUNTAŞ 

     Bebeğin babası kim 
     KANAL D'nin reyting rekortmeni dizisi 'Kınalı Kar', bugün yayınlanacak muhteşem finaliyle sezona veda edecek. Başrollerini Emrah ile Özlem Conker'in paylaştığı dizinin son bölümünde birbirinden çarpıcı sürpriz gelişmelerle heyecan doruğa çıkacak. 39'ncu bölümü yayınlandıktan sonra 'yaz tatili'ne girecek dizide, aşık olduğu 'Ali Öğretmen' yerine 'Cabbar Ağa' ile evlenen 'Nazar' karnında taşıdığı bebeğin babasını açıklayacak. 
     
     'Ağa' çıldıracak 
     BU durum, iktidarsız olduğunu 'Nazar'a açıklayan 'Cabbar Ağa'yı çılgına döndürecek. Yastık altında bulunan bir fotoğraf köyde işleri karıştırırken, Sinemis Candemir'in oynadığı 'Doktor Ece', 'Ali Öğretmen'i şoka sokacak. Nurseli İdiz'in canlandırdığı 'Süreyya Hanım'ı savcı, hem sorgulamak hem de 'Yusuf' ile yüzleştirmek için adliyeye getirtecek. 'Hanım', bir yolunu bulup Yusuf'u tehdit ederek ifadesini değiştirmesini sağlayacak. 
     
     Yine Kanal D'de 
     'KINALI Kar', yeni yayın döneminde de bir sürprizle Kanal D'de olacak. Dizi '4 yıl sonra' alt yazısıyla başlayacak. Senarist Özgür Evren Heptürk ise, 'Kınalı Kar'ın bu kadar sevilmesinin sebebini şöyle açıkladı "İnsanları yaşadıkları, etraflarında gördükleri ve hissettikleriyle yüzleştirdiğimiz için dizi çok beğenildi. Nasıl görünürlerse görünsünler, karakterler hayatın içinden. Sonuçta 'Kınalı Kar' hayattan bir masal." 
     

</TEXT>
</DOC>
