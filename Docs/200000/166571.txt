<DOC>
<DOCNO> 166571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sondun05.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush yönetimi zorda... Irak'ta kitle imha silahları nerede.. 
</HEADLINE>
<TEXT>

     Amerikan TİME dergisinin son sayısında yer alan bir haber, Bush yönetiminin Irak'ın devrik lideri Saddam Hüseyin'in sahip olduğunu öne sürdüğü kitle imha silahlarını bulmak bir yana bunları kimin bulacağını bile bilmediğini ortaya koydu. 
     ABD Başkanı George Bush'un, son Ortadoğu gezisi sırasında Katar'ın başkenti Doha'da, Irak'ta görev yapan üst düzey askeri ve sivil erkanla yaptığı özel konuşmaları yayınlayan TİME'a göre, Bush ''aklına takılı olan'' asıl soruyu Bağdat'taki en üst düzey Amerikalı yönetici Paul Bremer'e sordu. 
     ''Kitle imha silahlarını bulmakla sen mi görevlisin '' diye soran Bush, Bremer'den ''Hayır. Ben sorumlu değilim'' cevabını aldı. Bush bu kez aynı soruyu ABD Merkez Karargahı Komutanı General Tom Franks'a yöneltti ancak o da ''bunun kendi işi olmadığını'' söyledi. Bunun üzerine biraz kızan Bush ''Öyleyse kim sorumlu '' diye ortaya sordu. Soruya cevap arayan Bush'un yardımcıları, kendi aralarında bir süre tartıştıktan sonra Savunma Bakanı Donald Rumsfeld'in az bilinen yardımcılarından Stephen Cambone'un ismini ortaya attılar. Bunun üzerine Bush şaşırmış halde, ''Kim '' diye yeniden sormak zorunda kaldı. 
     TİME dergisi Bush yönetiminin önde gelen isimlerinin son zamanlarda giderek daha sık sorulmaya başlanan kitle imha silahları ile ilgili sorulara ''eninde sonunda bulunacaklar'' yollu bir cevap vermeye başladıklarına da dikkat çekti. 
     Ancak 3. ayına giren aramalardan bir türlü sonuç alınamadığını kaydeden dergi, Kongre'deki Bush taraftarı ve aleyhtarlarının, savaş öncesinde kaleme alınan 19 ciltlik istihbarat raporlarındaki bilgileri mercek altına yatırarak nerede yanlış yapıldığını ortaya çıkarmaya çalıştıklarını yazdı. 
     ABC News kanalına açıklamada bulunan senato istihbarat komitesinin cumhuriyetçi üyesi Chuck Hagel, ''Kitle imha silahlarının Bush yönetiminin güvenilirliği üzerinde kara bulut gibi dolaştığını'' söyledi. 
     TİME, şimdiye kadar Bush'un her yaptığını alkışlayan kongre üyelerinin bile şimdilerde şüphe belirtmeye başladıklarına dikkat çekti. 
     
     DİKKATLER CHENEY'İN ÜZERİNDE 
     Bu arada, savaş öncesinde Merkezi Haberalma Teşkilatı CIA merkezini sık sık ziyaret ederek analistlerin raporlarını yönlendirmeye çalışan Başkan Yardımcısı Dick Cheney'in işlevinin ne olduğunun sorgulanmaya başlandığı bildiriliyor. 
     Dışişleri Bakanı Colin Powell'in da BM Güvenlik Konseyi'nde yaptığı takdimde söylediği her sözün doğru olduğunu CIA kaynaklarından doğrulatmaya çalışmakla birlikte, şimdi bu sözlerin hemen hiçbirinin ispatlanamadığı haberde yer aldı. 
     
     İŞ TENET'E KALDI 
     TİME, Doha'daki konuşmadan sonra Başkan Bush'un kitle imha silahlarının bulunması görevini CIA Başkanı Tenet'e verdiğini Tenet'in ise eski BM denetçisi David Kay'i bu iş için angaje ettiğini belirtti. Haberde, ''Tenet silahları bulamasa bile, töhmet altında kalmaktan kurtulmak için bir bahane bulmak zorunda'' denildi. 
     
</TEXT>
</DOC>
