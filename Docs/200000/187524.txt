<DOC>
<DOCNO> 187524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/soneko27.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Siemens'ten taklit ürünlere karşı "ihbar et" kampanyası... 
</HEADLINE>
<TEXT>

     Siemens Türkiye, son yıllarda satışı giderek artan ve yasadışı yollarla yurda getirilen taklit şalt ve enstalasyon ürünlerine karşı ''İhbar Et'' kampanyası başlatacak. 
     Yurt çapında 11 Ekim'de başlayacak kampanya ile Türk ekonomisine büyük yük getiren vergi kaçağının yanı sıra işgücü ile can ve mal kaybına yol açan sahte ve taklit ürünlerin kullanımı konusunda toplumun bilinçlendirilmesi hedefleniyor. 
     TV, gazete ve dergi reklamları ile duyurulacak olan kampanya ile vatandaşlar, sahte ve taklit ürünlerin tehlikeleri hakkında bilgilendirilecek. 
     Bu sorunla karşılaşanlar 444 0 747 numaralı telefonu arayabilecekler ya da ihbar siemens.com.tr adresine e-posta göndererek, sahte olduğundan şüphelenilen ürünleri bildirebilecekler. 
     Kampanyanın kamuoyuna duyurulması amacıyla düzenlenen basın toplantısında konuşan Siemens Otomasyon ve Kontrol Sistemleri Bölüm Direktörü Kaya Tütengil, şalt ve enstalasyon pazarının yüzde 25'lik kısmını sahte ürünlerin oluşturduğunu belirtti. 
     Konuyla ilgili mahkemelerde süren davaları bulunduğunu kaydeden Tütengil, ''İlk davamızı 1998 yılında açtık. 5 yıl geçmesine rağmen mahkeme hala devam ediyor. Şu anda 5 davamız var'' dedi. 
     Türkiye'de belge verme yetkisi olan TSE'nin de bu konuda yanıltıldığını savunan Tütengil, ''Çin'de önce uygun fabrika gösteriliyor. Belgeleme orada yapılıyor. Ancak ürünler başka fabrikadan geliyor'' diye konuştu. 
     Tütengil, rekabeti, geliştirici unsur olarak gördüklerini, savaşlarının kalitesiz, sahte ve taklit ürünlere karşı olduğunu kaydetti. 
     Kampanyaya Sanayi ve Ticaret Bakanlığı, İSO, TSE, EMO, ETMD, EMSAD ve Ulusal Enerji Forumu'nun da destek verdiğini bildiren Tütengil, 1958 yılından beri Türkiye'de faaliyet gösteren Siemens'in bugüne kadar 900 milyon marklık yatırım yaptığına işaret etti. 
     Taklit ve sahte ürünlerin yalnız kendi problemleri olmadığını, bütün sektörleri ilgilendirdiğini ifade eden Tütengil, AB ülkelerinde tüketicinin, dağıtım kanallarının bilinçli, devlet de denetleme görevini yerine getirdiği için bu tür problemlerle karşılaşılmadığını söyledi. Tütengil, bu tür ürünlerin Türkiye'ye girerken engellenmesini istedi. 
     
     KAMPANYAYA 300 BİN EURO'LUK BÜTÇE 
     Soruları da yanıtlayan Tütengil, bu kampanyanın diğer sektörlere de öncü olabileceğini belirtti. 
     Siemens ürünlerinden cep telefonunda aksesuar ürünlerinde taklit olabileceğini, beyaz eşyada ise taklit olduğunu zannetmediğini dile getiren Tütengil, kampanyaya 300 bin Euro yaklaşık 492 milyar lira bütçe ayırdıklarını bildirdi. 
     Siemens Şalt ve Enstalasyon Teknigi Kısım Müdürü Cahit Atalay da, kampanya çerçevesinde tüm Türkiye çapında bayi ve müşterilerine yapacakları bilgilendirme toplantılarının yanı sıra Siemens'in sahte ve taklit ürünlere karşı mücadelesini yasal platformlarda da sürdüreceğini söyledi. 
     
</TEXT>
</DOC>
