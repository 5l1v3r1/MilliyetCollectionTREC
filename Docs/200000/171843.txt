<DOC>
<DOCNO> 171843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/ekonomi/eko02.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Denizden geçip derede boğulmayalım 
</HEADLINE>
<TEXT>

   Ekonomik göstergeler düzelse de kamuda israfın sürdüğünü belirten TOBB Başkanı Hisarcıklıoğlu, "Yalancı bahara kanarsak, denizi geçer ama derede boğuluruz" dedi 
      YAŞAR ANTER Bodrum Muğla DHA 
   
   Türkiye Odalar ve Borsalar Birliği TOBB Başkanı Rifat Hisarcıklıoğlu, ekonomik göstergelerdeki iyileşme belirtilerinin yarattığı olumlu gelişmeye en büyük tehdidin, kamu harcamalarındaki savurganlık olduğunu söyledi. Hisarcıklıoğlu, "Bu yapı yüzünden denizi geçer derede boğuluruz" dedi. 
   Bodrum Ticaret Odası'nda Ticaret Odaları Konsey Toplantısı'na katılan Hisarcıklıoğlu, yılın tümünde 45 katrilyon lira açık vermesi beklenen bütçede daha ilk altı ayda 25 katrilyonluk açık oluştuğunu belirterek, şöyle konuştu 
   
   Harcama gelirden hızlı arttı 
   "Bütçe gelirlerinde yüzde 25'lik artış sağlanmasına rağmen, harcamalar yüzde 29 büyüdü. Bu oran geçen yıla oranla yüzde 39 daha fazla. Kısacası kamunun küçülmesi yine başka bir bahara kaldı. Üstelik bütçedeki bu kötü performans vergi gelirlerinin, enflasyonun da üzerinde, yüzde 46 oranında arttığı bir dönemde gerçekleşti. Ekonomik göstergelerdeki düzelmelere rağmen, kamudaki bu savurgan ve israfçı yapı kaldığı sürece, kaderimiz şubat ayındaki ılık havalara aldanıp, çiçek açan ağaçların akıbetine döner. Denizi geçer ama derede boğuluruz." 
   Hisarcıklıoğlu, "Devleti küçültmemenin sonuçlarının daha acı olacağını 2001 yılında gördük. Bu yapıyı değiştirmezsek, çocuklarımız yaşamlarına daha diplerde başlamak zorunda kalacak" dedi. 
   TOBB Ticaret Odaları Konsey Başkanı Ekrem Demirtaş da sonbaharda kriz bekleyenlerin sesinin yine yükselmeye başladığını belirterek, "Açıkça görülüyor ki 'Krizden çıktık, rahatlayabiliriz' denilecek bir ortama girilmemiştir" diye konuştu. 
   
   'Suçluyla suçsuz yeterince ayırt edilmiyor'    Hisarcıklıoğlu hükümetin yolsuzluklarla yaptığı mücadelede toptancı bir yaklaşım sergilediğini, suçlu ile suçsuzun yeteri kadar ayırt edilmediğini belirtti. Sorumluların tam belirlenmemesi nedeniyle, yargılamalardan çıkan cezaların çok istisnai hale geldiğini vurgulayan TOBB Başkanı, "Büyük bir kampanyayla başlatılan yolsuzlukla mücadele sonucunda, yeterli cezalandırma çıkmıyor, bu durum kamuoyunda yapanın yanına kalır imajını güçlendiriyor, toplumun adalet duygularını incitiyor'' dedi. 
   Ticaret Odaları Konsey Başkanı Ekrem Demirtaş ile Bodrum Ticaret Odası Başkanı Ata Aya'nın başkanlığını yaptığı toplantıya Muğla Valisi Hüseyin Aksoy, Sanayi Bakanlığı Müsteşarı Adem Şahin, Kaymakam Osman Ekşi ve 60'a yakın konsey üyesi katıldı. 
   
   
</TEXT>
</DOC>
