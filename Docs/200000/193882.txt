<DOC>
<DOCNO> 193882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/ekonomi/eko01.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Vestel, Rusya'da ilk Türk televizyon fabrikasını açtı 
</HEADLINE>
<TEXT>

   Zorlu Grubu'nun amiral gemisi Vestel, Rusya'da ilk Türk televizyon fabrikasını kurarak yılda 1 milyon televizyon üretimi yapmayı hedefliyor 
      
   Zorlu Grubu'na ait Vestel, Rusya'da TV üretimi yapan ilk yabancı şirket unvanını aldı. Vestel Şirketler Grubu Dış Ticaret Sorumlusu Turan Erdoğan, bir grup Rus ve Türk gazeteciye, üretime başlayan fabrikada bir tanıtım turu yaptırdıktan sonra basın toplantısı düzenledi. 
   
   500 kişi çalışacak 
   Vestel'in ilk etapta TV seti üretimi yapacağı Moskova'ya 120 kilometre uzaklıktaki Aleksandrov kasabasındaki tesisinde, şu ana kadar 15 milyon dolarlık yatırım yaptıklarını ifade eden Erdoğan, "Buradaki yatırım yaklaşık 40 milyon dolar civarında olacak. Şu anda fabrikamızda 150 kişi çalışıyor ama bu rakam da 500 kişiye kadar çıkacak'' dedi. 
   
   'Yabancı değiliz' 
   Şirketlerinin ilk etapta televizyon sistemleri üreteceğini ve aşamalı olarak DVD, DVB gibi ürünleri de yapacağını kaydeden Erdoğan, fabrikanın tam kapasiteyle üretime geçmesinden sonra, üretimin yarısının Vestel ürünleri için, diğer yarısının da diğer markalar için olacağını söyledi. 
   Rusya piyasasına yabancı olmadıklarını ve daha önce değişik isimler altında Rusya'da mallarını sattıklarını ifade eden Turan Erdoğan, uzun bir araştırma sonucu Rusya gibi büyüyen ve gelecek vaad eden bir pazarda yatırım yapma kararı aldıklarını açıkladı. 
   
   40 milyon dolara malolacak    Rusya'daki tanıtım reklamlarına 10 Kasım'dan itibaren başlayacaklarını söyleyen Erdoğan, televizyon ve gazetelerde yer alacak reklam kampanyası için ilk etapta 2 milyon dolarlık bir bütçe ayırdıklarını belirtti. Kendilerini çok zorlu bir rekabetin beklediğini, ancak diğer yabancı TV şirketlerinin de yatırımlarını ilgiyle izlediklerini belirten Erdoğan, burada nihai hedeflerinin yılda 1 milyon TV seti üretmek olduğunu söyledi. Vestel'in 40 milyon dolara malolacak tesisi, 25 bin metrekare kapalı bir alana kurulu bulunuyor. Erdoğan bir soru üzerine, daha önce yerel halktan bir ortaklarının bulunduğunu, ancak bu ortaklarının ekonomik durumundan dolayı hissesinin tamamını kendilerinin devraldığını ve şu anda hiçbir ortaklarının bulunmadığını kaydetti. 
   
   
</TEXT>
</DOC>
