<DOC>
<DOCNO> 193454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sondun11.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İsveçliler, içkide indirim yapan Danimarka'ya hücum ediyor 
</HEADLINE>
<TEXT>

     İsveçliler, alkollü içki fiyatlarında yüzde 50 indirime giden Danimarka'ya özel otobüs seferleri düzenliyor. 
     Danimarka, 1 Ekim'den itibaren alkollu içkilere uyguladığı vergide yüzde 50 indirime gitti. Vergilerin düşmesiyle içki fiyatlarının yarı yarıya ucuzladığı Danimarka, İsveçlilerin yoğun ilgisiyle karşılaştı. 
     Daha önce alkollu içki fiyatlarının ucuz olduğu Almanya'yı tercih eden İsveçliler, şimdi fiyatların daha düşük olduğu komşu ülke Danimarka'ya gidiyor. Artık İsveç'in birçok kentinden Danimarka'ya otobüs seferleri de düzenleniyor. Daha fazla alkol almak isteyen İsveçliler, Danimarka'ya eşleri ve çocuklarını da götürüyor. 
     Danimarka da bu talep patlamasından memnun. Alkollu içki satan dükkanlar kapasitelerini her geçen gün artırıyor. 
     
     İSVEÇLİ 2 POLİS ''AŞIRI HIZDAN'' YARGILANDI 
     STOCKHOLM A.A - İsveç'te iki polis memuru, mafya tarafından ölümle tehdit edilen bir kişiyi ekip arabasıyla başka bir şehre götürürken hız sınırını aştıkları gerekçesiyle mahkemeye çıkarıldı. 
     Polis memurları, arkasına karavan bağlı ekip arabasına aldıkları önemli tanığı, Straengnaes şehrinden Skaone bölgesinde başka bir yere götürmek için E-4 karayoluna çıktı. Ülkenin güneyindeki Skaone bölgesinde 80 km hız yapmaları gereken yolda 94 km'lik hızla giden polis memurları, yol kenarındaki kameraya yakalandı. Polis memurlarına aşırı hızdan önce para cezası verildi. Para cezasını ödemeyi kabul etmeyen İsveçli polis memurları hakkında daha sonra dava açıldı. 
     Aşırı hız yapmak suçundan hakim karşısına çıkan polis memurları, savunmalarında görev gereği hız yapmak zorunda kaldıklarını söylediler. 
     
</TEXT>
</DOC>
