<DOC>
<DOCNO> 185188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/dunya/adun.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Devrilen ağaç İtalya'yı kararttı 
</HEADLINE>
<TEXT>

   İsviçre'de fırtınanın devirdiği bir ağaç, Fransa'dan İtalya'ya elektrik taşıyan hatları koparınca tüm İtalya 10 saat süreyle elektriksiz kaldı 
      DIŞ HABERLER SERVİSİ 

   
   İtalya'da elektrikler dün sabaha karşı yerel saatle 03.30'da TSİ 04.30 kesildi. Yaklaşık 57 milyon kişiyi etkileyen 10 saatlik kesintinin, İsviçre'deki şiddetli fırtına sırasında devrilen bir ağaçtan kopan dalların, Fransa'dan İtalya'ya uzanan bir elektrik nakil hattına çarparak, hattı devre dışı bırakması sonucu gerçekleştiği belirtildi. Kesintiyle bağlantılı olarak dört kişinin öldüğü açıklandı. 
   Ağustosta ABD ile Kanada'da meydana gelen ve 50 milyon kişinin karanlıkta kaldığı kesintiyi bile gölgede bırakan, İtalya'daki son 10 yılın en büyük elektrik kesintisi, Sardunya Adası dışında tüm ülkeyi karanlığa gömdü. Başkent Roma'da sabaha kadar tüm bar, lokanta ve müzelerin açık kaldığı "Beyaz Gece" partisi de "Karanlık Gece"ye dönüştü, dev kent partisinde kaos çıktı. 
   
   Elektrikte dışa bağımlı 
   İsviçre elektrik şirketlerinden Atel'in sözcüsü Rolf Schmid, İsviçre'nin Brunnen kasabasında fırtına nedeniyle devrilen bir ağacın dallarının, İtalya'ya uzanan 380 bin voltluk bir nakil hattına çarparak hattı devre dışı bıraktığını söyledi. Aşırı yüklenme nedeniyle önce İsviçre'deki başka bir hattın ardından da Fransa'daki iki hattın devre dışı kaldığını kaydeden Schmid, en sonunda İtalya'yla bütün bağlantının kesildiğini belirtti. İtalyan elektrik şebekesi GRTN'nin Başkanı Andrea Bollino da, elektrik ihtiyacını ithalatla sağlayan İtalya'nın "yabancı ülkelere bağımlı olması" ve elektrik talebinin hızla artmasını sorunun asıl kaynağı olarak gösterdi. Arıza, İtalya'nın elektrik konusundaki dışa bağımlılığını gözler önüne serdi. 
   İsviçre'nin Cenevre kentinde de, sabaha karşı üç saatlik bir elektrik kesintisi yaşandı. Kesinti, dün öğle saatlerinde giderildi. 
   
   10 saatlik kaos 
   Dev elektrik kesintisine hazırlıksız yakalanan İtalya'da, şunlar yaşandı 
   Roma'da düzenlenen "Beyaz Gece" partisi nedeniyle sokaklarda olan onbinlerce kişi evlerine dönemedi, dışarıda sabahladı. Binlerce kişi metroda mahsur kaldı. Ülke çapında 110 tren, elektrik arızası yüzünden yolda kaldı, trenlerdeki 30 bin yolcu mahsur kaldı. Tüm tren seferleri durdu. İki yaşlı kadın karanlıkta merdivenden düşerek, biri de giysisi mumla tutuşunca öldü. Çalışmayan trafik ışıkları nedeniyle yaşanan trafik kazalarında bir kişi öldü. Roma'da elektriğe bağlı sabit ev telefonları çalışmadı. Jeneratörsüz hastanelerde kaos yaşandı. 
   
   
   
</TEXT>
</DOC>
