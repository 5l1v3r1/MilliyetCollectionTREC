<DOC>
<DOCNO> 185064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/spor/spo02.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Serhat beni kurtardı 
</HEADLINE>
<TEXT>

   Ayağı kaydığı için penaltı kaçıran Van Hooijdonk, kariyerinde ilk kez böyle birşey başına geldiğini söyledi, "Serhat golü atmasa, haklı olarak herkes beni suçlayabilirdi" dedi 
      
   Frikik bulamadı 
   ATTIĞI gollerle Fenerbahçe'nin üst sıralarda yer almasında önemli katkısı bulunan Pierre Van Hooijdonk dün attığı penaltıda ayağı kaydı, vuruşu auta çıktı. Karşılaşma öncesinde 15 dakika frikik çalışan duran topların usta ismi, ceza sahası dışından bol bol atış kullandı. Ancak Sarı - Lacivertliler, ceza sahasına yakın bölgeden hiç frikik atışı bulamayınca, Hooijdonk amacına ulaşamadı. 
   
   En son Revivo... 
   KARİYERİNDE ilk kez böyle birşeyin başına geldiğini söyleyen Hollandalı futbolcu, "Skor 0-0 iken bir penaltı kaçırdım. Ama Serhat bana yardımcı oldu. Maç berabere bitse, herkes haklı olarak beni suçlayabilirdi. Kazandığımız için çok mutluyum. En son 3 yıl önce penaltı kaçırdım" dedi. Öte yandan Fenerbahçe, en son 2001 - 2002 sezonunun 30. haftasında Göztepe maçında Revivo'nun ayağından penaltı kaçırmıştı. 
   
   Yıldırım'dan seçim yatırımı    FENERBAHÇE Başkanı Aziz Yıldırım, birçok kongre üyesini, takımın özel uçağıyla İzmir'e götürdü. Yıldırım'ın, seçim yatırımı olarak yorumlanan bu hareketini Diyarbakırspor deplasmanında da yapmış, Denetleme Kurulu üyelerini takımla birlikte seyahate götürmüştü. Bu tavır, Sarı - Lacivertli camiada, "Oy topluyor" olarak yorumlanmıştı. 
   
   Sürpriz çıkarma    Saran, Barcelona Başkanı Joan Laporta ile buluştu, Katalan kulübünün yönetimi hakkında bilgi edindi 
   MEHMET ÇİFTÇİ 

   Davetli gitti 
   FENERBAHÇE eski Futbol Şubesi Sorumlusu Sadettin Saran, İspanya'ya sürpriz çıkarma yapıp, Barcelona Başkanı Joan Laporta ile görüştü. Laporta'nın davetlisi olarak Barcelona'ya gittiği öğrenilen Saran'ın, Katalan kulübünün yönetimi konusunda bazı bilgiler aldığı belirtildi. 
   
   Kongre hazırlığı mı 
   LAPORTA ile samimi diyaloğu gözlenen Saran, "Fenerbahçe'ye başkanlık için mi hazırlanıyorsunuz " sorusuna ise tebessümle karşılık verdi. Sarı - Lacivertliler'in eski yöneticisi, Laporta ile çok faydalı bir görüşme yaptığını söyledi. Rüştü'yü de ziyaret eden Sadettin Saran, birlikte akşam yemeği yedi. 
   
   
</TEXT>
</DOC>
