<DOC>
<DOCNO> 197111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sontur33.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeşitli bankalarda çalışan bir grup HSBC'ye çiçek bıraktı 
</HEADLINE>
<TEXT>

     Çeşitli bankaların çalışanlarından oluşan bir grup, Levent'te dün patlamanın meydana geldiği HSBC Bank Genel Müdürlüğü binası yakınına ölenlerin anısına çiçek bıraktı. 
     Değişik bankalarda çalışan grup, Büyükdere Caddesi üzerine gelerek, dünkü patlamanın gerçekleştiği HSBC Genel Müdürlüğü binası önüne ölenlerin anısına çiçek bırakmak istedi. 
     Güvenlik gerekçesiyle binanın önüne alınmayan grup, yanlarında getirdikleri karanfilleri yolun karşı tarafındaki kaldırıma bıraktı. 
     ''Saldırıyı kınadıklarını, terörden ve bu tür saldırılardan da korkmadıklarını'' belirten bankacılar, daha sonra olay yerinden ayrıldılar. 
     Bu arada, HSBC Bank'ın çeşitli şubelerinin çalışanlarından oluşturulan bir ekip, emniyet birimlerinden alınan izinle genel müdürlük binasının bazı katlarına girdi. 
     İçeriye girerken kask takan ekiptekilerin, olaydan yaralı kurtulan arkadaşlarının özel eşyalarını toplayarak emniyet güçlerine teslim ettikleri, bu eşyaların da sahiplerine verileceği öğrenildi. 
     
</TEXT>
</DOC>
