<DOC>
<DOCNO> 189116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sontur14.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'de İKÖ zirvesinde önemli mesajlar... 
</HEADLINE>
<TEXT>

     Cumhurbaşkanı Ahmet Necdet Sezer, Türkiye'nin Irak'ın istikrarına ve yeni döneminin hazırlanmasına desteğinin çeşitli alanlarda süreceğini belirterek, Türkiye'nin Irak vizyonunun da, Irak halkının ve uluslararası toplumun kolektif vizyonu olduğunu, ''başka özel bir gündem'' içermediğini kaydetti. 
     Sezer, İslam Konferansı Örgütü'nün 10. dönem devlet ve hükümet başkanları zirvesi çerçevesinde yaptığı konuşmada, gerek İslam dünyasının yapması gereken reformlar, gerekse Türkiye'nin Irak politikasına ilişkin önemli mesajlar verdi. 
     Irak'ın komşularına ve bölge ülkelerine özel bir sorumluluk düştüğünü vurgulayan Sezer, Türkiye'nin Irak'ın komşusu ve Irak halkının dostu olarak yenide yapılandırma sürecinde elinden gelen katkıyı yapmaya devam edeceğini bildirdi. 
     Cumhurbaşkanı Sezer, İslam dünyasının ciddi bir yenilenme ve reform sürecine ihtiyacı olduğu mesajını verdiği konuşmasında, İKÖ üyelerine şunları söyledi 
     ''Temel bir tercihle karşı karşıya bulunmaktayız. Ya ev ödevimizi yapmayarak, bugünkü konumumuzla yetineceğiz ya da kendimizi sorgulayarak, cesur kararlar alacak ve İslam dünyasının çıtasını yükselteceğiz.'' ''Irak en kısa süre içinde düzlüğe çıkmalı, Irak halkı tam egemenliğine bir an önce kavuşmalıdır'' diyen Cumhurbaşkanı Sezer, Irak'ta asayiş ve istikrarın sağlanmasına paralel olarak egemenliğin giderek Iraklılara devredilmesi gerektiğini kaydetti. Sezer, sözlerini şöyle sürdürdü 
     ''Bu süreçte Irak'ın toprak bütünlüğünün ve siyasi birliğinin korunması bizim için vazgeçilmez ilkelerdir. Irak'ı meydana getiren bütün nüfus kesimlerinin bu temel ilkeler çevresinde kenetlenmesi, Irak için olduğu kadar bu bölgenin istikrarı açısından da büyük önem taşımaktadır.'' Cumhurbaşkanı Sezer, Türkiye'nin Irak'ın komşusu ve Irak halkının dostu olarak yeniden yapılandırma sürecinde elinden gelen katkıyı yapmaya devam edeceğini, Irak'a yapılan insani yardımların ana ulaşım yollarından biri haline geldiğini belirtti. Her gün binlerce kamyonun Türkiye'den Irak'a, Irak'tan da Türkiye'ye geçtiğini ifade eden Sezer, Türkiye'nin Irak'a elektrik vermeye başladığına da işaret etti. 
     Sezer, konuşmasını şöyle sürdürdü 
     ''Irak'ın istikrarına ve yeni döneminin hazırlanmasına desteğimiz çeşitli alanlarda sürecektir. Bu katkılar, Türkiye'nin Irak'a ilişkin temel vizyonunun somut yansımaları olacaktır. Türkiye'nin Irak vizyonu da, Irak halkının ve uluslararası toplumun kollektif vizyonudur, başka özel bir gündem içermemektedir.'' Başta BM olmak üzere uluslararası toplumun Irak halkının bu güç döneminde etkin roller üstlenmesi gereğine işaret eden Sezer, Türkiye'nin BM Güvenlik Konseyi'ndeki çalışmalara bu anlayışla baktığını bildirdi. 
     Cumhurbaşkanı Sezer, İKÖ'nün de, üyesi olan Irak'taki olumsuz gelişmeler karşısında hareketsiz kalmaması gerektiğini ifade etti. 
     Sezer, Soğuk Savaş'ın sona ermesinin ardından dünyanın bir değişim sürecinden geçtiğine işaret ederek, bu sürecin hem olumlu hem de olumsuz sonuçlarına tanık olunduğunu kaydetti. 
     Coğrafi uzaklıkların eskisi kadar anlam taşımadığı günümüz dünyasında sorunların da küreselleştiğini belirten Sezer, bu sorunlara bireysel çözümler arama döneminin geride kaldığını, küresel çözümler arama gereğinin ön plana çıktığını bildirdi. 
     Cumhurbaşkanı Sezer, bu çerçevede İKÖ'nün bugüne kadar önemli işlevler gördüğünü, çeşitli kazanımlar sağladığını belirterek, ''Ancak hepimizin beklentisi, örgütümüzün saygınlığının, güvenilirliğinin ve etkinliğinin daha da güçlendirilmesi, İslam dünyasının ve genel olarak uluslararası toplumun gündemindeki sorunların çözümüne daha fazla katkıda bulunmasıdır'' diye konuştu. 
     İKÖ'nün potansiyel gücünü yeterince yansıtamadığı kanısının yaygın olduğunu söyleyen Sezer, ''Bu durumda yapmamız gereken hem üye ülkeler hem de örgüt olarak kendi bahçemizi gözden geçirmek, ev ödevimizi yerine getirmektir'' dedi. 
     
     KKTC'NİN TAM ÜYELİĞİ KONUSU 

     Sezer, Türkiye'nin Kıbrıs'ta hakça ve yaşayabilir bir çözüm istediğini, BM Genel Sekreteri Kofi Annan'ın iyi niyet misyonunu bu çerçevede desteklemeye devam ettiğini bildirdi. 
     Kıbrıs'ta dili ve dini ayrı iki ulus ve onların kurduğu iki devlet bulunduğunu vurgulayan Sezer, KKTC'nin tüm kurumlarıyla büyüyen ve gelişen bir devlet yapısına sahip olduğunu kaydetti. 
     Cumhurbaşkanı Sezer, varılacak çözümün iki kesimliliği ve ada üzerindeki Türk-Yunan dengesini koruması gerektiğini de ifade etti. 
     Sezer, Müslüman Kıbrıs halkının 40 yıldır haksız bir ambargoyla karşı karşıya olduğunu anımsatarak, dost ve kardeş ülkelerin Kıbrıs Türk halkına ve attığı yapıcı adımlara destek vermesinin çözümü kolaylaştıracağını kaydetti. 
     KKTC'nin 1970'li yıllardan beri İKÖ'nün gözlemcisi olduğunu hatırlatan Sezer, KKTC'nin haklı bir tam üyelik beklentisi içinde olduğunu söyledi ve ''Oysa 20 yıl önce kendi devletini kurmuş olan Müslüman Kıbrıs Türkü, halen BM'nin bile artık kullanmadığı toplum sıfatıyla İKÖ'ye katılabilmektedir. KKTC, İKÖ'de hak ettiği yeri almalıdır'' dedi. 
     
     FİLİSTİN SORUNU 

     Sezer, zirvenin, İslam dünyası için kritik bir döneme rastladığına işaret ederek, Ortadoğu bölgesinin yeni bir dönemin eşiğinde olduğunu söyledi. 
     Yol haritası uyarınca atılacak adımların hızlandırılması için etkin bir işbirliği yapılmasını beklediklerini belirten Sezer, terör eylemleri ve güç kullanılması dahil yol haritasının uygulanmasını engelleyecek her türlü girişimin etkisiz kılınması için gerekli önlemlerin alınmasının önemine dikkat çekti. 
     Türkiye'nin geçmişte olduğu gibi bugün de Ortadoğu'da barışın egemen olacağı bir geleceğin kurulması için bütün taraflarla birlikte çalışmaya hazır olduğunu ifade eden Sezer, İsrail güvenlik kabinesinin Filistin lideri Yaser Arafat'ı sürgüne gönderme yönünde aldığı ilke kararı ve İsrail'in Suriye'ye karşı giriştiği hava saldırısını endişeyle karşıladıklarını bildirdi. 
     Sezer, ''İçinde bulunulan ortamda, bütün tarafların son derece ölçülü davranmaları büyük önem taşımaktadır'' diye konuştu. 
     
     BATI TRAKYA TÜRKLERİ 

     Cumhurbaşkanı Sezer, Batı Trakya Türklerinin seçilmiş müftüsü Mehmet Emin Aga'nın yakın zamanlarda bir kez daha mahkum edildiğini de hatırlatarak, İKÖ'nün Batı Trakya Müslüman Türk azınlığına desteğinin sürmesinin önemine işaret etti. 
     Bu arada, Sezer ve eşi Semra Sezer, Malezya Kralı Tuanku Syed Sirajuddin'in sadece kendi onuruna verdiği öğle yemeğine katıldı. 
     
</TEXT>
</DOC>
