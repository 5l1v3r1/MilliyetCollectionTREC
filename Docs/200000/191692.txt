<DOC>
<DOCNO> 191692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/ekonomi/eko01.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'yi de tetikledi 
</HEADLINE>
<TEXT>

   Rusya'daki şok düşüş, Türkiye'yi de etkiledi. Dolar 5.5 aylık aradan sonra 1 milyon 500 bin lira sınırını aşarken, borsa yüzde 2.03 düştü 
   EKONOMİ SERVİSİ 
   
   Rusya'nın enerji devi Yukos'un Başkanı Mihail Hodorkovski'nin gözaltına alınması, Türkiye'yi de olumsuz etkiledi. Rusya Borsası'nın yüzde 14 düşmesi, gelişmekte olan piyasalarda yabancı yatırımcının alacağı tavırla ilgili kaygıları artırdı. İMKB de bu gelişmelere paralel olarak Tüpraş önderliğinde bir gerileme yaşadı. 
   
   Tüpraş yüzde 6.56 tüştü 
   Tekel ve Tüpraş'ın özelleştirilmesine teklif veren firmaların, revize tekliflerin alınmasının ardından açıklanacak olması, piyasada "Tüpraş'a çok talep olmadığı" yönünde söylentilere neden oldu. Tüpraş dünü 11.400 liradan kapatırken, değer kaybı yüzde 6.56 oldu. 
   Borsadaki genel düşüş ise yüzde 2.03 oldu. Bilindiği gibi Yukos, birkaç ay önce Tüpraş'ın özelleştirilmesiyle ilgilendiğini açıklamış, ancak net bir gelişme olmamıştı. 
   
   Dolar 5.5 ay öncesinde 
   Yılbaşında 1 milyon 667 bin lira olan dolar, 24 Mart'ta en yüksek seviyesi olan 1 milyon 771 bin lirayı gördü. 24 Eylül'de yılın en düşük seviyesi olan 1 milyon 351 bin liraya kadar düşen dolar, 24 Eylül'den itibaren dalgalı bir yükseliş trendi izledi. 
   Ekim ayına 1 milyon 392 binden başlayan dolar, 13 Ekim'de 1 milyon 400 bini geçti. 1 milyon 492 bin liradan geçen haftayı tamamlayan dolar, dünkü değeriyle 12 Mayıs'tan bu yana, yaklaşık 5.5 ay sonra ilk kez 1 milyon 511 bin liraya yükseldi. Doların 24 Eylül'den bu yana artışı yüzde 12 olarak gerçekleşti. 
   
   
</TEXT>
</DOC>
