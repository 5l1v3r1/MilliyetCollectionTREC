<DOC>
<DOCNO> 163842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/spor/spo15.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

İstanbulspor'un stat inadı      GALATASARAY'IN Atatürk Olimpiyat Stadı'nı yıllık 150 bin dolara kiralamasının ardından, İstanbulspor'un da maçlarını bu statta oynama isteği, 15 Temmuz'da yeniden görüşülecek. Ancak Sarı - Siyahlılar, protokol şartlarının 150 bin dolardan daha az olmasını istiyor. İstanbulspor ile anlaşılması halinde, yeni sezon fikstürü buna göre hazırlanacak. 
     
Ogün, Konyaspor ile anlaşamadı      FENERBAHÇE'DE kadro dışı kalan Ogün'ü transfer etmek isteyen Konyaspor, bu futbolcudan yüksek ücreti nedeniyle vazgeçtikleri açıkladı. Basın Sözcüsü İbrahim Kaplan, ayrıca Göztepeli Zafer Biryol ile anlaştıklarını, iç transferde ise kaleci Metin ve kaptan Hamza dışında sorun kalmadığını ifade etti. 
     
İsmail Uyanık ağır cezalık      SAMSUNSPOR Başkanı İsmail Uyanık, 7 yıl önce Almanya'da bulunan bir şirkete verdiği, kulübe ait çeklerde sahtecilik yaptığı iddiasıyla ağır cezalık oldu. Alman şirketin avukatı tarafından, Samsun Birinci Ağır Ceza Mahkemesi'ne açılan davada, Uyanık ile Mali Asbaşkan Yusuf Yılmaz'ın 10 yıla kadar hapsinin isteneceği iddia edildi. 
     
Bursaspor'da kongre günü      BURSASPOR'UN Olağanüstü Genel Kurulu bugün yapılacak. Eski yönetici Fikret Üstenci ve AK Parti Bursa Milletvekili Şerif Birinç, adaylığını açıkladı. 3 bin 387 üyenin oy kullanabileceği kongrede çoğunluk sağlanamazsa kongre 25 Haziran'a ertelenecek. 
     
Gençler'den üç imza      OKAN Koç'un transferi sırasında Beşiktaş'ın Gençlerbirliği'ne verdiği üç genç Ali Cansun, Bülent Kocabey ve Ali Öztürk dün Kırmızı - Siyahlı kulübe imza attı. 2 yılı opsiyonlu olmak üzere 5 yıllık sözleşme imzalayan futbolcuları öven Başkan İlhan Cavcav, "Biz bir aileyiz, ben de onların babasıyım" dedi. 
     
Altın Ok Antalya'da      ULUSLARARASI Altın Ok 16. Grand Prix Okçuluk Turnuvası bugün Antalya'da başlayacak. Turnuvaya, 43 ülkeden 165'i erkek, 137'si bayan toplam 302 sporcu katılacak. 
     
San Antonio çıldırdı      NBA tarihinde ikinci kez şampiyonluğa ulaşan San Antonio Spurs'ın zaferi, San Antonio kentini çılgına döndürdü. Karşılaşma sonrası sokaklara dökülen binlerce Spurs taraftarı, şampiyonluğu gece boyunca kutladı. Kentin merkezindeki Commerce Caddesi'ni adeta karnaval alanına çeviren taraftarlar, özellikle NBA kariyerine nokta koyan "Amiral" lakaplı David Robinson'a büyük sevgi gösterisinde bulundu. San Antoniolu oyuncular da dün şampiyonluklarını özel düzenlenen bir törenle doyasıya kutladılar. 
     
Adana Demirspor perişan      İKİNCİ Lig A Kategorisi'nde mücadele eden Adana Demirspor'da süren maddi kriz her geçen gün daha kötü boyutlara ulaşıyor. Yönetim bütçesizlikten transfer konusunda hiçbir girişimde bulunamazken taraftarlar da kulüp önünde açlık grevi başlattı. Kulüp maddi sıkıntı nedeniyle futbolculara olan borcunu ve alınan malzemelerin parasını dahi ödeyemiyor. 
     
Havuzda final      DEPLASMANLI Birinci Lig Sutopu final maçları bugün başlıyor. Ataköy Açık Yüzme Havuzu'nda yapılacak maçlarda Galatasaray, Heybeliada, İYİK ve ASSK takımları karşı karşıya gelecek. Final maçları, 22 Haziran Pazar günü sona erecek. 
     

</TEXT>
</DOC>
