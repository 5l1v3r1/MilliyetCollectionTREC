<DOC>
<DOCNO> 159051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/son/soneko42.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB Başkanı Faizler çok yüksek, bu konuda çalışmak lazım 
</HEADLINE>
<TEXT>

     İMKB Başkanı Osman Birsen, düşük reel faizin daha fazla hisse senedi yatırımını teşvik eden ana unsur olduğuna işaret ederek, ''Ekonomik parametrelere bakıldığı zaman bu yüksek reel faizin oluştuğu dönemlere göre çok daha olumlu ekonomik şartların olduğunu biliyoruz. Bu bize yüksek reel faizlerin düşme istikametinde marjının olduğunu gösteriyor. O zaman bu konuda çalışmak lazım'' dedi. 
     KOTEDER'in düzenlediği ''Globalleşen Piyasalarda Halka Açık Kuruluşların Rolü ve Önemi'' konulu panelde konuşan Birsen, sermaye piyasası hareketlerinin bir şekilde gelişmekte olan ülkeler için kaçınılmaz bir şans ortaya çıkardığını, bu ülkelerin daha önce kıtlığını çektiği yabancı sermaye hareketlerini böylelikle çekme imkanına kavuştuğunu belirtti. 
     Bu hareketlerin 1990'lı yıllarda hızlandığını bildiren Birsen, 1997 yılında Güneydoğu Asya krizindeki şartlar dolayısıyla bir geri dönüşe girildiğini söyledi. Birsen, ''İşte bu geri dönüşte bizim ne yapmamız gerektiğinin işaretlerini de görmemiz lazım'' dedi. 
     Birsen, bugüne kadar İMKB ve SPK'nın daima son gelişmeleri, dünyadaki en liberal ve en güven verici uygulamaları sisteme dahil ettiklerini belirterek, ''O bakımdan şanslıyız'' dedi. 
     Kurumsal yönetim konusunun da bu şekilde bir girişim olduğunu ifade eden Birsen, bu konuyu Türkiye piyasasına İMKB'nin taşıdığını kaydetti. Birsen, şunları söyledi 
     ''Gerçekten halka açık şirketlerin geldiği nokta olarak bakıldığında, düşünüldüğü gibi çok kötü bir noktada olmadığımızı kabul etmemiz gerekiyor. Çünkü varılan noktaya ne kadar zamanda erişildiğine bakmak lazım. Hangi şartlarda bu elde edilmiş ona bakmak lazım. Sırf rakama baktığımız takdirde 39-40 milyar dolar civarında bir pazar gibi yeterli görmemek mümkündür. Hatta bazılarının yaptığı yanlış gibi, bunun İMKB'nin iyi çalışmadığı şeklindeki bir sonuca da bağlamak mümkündür. Ama bu yanlıştır. 
     Tarihi itibariyle aynı rakamı 1999-2000 yıllarında 120 milyar dolara ulaştıran aynı kurumdur, aynı yöneticilerdir. Demek ki her rakam tek başına bir başarı ölçüsüyse -ki ben ona inanmıyorum- başarının başarısızlığa dönüşmesi nedenlerinin ne olduğunu araştırmak lazım. Bana göre öyle bir araştırmaya gerek yok. Bütün bunlar bizim sermaye piyasamızı geliştirmemizi, yeni şirketleri piyasaya kazandırmamızı bir şekilde teşvik etmelidir.'' 
     
     ''FAİZLERİN SEVİYESİ HALA ÇOK YÜKSEK'' 
     Basın mensuplarının sorularını da yanıtlayan Birsen, faizlerin seviyesinin hala çok yüksek olduğunu belirterek, şunları kaydetti 
     ''Böyle günlük analiz tutmak mümkün değil ama ilke olarak düşünülürse düşük reel faiz, daha fazla hisse senedi yatırımını teşvik eden ana unsur. Rekabet ettiğimiz alan o. Orada büyük kaynaklar var. Büyük yatırım birikimleri var. Bu itibarla bu birikimin bir kısmını hisse senedi piyasasına gelmesi her halükarda piyasanın daha canlı olmasına neden olacaktır.'' Faizlerde düşüş bekleyip beklemediğinin sorulması üzerine Birsen, ''Ekonomik parametrelere bakıldığı zaman bu yüksek reel faizin oluştuğu dönemlere göre çok daha olumlu ekonomik şartların olduğunu biliyoruz. Bu bize yüksek reel faizlerin düşme istikametinde marjının olduğunu gösteriyor. Bu herkes tarafından kabul edilen bir şey. O zaman bu konuda çalışmak lazım'' diye konuştu. 
     Birsen, ''Bu yaz Borsa'ya yabancı girişi bekliyor musunuz '' sorusu üzerine, ''Yabancı girişi olarak bakıldığı zaman bugüne kadar tahminlerin aksine pozitif bir durum vardır. Aşağı yukarı 10 milyon dolarlık, halen giriş istikametinde hisse senetleri itibariyle pozitiftir. Tabii önümüzdeki dönemi daha pozitif şekilde kapatacağımız inancını taşıyorum'' diye konuştu. 
     
</TEXT>
</DOC>
