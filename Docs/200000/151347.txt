<DOC>
<DOCNO> 151347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/soneko14.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek emlak vergisini kimler ödeyecek 
</HEADLINE>
<TEXT>

     Ek emlak vergisi, bina, arsa ve arazi ya da intifa hakkı sahibince, her ikisi de yoksa gayrımenkulu sahibi gibi tasarruf edenler tarafından ödenecek. 
     Gelirler Genel Müdürlüğü, kurumun internet sayfasına konulan 'Ek Emlak Vergisi Genel Tebliği Taslağı'nda ek emlak vergisinin tahakkuk ve ödeme yöntemi ile diğer uygulama esasları yeraldı. 
     Buna göre, bina ve arazi vergisinin 2003 yılında mükellefi olanlar, ek emlak vergisinin de mükellefi sayılacak. 
     Ek emlak vergisine ilişkin Kanunun yayımı tarihine kadar emlak vergisi beyannamesi veya bildirimi verilmemiş bina, arsa ve arazilere ilişkin ek emlak vergisi, Emlak Vergisi Kanunu'nun 32. maddesine göre belirlenecek bina ve arazi vergisi matrahı üzerinden tarh ve tahakkuk ettirilecek. 
     
     MUAFİYET VE İSTİSNALAR KORUNACAK 
     Emlak Vergisi Kanunu'nda yeralan muafiyet ve istisnalar ile diğer kanunlarda emlak vergisi ile ilgili olarak bulunan muafiyet ve istisna hükümleri, ek emlak vergisi uygulamasında da aynen dikkate alınacak. 
     Söz konusu vergi, Emlak Vergisi Kanunu hükümlerine göre tespit edilen 2003 yılına ait bina ve arazi vergisi matrahları üzerinden, Kanunda yeralan nispetlerde hesaplanacak. Bu şekilde büyükşehir belediye sınırları ve mücavir alanlar dışındaki gayrımenkul sahipleri arazi ve konutlar için binde 1, diğer binalar için binde 2, arsalar için de binde 3 oranında ek vergi ödeyecek. 
     Adapazarı dışındaki büyükşehir belediyeleri ile mücavir alan sınırları içinde ise sözkonusu oranlar yüzde 100 artırımlı uygulanacak. 
     
     TEBLİĞDE BULUNULMAYACAK 
     Yeni düzenleme uyarınca hesaplanan ek emlak vergisi, mükelleflere tebliğ edilmeyecek ve başka bir işleme gerek olmaksızın tahakkuk etmiş sayılacak. 
     Ek emlak vergisinin ilk taksidi Mayıs ayı sonuna kadar, diğeri de Kasım ayında olmak üzere emlak vergisinin taksit süreleri içinde iki eşit taksitte belediyelere yatırılacak. İsteyen mükellef, verginin tümünü tek taksitte ödeyebilecek. 
     Türkiye sınırları içinde tek meskeni olup, gelirleri sosyal güvenlik kurumlarından aldıkları aylıklardan ibaret bulunanların veya bunlardan kendileri üzerine kayıtlı meskeni olmayanların anılan kurumlardan aylık almayan ve herhangi bir geliri de bulunmayan eşleri ile şehitlerin dul ve yetimlerine ve gazilere ait tek meskenler için ek emlak vergisi ödenmeyecek. 
     Büyükşehir belediye sınırları içinde tahsil edilen ek vergiden büyükşehir belediyesine pay ayrılacak. Büyükşehir sınırları ve mücavir alanlar dışında kalan belediyelerce tahsil edilen ek emlak vergisinin tamamı ise Hazineye aktarılacak. 
     





</TEXT>
</DOC>
