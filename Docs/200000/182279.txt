<DOC>
<DOCNO> 182279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/soneko03.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Başkanı İmar bonozedeleri için bir yasa taslağı hazırladık 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Engin Akçakoca, kapatılan İmar Bankası'nda 750 trilyon lira tutarındaki Hazine Bonosu'na yatırım yapan yatırımcıların mağduriyetinin giderilebilmesi için, öneri olsun diye bir yasa taslağı hazırladıklarını, taslağı ilgili bakanlarla Hazine'ye ilettiklerini açıkladı. 
     İmar Bankası'ndaki gelişmelere ilişkin açıklamalarda bulunan Akçakoca, İmar Bankası olayından etkilenen, ''mevduat sahipleri ve Hazine Bonosu'na yatırım yapan yatırımcılar'' olmak üzere iki kesim bulunduğunu kaydetti. 
     Mevduat sahiplerinin durumunun, 4969 sayılı yasa ile bir kurala bağlandığını hatırlatan Akçakoca, mevduat sahiplerine ödemenin Bakanlar Kurulu'nca saptanacak esas ve usullerle yapılacağını anlattı. 
     Bu konuda bir kararname çıkmasına ihtiyaç bulunduğunu dile getiren Akçakoca, şunları söyledi 
     ''İmar Bankası'nda iki aydır yoğun bir çalışma yapıyoruz. Bankanın defteri kebiri, borç-alacak gösteren defterleri bulunamadığından, sadece mevduata yönelik kartuşlar Mali Polis zoruyla elde edilebildiğinden, ilk önce oradaki bilgilerin, şubelerdeki sistemlerin şifreleri kırılarak, şubelerle tutup tutmadığı araştırıldı. 
     Daha sonra mudilerin ellerindeki belgelerle tutup tutmadığı araştırıldı, bunlar belirlendi. Bu hesapların ne şekilde açıldıklarına gidildi. Off-Shore'lardan kaydırmalar saptandı. Tutmayacak veya kabul edilmeyecek türdeki dökümanlar, hesap açılış belgeleri, hesap cüzdanları saptandı. Bu arada BDDK'da taslak kararname çalışması yapıldı ve kararname Hazine ile bakanlarımızla paylaşıldı.'' Maliye ile görüşülüp, vergi ile ilgili sorunların bir yere getirildiği ve çözümlendiğine işaret eden Akçakoca, devamla şöyle konuştu 
     ''Şu anda Hazine, Merkez Bankası ve BDDK'nın son rötuşları var ki siyasi olarak hükümet karar verebilir duruma gelsin. Dolayısıyla mevduat sahibinin problemi bu şekilde çözümlenecek. Bu da Bakanlar Kurulu'nun bizim önerimizle alacağı kararla belirlenecek. 
     Ama o kadar çok dedikodusu olduğu için söylemek istiyorum, bu miktarın, tam olarak söyleyememekle birlikte, tamamının peşin olarak ödenmesi mümkün değil. Onu saptayacak olan ben değilim, bir kısmının peşin, bir kısmının da vadeye yayılması söz konusu olabilir, olması da yüksek bir olasılıktır.'' 
     
     ''SİSTEMATİK VE ORGANİZE USULSÜZ İŞLEM'' 

     İmar Bankası'ndan Hazine Bonosu alan yatırımcıların, banka tarafından, sistematik ve organize bir usulsüz işleme tabi tutulduklarını dile getiren Engin Akçakoca, '' Bono sattım deyip de arkasında bono olmayan bir işlem söz konusu ki bizim yapmış olduğumuz suç duyuruları arasında önemli bir yer tutuyor'' dedi. 
     İlgili kanunla Fon'a verilmiş yetkide bu tür işlemlerin mevduat sayılmadığı için sigorta kapsamında da olmadığını vurgulayan Akçakoca, şöyle dedi 
     ''Yani mevduat olsa çözmüştük. Bu yine bir şekilde Banka'ya Hazine bonosu almak için para vermiş olan birisi ama karşılığında bono olmadığını görerek feryat ediyor. Bu usulsüzlüğün ve bu sahteciliğin yapıldığına inandığımız için suç duyurusunda bulunduk. 
     Hazine'nin çıkartmış olduğu bir kağıt olduğundan ve bu kağıda güvenerek yatırım yapıldığını düşünerek, yatırımcının bu konuda haklı olduğunu da düşünüyoruz.'' Dolayısıyla İmar Bankası'nda, 750 trilyon lira tutarındaki Hazine Bonosu yatırımcılarının mağduriyetinin giderilebilmesi için ciddi bir çalışma yapılarak, bir öneri götürülmesinin uygun olacağını düşündüklerini belirten Akçakoca, şunları söyledi 
     ''Bu düşünceyle de kalmıyoruz, bununla ilgili olarak bir öneri olsun diye, bir yasa taslağı hazırladık. 
     Çünkü bunun bir yasal düzenlemeye kavuşturulması lazım ki ödenebilir bir kanala girsin olay. Bu taslağı da hem ilgili bakanlarımıza, hem Hazine'ye ilettik ki yarın, öbürgün bu konuda yasa koyucu veya hükümet bir talepte bulunursa, en azından üzerinde çalışılacak bir öneri taslak olsun diye.'' 
     
     ''YATIRIMCILAR HIRSLANINCA AKILLARINA BDDK GELİYOR'' 

     Bu arada İmar Bankası'nda Hazine Bonosu'na yatırım yapmış olan kişilerin, hırslandıkları zaman akıllarına BDDK'nın geldiğini vurgulayan Akçakoca, kendi hareket alanlarının yasada ''koyu çizgilerle'' belirtildiğini söyledi. 
     Akçakoca, açıklamasını şöyle sürdürdü 
     ''Ne ben, ne kurumdaki başka kişi kalkıp da bu ödenir, BDDK veya Fon tarafından ödenir diyemez. O sınıfa da sokamaz, buna yasal düzenleme gerekiyor. Ama biz tutumumuzu ve görüşümüzü bu şekilde ortaya koymak istiyoruz evet bu konuda organize ve sistematik bir usulsüz uygulama var, ciddi boyutta sömürülmüş, mağdur edilmiş bir Hazine Bonosu yatırımcısı var. BDDK bunların yanında. Bu mağduriyetlerinin giderilmesinin uygun olacağını düşünüyor . Bu önemli bir vurgulama ve bununla ilgili bir çalışma yaptık. 
     Eğer yarın, öbürgün hükümet bu konuya sıcak bakarsa ve böyle bir yasa taslağını tasarı haline döndürüp, sevketmeyi düşünürse, herhalde, mevduatta uygulama esas ve usulleri nasıl Bakanlar Kurulu'nca belirlenir demişti, Bakanlar Kurulu'na bırakır, detayına girmez ve o iş de o kanaldan çözümlenir gider.'' Taslağın, Hazine Bonosu'na bu şekilde yatırım yapmış, İmar Bankası'ndan Hazine Bonosu almış kişilerin elindeki belgelerin ''ödenebilir bir dayanağı'' olduğunu söylediğine işaret eden Akçakoca, ''taslak böyle birşeyi kabul ediyor ve ödenebilir hale getiriliyor. Taslak bunu içeriyor'' dedi. 
     İmar Bankası'nda ödemeye konu mevduat tutarı konusunda ise ''ayıklama işlemi devam ettiği için'' rakam veremeyeceğini vurgulayan Engin Akçakoca, ''bunun rakamı daha büyük. Resmi dairelere, bize, Merkez Bankası'na bildirmiş oldukları mevduat tutarı zaten 750 trilyon lira. Fark var. Ciddi boyutta bir organizasyon söz konusuydu'' şeklinde konuştu. 
     
     "SİSTEMDE NORMAL BİR BANKA GİBİYDİ" 

     Başkan Akçakoca, İmar Bankası olayında, müdahalede geç kaldıklarına ilişkin aldıkları eleştiriler hakkında şunları söyledi 
     ''İmar Bankası konusuna iki açıdan bakmak lazım, birincisi İmar'daki çifte kayıt sistemi, ikincisi de İmar'ın kendisi. İmar'ın kendisi, yani bize gönderilen belgeler veya murakıba verilen belgeler veya kendi denetçisine verilen bilançolar veya kendi yönetim kurulundan tasdik ettirdikleri bilançolar, kar-zarar cetvelleri açısından bakılırsa hiçbir problem yok. İmar Bankası sistemde normal bir banka gibi, kurallara ve bizimle yaptıkları protokollere uyarak devam eden bir banka. Kredi geri ödemeleri, grup kredileri limitleri düzenli. 
     Bizi suçlayanlar esas bu kısım ile ilgili suçluyorlardı, bunlar kendilerine çok kredi kullandırıyorlar niye el koymuyorsunuz gibi. Yasaya göre grup kredisinin fazla olması, limitleri aşıyor olması, fona alınması için yeterli sebep değil. İki tane koşulun birden olması lazım. Hem kendine kullanacaksın bu kaynakları, hem de kullandığın için bankanın emin, sağlıklı bir şekilde çalışmasını tehlikeye düşüreceksin, ikisi bir arada olursa devreye girmen, önlem aldırman gerekiyor, almazlarsa da kendin önlem alman gerekiyor, yasa bunu söylüyor. 
     İkinci eleştiri ise bankacılık yapma ve mevduat kabul etme yetkisini kaldırdığımız günden sonra saptadığımız çifte kayıt olayında niye görmediniz diye ortaya çıkıyor. 
     Niye görmediniz kısmına, görübilseydi, görülebilirdi diyorum. Çünkü buraya ben her sene aynı murakıbı da göndermiyorum, 15 tane değişik murakıp göndermişim. 1992'de aynı konuda bir ihbar gelmiş, Meclis Soruşturma Komisyonu bir sonuca varamamış, bununla ilgili ihbarlarda sonuca varılamamış. Sonuca varılamamasını da doğal buluyorum. Çünkü olmayan bir kayıdın denetlenmesinden bahsediyorsunuz.'' 
     
     ''DENETLEYENLERİ NASIL ATLATIRIM...'' 

     İmar Bankası ile ilgili bir kitap hazırlatmakta olduğunu da açıklayan Akçakoca, ''bankada olup bitenlerin hangi tekniklerle yapıldığının bir belgesini'' ortaya koyacaklarını bildirdi. 
     Bu çalışmanın dünyaya örnek olacağını ve düzenleyici, denetleyici otoritelere yeni ufaklar açacağını düşündüğünü anlatan Akçakoca, şöyle dedi 
     ''Bu, denetim ve düzenleme otoritelerinin bence bakış açılarını genişletecek, bir takım kurnazlıklara karşı alınacak önlemlerini genişletecek bir vaka çünkü. Bunu çıkartacağım. Bunda kendi çapında bir yaratıcılık var. Bunun içinde beni denetleyenleri nasıl atlatırım ve senelerce bunu birbirine dokunturtmadan nasıl döndürürüm düzeni var ve ciddi boyutta bilgi işlem teknolojisinden de yararlanılmış. 
     Bu bence bize de dünyaya da örnek. Sadece BDDK ile ilgili bir olay değil, bunun Maliye ile ilgili vergi konusu, Merkez Bankası ile ilgili munzam karşılık konusu var. SPK ile ilgili Hazine Bonosu konusu var.'' 
     
     BAĞIMSIZ KURUMLARIN ÖNEMİ 

     Engin Akçakoca, gelinen süreçte BDDK'nın önemli görevler üstlendiğini de vurgulayarak, konuşmasını şöyle sürdürdü 
     ''Bu bankalara zamanında el koymasaydık, bu önlemleri zamanında almasaydık, sattığımız bankaları, şirketleri, gayrimenkulleri zamanında satmayıp, o tahsilatları yapmasaydık, bugün makroekonomik bakımdan nerede olurduk Sektörde nerede olurduk Bunu düşünenlerin sayısının o kadar az olduğunu biliyorum ki, kamuoyu yok bu konuda. 
     Kriz ortamında bu önlemler zamanında alınmamış olsaydı bugün ne hale gelirdik in cevabını veremezsek, biz BDDK'yı da suçlarız. Bağımsızlığına da kusur buluruz, Fon'u da suçlarız, töhmet altında tutacak ihbarlarda bulunuruz. Güvenmeyiz, bir yararı yoktur deriz. Bundan inşallah iki sene sonra, bu ortamdan çok daha iyi bir ortamda olacağız ve tamamen unutacağız BDDK'nın ve Fon'un yapmış olduğu olumlu katkıları.'' Kurumun bağımsızlığının öneminin, önlemleri zamanında alarak uygulamasında ortaya çıktığını da dile getiren Akçakoca, ''Kimse de bize bunu şimdi yapma, sonraya bıraksak, niye yaptın kardeşim deme durumunda kalmadı, siyasiler bakımından diyorum. Ama bizim yaptığımız işlemler, aldığımız kararlar denetimden muaf mı Hayır. Dünyada nasılsa bizde de öyle. 
     Ama kararımız siyasilerin denetimine açık olmamalı veya kararımız denetlediğimiz sektörün sorgulamasına, soruşturmasına açık olmamalı. Bağımsızlık, hem denetlediği iş dünyasından, hem siyasetçiden bağımsızlık. Ancak yargı her konuda bizi denetliyor.'' Akçakoca, bağımsızlığın tarifinin iyi yapılması ve iyi anlaşılması gerektiğini dile getirerek, ''Bu tür kurumların, bu tür krizlerden geçmiş ülkelerde fevkalade katkıda bulunduğunu dünya görmüş. Bence Türkiye'de gördü, gördüğünün de farkına varması, anlaması lazım'' diye konuştu. 
     
     İMAR BANKASI'NDA YAŞANAN SÜREÇ 

     Verilen bilgiye göre, İmar Bankası'nda bugüne kadar gelinen süreçte, öncelikle bankadaki toplu istifalar nedeniyle boşalan kritik birimlerde Tasarruf Mevduatı Sigorta Fonu ve mülkiyetindeki bankaların 80 kişilik personeli, bilgi derleme raporlama çalışmalarına katkıda bulundu. 
     Ayrıca, BDDK'ya bağlı Bankalar Yeminli Murakıpları 40 ana merkez ve bu merkezlere bağlı birimlere denetleme elemanları sevkederek, şubelerdeki onbinlerce belgeden oluşan banka kayıtları üzerindeki çalışmaları yerinde sürdürdüler. 
     4 Ağustos ile 1 Eylül tarihleri arasında 73 Pamukbank başvuru merkezi, hafta sonları ise 165 Pamukbank başvuru merkezi görevlendirildi ve bu merkezlerde 1200'ün üzerinde personel görev yaptı. 
     Bu çalışmalara ek olarak 28 belge derleme, inceleme, değerlendirme merkezinde birer murakıp başkanlığında görevlendirilen 130 personel, kayıt başvuruları ve banka kayıtları arasındaki mutabakat ve değerlendirme çalışmaları yürüttü. 
     İlk bulgular çerçevesinde 335 bin gerçek kişi kendilerinden istenen belgelerle birlikte başvurularını yaparak, 444 bin hesap ile ilgili veri tabanının oluşturulmasına katkıda bulundular. 
     Ayrıca, inceleme dönemi süresince toplam 6 adet suç duyurusunda bulunularak, 171 gerçek kişi ve 234 tüzel kişi hakkında ihtiyati tedbir kararı alındığı da belirtilerek, ''Bu şekilde ileride kamu alacağının tahsilinin sağlanmasına yönelik olarak Banka'nın hakim ortakları da dahil olmak üzere, yöneticileri ve bunlar adına hareket edenler ile bu kişilerin eş ve çocuklarının her türlü mal, hak ve alacaklarının üzerindeki tasarruf yetkilerinin sınırlandırıldığı veya kaldırıldığı da'' kaydedildi. 
     
</TEXT>
</DOC>
