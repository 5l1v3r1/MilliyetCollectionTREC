<DOC>
<DOCNO> 166453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sontur11.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı "İstanbul'a 3. köprü gündemimizde değil" 
</HEADLINE>
<TEXT>

     Ulaştırma Bakanı Binali Yıldırım, İstanbul'a 3. köprünün şu anda gündemlerinde olmadığını belirterek, ''İlde araçları taşıyan sistemler yerine, insanları taşıyan sistemlere öncelik vermek gerekiyor. Boğaz Tüp Geçişi Projesi de bunu sağlıyor'' dedi. 
     Yıldırım, ''Boğaz'a 3. köprü ve Boğaz Tüp Geçişi'' konularında tüp geçitle ilgili ihale sürecini başlattıklarını ve 9 Haziran 2003 tarihi itibariyle teklif için davetiye gönderdiklerini bildirdi. 
     Ekim ayında tekliflerin toplanacağını ve yıl sonuna doğru da tüp geçidin temelini atacaklarını anlatan Yıldırım, ''Dolayısıyla şu anda köprü gündemimizde değil. Köprüyle ilgili bakanlığımızın bir çalışması da yok. Karayolları'nın, çok uzun zamandan beri köprü çalışması var. Ama bu çalışma çok eskiden beri çeşitli güzergahlarda deneniyor, etütleri yapılıyor. Onların da bunun ötesine geçen bir çalışması yok. İstanbul için öncelikli proje Boğaz Tüp Geçişi'' diye konuştu. 
     Ulaştırma Bakanı Yıldırım, İstanbul'da amaçlarının toplu ulaşıma yönelik yatırımlara öncelik vermek olduğunu ifade ederek, şunları kaydetti 
     ''İstanbul'da araçları taşıyan sistemler yerine, insanları taşıyan sistemlere öncelik vermek gerekiyor. Tüp geçit de bunu sağlıyor. İstanbul hızla büyüyen büyük bir metropol. Dolayısıyla 3. köprü de ileride ihtiyaç olarak İstanbul için gelebilir. 
     Ama şu anda aciliyet açısından bakılırsa, tüp geçidin önceliği var. Şu anda ulaşım ana planı hazırlıkları yapılıyor. Bu çalışma tamamlandığında hem İstanbul, hem de ülke geneli için ulaşım öncelikleri ortaya çıkacak.'' 
     
     BOĞAZ TÜP GEÇİŞİ PROJESİ 
     Boğaz Tüp Geçişi Marmaray Projesi, demiryolu Boğaz tüp geçişi inşaatı ile Gebze-Haydarpaşa ve Sirkeci-Halkalı banliyö hatlarının iyileştirilmesi aşamalarından oluşuyor. 
     İstanbul Boğazı'nın altından geçen bir demiryolu tüneli ile Asya ve Avrupa Yakaları'nı birbirine bağlayacak olan projede, hat Yedikule'de yeraltına girerek, Yenikapı ve Sirkeci yeraltı istasyonları ile devam edip Boğaz'ın altından geçerek Üsküdar yeraltı istasyonuna bağlanacak ve Söğütlüçeşme'de yüzeye çıkacak. 
     Sirkeci ve Üsküdar'da 2 ara istasyon yer alacak, Yedikule, Yenikapı, Sirkeci ve Üsküdar'da olmak üzere de toplam 4 yeni yeraltı istasyonu yapılacak. Bu hat 13.5 kilometre uzunluğunda olacak. 
     Batırma tüp tünel 2 ayrı tüp içerecek ve deniz yatağına en az 2 metrelik bir kaya koruması ile tamamen gömülecek. 
     Proje kapsamında Anadolu Yakası'nda Gebze'den Söğütlüçeşme'ye kadar, Avrupa Yakası'nda da Yedikule'den Halkalı'ya kadar banliyö hatları iyileştirilecek. 
     Proje ile İstanbul metro sistemine, şehirlerarası trenlere ve Yenikapı-Atatürk Havalimanı hafif raylı sistemine entegrasyon ile yolcu aktarım seçenekleri sağlanacak. 
     Marmaray ile Avrupa Yakası'nda Halkalı'ya, Anadolu Yakası'nda da Gebze'ye kesintisiz, modern ve yüksek kapasiteli bir banliyö hattı sistemiyle bağlanacak. Böylece iki yaka arasında kesintisiz ve rahat ulaşım olanağı sunulacak. 
     Marmaray, 2 dakika aralıklarla işletilecek trenlerle saatte 2 yönde 150 bin yolcu taşıma kapasitesine sahip olacak. 
     Projeyle, mevcut köprülerdeki araç trafiği ve yolculuk süresi kısalacak, İstanbul'un tarihi dokusunun bulunduğu bölgedeki araç trafiğinin olumsuz etkileri ve hava kirliliği azalacak, her gün yaklaşık 1 milyondan fazla kişinin yolculuk süresi kısalacak. 
     Yaklaşık 2.5 milyar dolar maliyeti olan ve inşaat çalışmalarına 2004 yılında başlanarak 2008'de işletmeye geçilmesi planlanan projenin Boğaz geçişi bölümünü, Japonya Uluslararası İşbirliği Bankası JBIC finanse edecek. 
     
</TEXT>
</DOC>
