<DOC>
<DOCNO> 184205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/ekonomi/eko07.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mercan'dan New York'a tırmandı 
</HEADLINE>
<TEXT>

   20 yıl önce Mercan Yokuşu'nda 6 makineyle üretime başlayan Colin's, Rusya'ya ihracatla büyüdü. Şimdi 2 milyon dolar yatırımla New York'ta mağaza açıyor 
      NUR DAŞAR Moskova 
   
   Beş erkek kardeşin 1983 yılında Mercan Yokuşu'nda altı konfeksiyon makinesi ile kurduğu ve Rusya'ya ihracatla büyüttüğü Colin's, Avrupa ve Amerika'ya açılmaya hazırlanıyor. 
   Bugün Türkiye ve Rusya dışında Çin, Hindistan ve Endonezya'da da blucin ve gömlek üretimi yapan Colin's'in kurucusu Eroğlu kardeşler, Rusya'daki 40 mağazaya bu yıl dört yeni mağaza daha ekleyecek. Eroğlu Şirketler Grubu Yönetim Kurulu Başkanı Nurettin Eroğlu Almanya'da da 100 mağazası olan bir jean markasıyla ortak olduklarını ve bu mağazaları devralarak Avrupa pazarına da gireceklerini söyledi. Fransa'da bir mağaza açmayı planladıklarını belirten Eroğlu, ABD pazarına da girmeye hazırlandıklarını söyledi. 
   Eroğlu, New York'ta kasım ayında açacakları mağaza için 2 milyon dolar yatırım yaptıklarını açıkladı. Yıllık 100 milyon dolarlık ihracat yaptıklarını söyleyen Eroğlu, Rusya'da 10 milyon dolar yatırımın yanı sıra 40 milyon dolar ciroları bulunduğunu belirtti. 
   
   
</TEXT>
</DOC>
