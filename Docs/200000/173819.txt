<DOC>
<DOCNO> 173819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/dunya/dun02.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Torun Humeyni laiklik istiyor 
</HEADLINE>
<TEXT>

   DIŞ HABERLER SERVİSİ 

   
   İran İslam Devrimi'nin lideri Ayetullah Humeyni'nin torunu Hüseyin Humeyni, İran'daki "molla diktatörlüğünün" yıkılmasını istedi. İran'daki rejimi dünyanın en kötü diktatörlüğü olarak niteleyen torun Humeyni, ülkesini Ortaçağ'da kilisenin karanlığına gömülmüş Avrupa'ya benzetti. Hüseyin Humeyni, Londra'da Arapça yayımlanan Eş Şark El Avsat'a yaptığı açıklamada, Saddam'ın devrilmesinden duyduğu memnuniyeti ifade etti. 
   İran'da din ile devlet işlerinin birbirinden ayrılmasını ve "teokratik despot iktidarın sona ermesini" istediğini belirten Hüseyin Humeyni, "İran'ın, dini insanları baskı altında tutmak ve toplumun sesini boğmak için bir araç olarak kullanmayan demokratik bir rejime ihtiyacı var" dedi. Torun Humeyni, ülkesindeki protesto eylemlerini memnuniyetle karşıladığını ifade etti. Hüseyin Humeyni, bu hareketlerin hızla, İran'daki rejimi sona erdirecek bir halk devrimine dönüşeceğini belirtti. 
   
   
</TEXT>
</DOC>
