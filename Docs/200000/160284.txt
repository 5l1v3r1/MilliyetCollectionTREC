<DOC>
<DOCNO> 160284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/spor/aspo.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gurur madalyası 4-3 
</HEADLINE>
<TEXT>

Beşiktaş yedeklerle çıktığı Samsun'dan 3 puanı kaptı, 34 hafta oynanan lig sezonlarının puan rekorunu kırdı 
     BİLAL MEŞE 

     Hafta içinde 1 trilyonda direnen Samsunspor hem "paradan" , hem de "üç" puandan olurken, "yedek" kadroyla sahaya çıkan Süper Lig'in kralı Beşiktaş yeni bir "rekora" daha imza attı. Ali Cansun'la üç puana kanat çırpan Kartal, ligi 85 puan ile kapatarak, 34 hafta oynanan sezonların rekorunu kırdı. Galatasaray'ı yenerek şampiyonluğunu ilan eden Kartal'ın tecrübeli hocası Lucescu, Ronaldo, Zago ve Ali Eren ile savunmayı "sağlama" alırken, orta alanda Tayfur ve Giunti ikilisine 11'de yer verdi, diğer alanlara da "yedekleri" yerleştirdi. 
     Oyuna daha baskılı başlayan ev sahibi takım 20.dakikada Sinan'ın golüyle öne geçti. Bu dakikada Musa soldan indi, topu cezaalanı içine kesti, Sinan yükseldi, kafayla meşin yuvarlağı Göksel'in üzerinden filelere gönderdi 1 - 0 
     38.dakikada Ali Cansun sahneye çıktı, savunmanın uzaklaştıramadığı topun gelişine vurdu, Shorunmu'nun sağından filelere gönderdi 1 - 1 
     45.dakikada Ali Cansun ikinci gole imzasını atarken, ilk yarının skorunu belirledi. Ronaldo'nun ara pasıyla ceza alanına giren Yasin, Jovanoski'ye rağmen topu sağından hareketlenen Ali Cansun'a verdi. Genç futbolcu sağ ayağının içiyle topu filelere gönderdi 2 - 1 
     52. dakikada Yasin soldan indi, ara pasıyla Kaptan Tayfur'u buluşturdu. Tecrübeli kaptan önce Onur'u geçti, ardından topu Murat'ın altından filelere gönderdi 1 - 3 
     68. dakikada kazanılan serbest atışı Hakkı kullandı. Tecrübeli futbolcu yaklaşık otuz metreden sert vurdu, topu filelere gönderdi 2 - 3. 
     70. dakikada oyuna yeni giren Niyazi sağdan indi, çarprazdan zor pozisyonda sert vurdu ve yeniden farkı ikiye çıkardı 2 - 4 
     76. dakikada Müslüm kaleci Göksel ile karşıya kaldı, bir anda kendini yerde buldu, karar penaltı. Atışı Sinan şık bir vuruşla gole çevirdi 3 - 4 
     
Kaçan balık büyük oldu      BEŞİKTAŞ'IN 400 milyar liralık teklifini kabul etmeyip, 1 trilyon lirada ısrar eden Samsunspor'un kaybı büyük oldu. Yaklaşık 7 bin dolayında taraftarı tribüne çekebilen Kırmızı - Beyazlılar, dün 11 milyar liralık bir hasılat elde etti ve önemli ölçüde zarara uğradı. Karadeniz ekibinin ayrıca naklen yayından kasasına 43 bin dolar gireceği belirtildi. 
     

</TEXT>
</DOC>
