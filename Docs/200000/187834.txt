<DOC>
<DOCNO> 187834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/sontur12.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizde can pazarı... Dalgalarla 12 saat boğuştu... 
</HEADLINE>
<TEXT>

     Balıkesir'in Ayvalık İlçesi'nden tekneyle denize açılan ve çıkan fırtınada teknesinin motorunun arızalanması üzerine 12 saat dalgalarla boğuşan su ürünleri mühendisi, cep telefonuyla ailesine durumunu bildirince, Sahil Güvenlik Hava Komutanlığı ekipleri tarafından helikopterle kurtarıldı. 
     Su ürünleri mühendisi Hakan Afacan 30 , önceki gün akşam saatlerinde kendine ait balık kafeslerini kontrol etmek için ''Pınar'' adlı tekneyle Ayvalık Limanı'ndan denize açıldı. Fırtınanın başlaması üzerine Afacan, alabora olmamak için dalgalarla boğuştuğu sırada teknesinin motoru arızalandı. İki çocuk babası Afacan, denizde sürüklenmekten kurtulmak için, teknesini balık kafeslerine bağlayarak, durumunu cep telefonuyla ailesine bildirdi. 
     Sabaha kadar dalgalarla boğuşan ve ailesiyle haberleşen Afacan, ''fırtına nedeniyle sahil güvenlik botunun açılamadığını'' öğrendiğinde, tekneyi kafese bağlayan halatın kopması üzerine denizde sürüklenmeye başladı. Can yeleğiyle denize atlayarak kıyıya yüzmeyi düşünen Hakan Afacan, Sahil Güvenlik Hava Komutanlığı'na bağlı helikopterin kendisini kurtarmaya geldiğini öğrenince, denize atlamaktan vazgeçti. 
     İzmir Adnan Menderes Havalimanı'nda bulunan Sahil Güvenlik Hava Komutanlığı'ndan hareket eden helikopterli timin, başlattığı kurtarma operasyonunda, Afacan'ın teknesi Çiçek Adası açıklarında görüldü. Kurtarma ekipleri, çelik halatlarla denizde sürüklenen tekneye inerek, Hakan Afacan'ı helikoptere çıkardı. Sahil Güvenlik Hava Komutanlığı'nın Alibey Adası'ndaki pistine inen helikopter, Afacan'ı, daha önceden irtibat kurularak burada hazır bekletilen ambulansa teslim etti. 
     Gece boyunca mahsur kalan ve bitkin olduğu gözlenen Afacan, kaldırıldığı Ayvalık Devlet Hastanesi'ne yapılan muayenesinin ardından, sağlık durumunun iyi olması nedeniyle taburcu edildi. 
     
     ''HELİKOPTERİ GÖRÜNCE ÇOK DUYGULANDIM'' 
     Hakan Afacan da, denizde 12 saati aşkın süre kaldığını ve dalgalarla boğuştuğunu belirterek, şunları söyledi 
     ''Balık kafeslerine bağlı teknede dalgalarla boğuşurken, her an alabora olma tehlikesiyle karşı karşıyaydım. Teknenin batması durumunda kıyıya yüzmeyi düşünüyordum. Bu sırada ailemle telefon görüşmesi yapıyordum. Ailem, fırtına yüzünden botun açılamadığını beklememi söyledikten bir süre sonra, tekneyi kafese bağlayan halat koptu. Denizde sürüklenmeye başladım. 1 kilometreye yakın sürüklendikten sonra, denize atlayıp kıyıya yüzmeyi düşündüm. Bu sırada ailem, İzmir'den Sahil Güvenlik Hava Komutanlığı'na bağlı helikopterin beni kurtarmak için hareket ettiğini haber verdi'' Helikopteri görünce duygulandığını belirten Afacan, ''İnsan hayatına verilen değeri görünce bu beni çok mutlu etti. Beni ailemin yanına geri getiren kurtarma timine, çok teşekkür ediyorum'' dedi. 
     
</TEXT>
</DOC>
