<DOC>
<DOCNO> 189503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sondun12.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de seçime doğru üç parti ittifak yaptı... 
</HEADLINE>
<TEXT>

     KKTC'de 14 Aralık'ta yapılacak genel seçimlere, Kıbrıs Adalet Partisi KAP , Milliyetçi Adalet Partisi MAP ve Bizim Parti BP birlikte girme kararı aldı. 
     MAP, KAP ve BP'nin ittifaka ilişkin protokol imzaladıkları, ittifakta yer alması beklenen Adalet ve Barış Partisi'nin ABP ise ''Annan Planı'ndaki tavrından dolayı'' ittifaka girmediği bildirildi. 
     KAP Genel Başkanı Oğuz Kalelioğlu, yaptığı açıklamada, 14 Aralık seçimleriyle ilgili ittifak görüşmelerinin sonuçlandığını, söz konusu 3 partinin ortak listeyle seçime girme kararı aldıklarını ifade etti. 3 partiyle yapılan ittifakın sağda bulunan boşluğu dolduracağına inandıklarını kaydeden Kalelioğlu, parti genel başkanları arasında bir de görevlendirme yapıldığını bildirdi. 
     Kalelioğlu, siyasi konulardaki açıklamaların kendisi, hukuki konulardaki açıklamaların MAP Genel Başkanı Ali Rıza Görgün, ekonomik konulardaki açıklamaların ise BP Genel Başkanı Okyay Sadıkoğlu tarafından yapılacağını belirtti. 
     İttifaka halk tarafından ''Kurtuluş Cephesi'' adı verildiğini ifade eden Kalelioğlu, ittifak görüşmelerine katılan ABP'nin ''Annan Planı'ndaki tavrından dolayı'' ittifaka girmediğini kaydetti. 
     
</TEXT>
</DOC>
