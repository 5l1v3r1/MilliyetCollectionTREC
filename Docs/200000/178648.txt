<DOC>
<DOCNO> 178648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/yazar/uras.html </URL>
<DATE> 2003/08/28/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Kredili satışlar piyasayı canlandırıyor 
</HEADLINE>
<TEXT>

   
   Bankalar tüketici kredisine aylık yüzde 3.5 dolayında faiz uyguluyor. Bu yıllık yüzde 53 bileşik faiz demektir. Bir yıl vade ve aylık ödeme şartı ile 100 lira borçlanan aylık ödemelerle borcu kademeli olarak azaldığından bir yıl sonra 128 lira ödüyor... 
   Bazı bankalar kredi kartı borçlarının her ay yüzde 20'sini tahsil ederek borcu 5 aya yayabiliyor. Bu durumda kredi kartı ile borçlanan beş ayın sonunda faiz ve anapara olarak 100 liralık harcamanın karşılığı olarak bankaya 120 lira ödüyor. 
   Kredi kartı ile borçlanarak borcunu ödeyemeyen ise, perişan oluyor. Yüzde 200 yıllık gecikme faizi ile 100 liralık borç bir yıl sonra 301 lira oluyor. 
   Merkez Bankası'nın açıklamalarına göre halkımızın mevduat bankalarından kullandığı tüketici kredileri 4.5 katrilyon liraya, bankalardan alınan kredi kartlarının kullanımı nedeniyle oluşan borçların toplamı 5.5 katrilyon liraya ulaşmış durumda. 
   Bu rakamlar ödenmemiş borçların rakamıdır. Bankalar eski borçlular ödedikçe yeni müşterilere kredi veriyor... Açık anlatımıyla sistem devamlı bir emme basma tulumba gibi piyasaya "satın alma gücü talep" basıyor. 
   Halkımız kredili satışlara alıştı... Bir bankadan tüketici kredisi kullanabilen veya cebinde plastik bir kartı olanların çoğu daha sonra borcunu nasıl ödeyeceğini düşünmeden harcamaya başladı. 
   Krediye dayalı talep piyasada canlanmaya yol açıyor. 
   Yılın ilk yarısında piyasada önemli bir canlanma ortaya çıktı. Bunda bankaların tüketici kredilerinin, bankaların kredi kartlarına dayalı satışların ve de satıcıların senede bağladıkları taksitli satışların büyük etkisi var. 
   Buzdolabı, çamaşır makinesi, bulaşık makinesi ve fırından oluşan beyaz eşya paketinde geçen yılın ilk altı ayında 1.1 milyon adet olan satış rakamı bu yıl yüzde 14 artış ile 1.5 milyon adet oldu. 
   Fakat iç piyasadaki bu uyanmaya rağmen ihracat, sanayi için önemini koruyor. 
   İç piyasada altı ayda satılan beyaz eşya 1.5 milyon adet iken ihracat 2.5 milyon adet. İç satışlardaki artış yüzde 14.0 iken ihracattaki artış yüzde 35.3 oranında. 
   Her ne olur ise olsun, beyaz eşya gibi önemli bir sanayi dalında, 2003 yılının ilk yarısında ihracat ve iç satışlardaki artışa dayalı olarak üretimin adet olarak yüzde 25 artması ve de altı aylık dönemde üretim artışının otomobilde yüzde 32.7, ticari araçta yüzde 77.5 ve taşıt araçlarında yüzde 49.4 olarak gerçekleşmesi olumlu gelişmelerdir. 
   
   Mevduat bankaları tüketici kredileri ve kredi kartları Milyar TL 08.08.2003 27.12.2002 - Tüketici kredileri 4.533.962 2.901.672 Konut 601.057 489.620 Otomobil 1.695.306 1.115.763 Diğer 2.237.395 1.296.289 - Kredi kartları 5.477.419 4.098.933 Türk lirası 5.447.717 4.055.681 Yabancı para 29.702 43.252 Toplam 10.011.381 7.000.605 
   
      
   
</TEXT>
</DOC>
