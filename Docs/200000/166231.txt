<DOC>
<DOCNO> 166231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sontur02.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş yetkilileriyle Hükümet, gelecek hafta yeniden görüşecek... 
</HEADLINE>
<TEXT>

     Kamu toplu iş sözleşmesi görüşmeleri çerçevesinde, hükümet yetkilileri ile Türk-İş yöneticilerinin önümüzdeki hafta yeniden biraraya gelmeleri bekleniyor. 
     Kamu toplu iş sözleşmelerinden sorumlu Devlet Bakanı ve Başbakan Yardımcısı Mehmet Ali Şahin ile iki kez görüşen ve hükümetin işçi ücretlerine önerdiği zammı kabul etmeyen Türk-İş Yönetim Kurulu, önümüzdeki hafta gerçekleşmesi beklenen üçüncü görüşmede, hükümetin yeni bir teklif sunmasını umuyor. 
     Türk-İş'e bağlı sendikalar ile kamu işveren sendikaları arasında sürdürülen toplu iş sözleşmesi görüşmelerinde 41 bin işçi adına grev kararı alındı. Türk-İş'in verilerine göre, sendikalar tarafından 100 bin işçi adına uyuşmazlığa gidilirken, 130 bin işçiyi kapsayan toplu iş sözleşmesi görüşmeleri, resmi arabulucu gözetiminde sürüyor. 180 bin işçiyi kapsayan toplu iş sözleşmesi görüşmeleri ise devam ediyor. 
     Türk-İş Genel Başkanı Salih Kılıç, amaçlarının toplu iş sözleşmelerini masa başında bitirmek olduğunu, tabanlarının da bunu arzu ettiğini vurgulayarak, aynı olumlu yaklaşımı hükümetten de beklediklerini söyledi. 
     Kılıç, önümüzdeki hafta Devlet Bakanı ve Başbakan Yardımcısı Mehmet Ali Şahin ile üçüncü kez görüşebileceklerini, bu görüşmede kendilerine yeni bir teklifin sunulmasını beklediklerini kaydetti. 
     
     TÜFE ARTIŞI YÜZDE 118, ÜCRET ARTIŞI YÜZDE 88 
     Salih Kılıç, 2001 ve 2002 yıllarında işçi ücretlerinde yüzde 88 artış olmasına karşılık, TÜFE'de yüzde 118 artış gerçekleştiğini savunarak, şunları söyledi 
     ''Aradaki 30 puanlık fark, işçi ücretlerinde yüzde 14 oranında reel kayba neden olmuştur. Yine bu yılın ilk 5 ayında yüzde 12.2 enflasyon gerçekleşirken, bu yıl için hedeflenen enflasyon oranı yüzde 20'dir. Bu gerçekler ortadayken, taleplerimizin aşırı olmadığına inanıyoruz. Bazı çevrelerin iddia ettiği gibi işçi ücretleri yüksek değildir.'' Türk-İş, kamu işçi ücretlerine birinci altı ay gerçekleşen enflasyon oranında zam ve yüzde 10 refah payı ikinci, üçüncü ve dördüncü altı aylar için ise gerçekleşen enflasyon oranında zam ve yüzde 5 refah payı talep ediyor. 
     Türk-İş, hükümetin ise işçi ücretlerine, birinci altı ay için sıfır, ikinci altı ay için yüzde 7, üçüncü ve dördüncü altı aylar için yüzde 5'er zam önerdiğini bildirmişti. 
     
</TEXT>
</DOC>
