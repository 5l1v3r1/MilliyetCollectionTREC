<DOC>
<DOCNO> 179403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/ekonomi/eko03.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökyüzünde kola savaşları 
</HEADLINE>
<TEXT>

   Cola Turka üçüncü kola markası olarak THY uçaklarına girdi. THY yöneticileri bunu 'tüketicilerden gelen yoğun isteğe' bağlıyor. Diğer kola üreticileri şimdilik izlemede 
      EKONOMİ SERVİSİ 
   
   Market ve alışveriş merkezlerinde yoğun bir rekabet yaşanan kolada savaşlar gökyüzüne taşındı. Türk Hava Yolları'nda THY yıllardır servis yapılan Coca Cola ve Pepsi'nin yanında artık Cola Turka da var. 
   THY'nin, bazı iç hat seferlerinde Coca Cola ve Pepsi'nin yerine sadece Cola Turka dağıtmaya başladığı da belirtiliyor. 
   Edinilen bilgiye göre Türk Hava Yolları Cola Turka ile ilgili olarak 2 - 3 aylık bir alıştırma aşaması öngörüyor. Bu nedenle THY birkaç haftadır uçaklara Cola Turka yüklemesi yapıyor. 
   Öte yandan THY, Ülker Grubu'nun iyi bir reklam kampanyasıyla çıkardığı ürünü kimi hatlarda alternatifsiz olarak uçak yolcularına sunuyor. Uçak seyahati sırasında bazı yolcular bu duruma itiraz ederken 'neden diğer kolalı içeceklerin verilmediğini' görevlilere soruyor. 
   
   Personel bilgisiz 
   Ancak hostes ve uçaktaki diğer uçuş görevlisi personel, bu değişikliğin sebebini bilmediğini söyleyerek yolculara konu hakkında yeterli açıklama yapamıyor. 
   THY yetkilileri ise Cola Turka kararının 'yolculardan gelen yoğun istek' üzerine alındığını belirtiyor. Şirket yetkilileri, Cola Turca'nın Pepsi ve Coca Cola ile birlikte servise verileceğini dile getiriyor. 
   THY'ye yıllardır hizmet veren diğer kola üreticileri ise şimdilik durumu izlemekle yetiniyor. Cola Turka'nın rakibi olan üreticiler, yine de olayda siyasi bir yön bulunup bulunmadığını araştıracaklarını kaydediyor. 
   
   
</TEXT>
</DOC>
