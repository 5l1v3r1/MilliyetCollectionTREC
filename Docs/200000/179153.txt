<DOC>
<DOCNO> 179153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/sondun06.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Uma Thurman, aldatıldığı için boşanıyormuş... 
</HEADLINE>
<TEXT>

     Sinema dünyasının en güzel yıldızları arasında sayılan Uma Thurman'ın eşi Ethan Hawke ile boşanma kararının altından 22 yaşındaki Kanadalı model Jen Perzow çıktı. 
     Internetteki ''imdb'' ve ''star'' sitelerinin haberlerine göre, Hollywood'un örnek çiftinin yuvası, 22'lik Jen yüzünden yıkıldı. 
     ''Pulp Fiction'' filminin çocuklarını büyütmek için sinemaya ara veren güzel yıldızı Thurman 33 , uzun bir aradan sonra Ben Affleck ile Kanada'da kamera karşısına geçtiği ''Paycheck'' adlı filmin setinde eşinin çapkınlıklarını duydu. 
     ''Taking Lives'' adlı filmin Montreal'deki setinde de rol arkadaşı Angelina Jolie ile samimi bir şekilde görüntülenen Hawke'un gönlündeki asıl ismin model Perzow olduğu ortaya çıktı. Eşine kulağına gelen söylentileri soran Thurman, Hawke'un yaşadıklarının sadece ''küçük bir kaçamak'' olduğunu söylemesi üzerine ünlü aktöre bir şans daha tanımaya karar verdi. 
     Ancak Hawke'un model Perzow ile bir süredir birlikte olduğunu öğrenen Thurman, ailesine, ''Artık daha fazla konuşmak yok, affetmek de yok, ikinci, üçüncü şanslar hiç yok'' diyerek evini terketti. Çiftin sözcüsü ise ayrılığı yalanlamamakla birlikte, ''Şu an için boşanma için herhangi bir başvuru yok'' açıklamasında bulundu. 
     Hawke'un film çekiminde bulunduğu setteki bazı çalışanlar da aktörün genç modelle kalabalık yerlerde görünmemesine rağmen pahalı hediyeler alarak garsoniyerinde buluştuğunu duyduklarını söylediler. 
     Yaklaşık 6 yıldır birlikte olan Uma Thurman ile Ethan Hawke'un, Maya 5 ve Roan 1 adlı iki çocukları bulunuyor. 
     

     
</TEXT>
</DOC>
