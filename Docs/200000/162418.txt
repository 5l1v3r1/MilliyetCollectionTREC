<DOC>
<DOCNO> 162418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sondun08.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD "Ege'de taciz iddiası, Türkiye ile Yunanistan'ın meselesi.." 
</HEADLINE>
<TEXT>

     Amerikan Dışişleri Bakanlığı, ''Türk askeri uçaklarının sivil bir Yunan uçağını taciz ettiği'' iddiasının Türk ordusu tarafından yalanlandığını belirterek, Türkiye ve Yunanistan hükümetlerinin bu tür konuları birlikte çözebileceğine inandığını bildirdi. 
     ABD Dışişleri Bakanlığı sözcüsü Phil Reeker, Yunanlı gazetecilerin soruları üzerine, ''Türk ordusunun, bir Yunan yolcu uçağına çok yakın uçtuğu iddialarını reddettiğini gördük. Yunan Dışişleri Bakanı Yorgo Papandreu ve Türk Dışişleri Bakanı Abdullah Gül'ün, Ege konularını son olarak Madrid'deki NATO dışişleri bakanları toplantısında ele aldıklarını biliyoruz'' dedi. 
     Reeker, ''Elbette Yunanistan ve Türkiye'yi, yakınlaşma görüşmelerine devam etme, üst düzey subaylar ve öğrencilerin değişimi gibi güven artırıcı tedbirler alma ve diğer işbirliği konularında cesaretlendiriyoruz. Bu sürecin önemli olduğunu düşünüyorum'' diye konuştu. 
     Phil Reeker, Türk ordusunun, askeri uçakların sivil Yunan uçağına çok yakın uçtuğu iddialarını reddettiğini belirterek, ''Bu konuları açıklığa kavuşturmayı iki hükümete bırakıyoruz'' dedi. 
     Gazetecilerin, ''ABD bu konuyu ikili bir mesele, NATO meselesi veya uluslararası bir mesele olarak mı görüyor'' sorusu üzerine ise, ''Bu iki ülke arasındaki bir mesele NATO meselesi değil, iki NATO ülkesi arasındaki bir konu. Biz bunu iki ülke arasındaki ikili bir mesele olarak değerlendiriyoruz ve iki ülkeyi, ortaya çıktıkça problemlerini birlikte çözmeyi devam ettirme konusunda cesaretlendiriyoruz'' ifadesini kullandı. 
     
</TEXT>
</DOC>
