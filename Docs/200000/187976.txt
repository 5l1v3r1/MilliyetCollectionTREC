<DOC>
<DOCNO> 187976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/son/sondun10.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gizem Kalyoncu podyumda, büyükelçi jüride... 
</HEADLINE>
<TEXT>

     Türkiye 4. Güzeli Gizem Kalyoncu, Tokyo Büyükelçisi Solmaz Ünaydın'ın jüri üyeliği yaptığı, Japonya'nın başkenti Tokyo'da düzenlenen ''Miss International Pageant'' yarışmasında Türkiye'yi temsil etti. 
     Türkiye dahil 45 ülkenin katıldığı yarışmada, güzeller, Tokyo Büyükelçisi Solmaz Ünaydın'ın yanı sıra Şili ve Finlandiya'nın Tokyo büyükelçilerinin eşleri ile bayan senatör Akiko Santo'nun da aralarında bulunduğu 12 kişilik jüri önünde ter döktü. 
     Yarışmanın ilk bölümündeki en güzel milli kıyafet seçimini Çin güzeli kazanırken, Kalyoncu'nun giysisi de büyük beğeni topladı. 
     Tokyo Büyükelçisi Ünaydın, Kalyoncu'nun sergilediği milli kıyafetin son derece çarpıcı olduğunu, ancak alfabetik sıralama nedeniyle arka sırada yer alması nedeniyle jüri üyeleri tarafından yeterince görülememesinin bir dezavantaj oluşturduğunu söyledi. 
     Yarışmanın ikinci bölümünde ise güzeller mayo ve gece kıyafetleriyle podyuma çıktı. Kalyoncu'nun ilk 12 arasına girerek finale kalamadığı yarışma sonucunda, birinciliği Venezuela, ikinciliği Hindistan, üçüncülüğü ise Finlandiya güzelleri elde etti. 
     
     KALYONCU KAMPA KATILMADI 

     Öte yandan, ''Miss International Pageant''a katılan tüm adaylar, yarışmadan önceki 10 gün boyunca kamp programına katılmalarına karşın, Kalyoncu yarışmadan sadece iki gün önce Tokyo'ya gelebildi. 
     Ege Üniversitesi Eczacılık Fakültesi öğrencisi olan, 1 metre 75 cm boyunda 21 yaşındaki Kalyoncu, yarışmada Türkiye'yi en iyi şekilde temsil ettiğine inandığını söyledi. 
     
</TEXT>
</DOC>
