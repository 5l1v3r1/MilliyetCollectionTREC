<DOC>
<DOCNO> 186578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/yazar/cemal.html </URL>
<DATE> 2003/10/05/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Felat Bey 
</HEADLINE>
<TEXT>

   
   Diyarbakır'da 1980'li yılların sonunda tanımıştım Felat Cemiloğlu'nu. Yılda ancak bir ya da iki kez görüşürdük. Her sohbeti bende derin izler bırakmıştı. 
   Onu dinlerken hep insanları düşünmüştüm. Hayatın insan eliyle nasıl cehennem edildiğinin örnekleri içimi acıtmıştı. Devlet gücünün hoyratlaşmasındaki şeytani boyutlardan ürkmüştüm. 
   Onu dinledikçe, milliyetçiliğin insanlar arası ilişkileri zehirleyen yanından sıtkım sıyrılmıştı. "Benim milliyetçiliğim daha iyidir " kavgalarının yaşanmadığı hayatları özlemiştim. Milliyetçi siyasetlerin insanlığa nasıl, neden düşmanlık, zulüm ve baskı yaydığının daha iyi farkına varmıştım. 
   İyi bir insandı Felat Bey. 
   Acılar onu olgunlaştırmıştı. 
   1982'de Diyarbakır E Tipi Askeri Cezaevi'nin 33 No'lu koğuşunda yaşadıklarını dinlerken hissettiğim acı ve hüznü içime akıtmıştım. Çünkü o yaşadığı cehennemi hiçbir şey olmamış gibi, sanki bir başkası yaşamış gibi anlatıyordu. Son derece vakurdu. O kabusun yıllarca yazılmasını da istememişti. 
   Felat Bey, Diyarbakır'ın en köklü ailelerinden, bir zamanlar yetmiş köyü olan Cemiloğulları'ndan geliyordu. 1928'de doğmuş, daha çocukluğunda sürgün nedir tatmıştı. Ordu'daki uzun sürgünlük yıllarını anlatırken, "Benim en çok arkadaşım Türklerden. Ordu'daki ahbaplıklarımız hala sürer. Türkler Kürtleri sevmeli" dediğini anımsıyorum. 
   Kürt'tü ama tedirgindi. 
   Bir Diyarbakır akşamında demişti ki 
   "Eski evimiz, Kurt İsmail Paşa Sokağı'ndaydı. Yıllar yılı Kurt İsmail Paşa Sokağı demekten kaçındım. Bir bakarsın dilim sürçer de, Kurt yerine Kürt derim diye..." 
   Bir yıl önceydi. 
   Diyarbakır'da akşam vakti kebapla rakıya oturmuştuk. Keyifli sohbette bir ara kökler konusu açıldı. Bendeki Çerkezlik'ten Gürcülük'ten, eşimdeki Arnavutluk ve Boşnak'lıktan söz edince, gözlerini kısıp sessiz sedasız konuşma tarzıyla bana şöyle demişti 
   "Ne kadar da rahat söylüyorsun Arnavut diye, Boşnak diye... Ben hayatımda hiç bu kadar rahat, bu kadar uluorta Kürt'üm diyemedim." 
   Niye 
   Bir insan kendi kimliğini niçin örtülü tutmak istesin Kimliğini ifade etmekten niye tedirginlik duysun Keşke bu yakınlarda Türk, Türkiyelilik tartışmalarını öfke burnunda yapan, farklı görüşleri neredeyse vatan hainliğiyle eş tutan bazı meslektaşlarım Felat Beyleri de anlamaya çalışsalardı. 
   Çünkü onları anlamadan, onların iç dünyasını yıllar yılı yerle bir eden sessiz fırtınaları hissetmeye çalışmadan Kürtleri, Güneydoğu'yu, Kürt sorununu anlamak ve Türkiye'de demokratik hukuk devletini, yani barış ve huzuru sağlam ayaklar üstüne oturtmak hayaldi. 
   O akşamı hiç unutmam. 
   Cezaevinde yaşadıklarını anlatmıştı. 
   Nasıl bok yedirildiğini... 
   Nasıl iple dişlerini çektiğini... 
   Sonra da eklemişti 
   "Genç olsam dağa çıkardım " 
   Yıllar geçti, bunları kitabımda yazmak için kendisinden izin alırken bana şöyle demişti Felat Bey 
   "Avukat arkadaşımla konuştum. Benim başım bu anlattıklarımdan dolayı belaya girip hapse düşersem, Hasan Cemal de benimle birlikte içeri girecek mi diye sordum. Evet, o da hapse girer dedi. Şimdi koyabilirsin bunları kitabına..." 
   Muzip muzip gülüyordu. 
   Önceki gün öğle vakti cep telefonum çaldı. "Felat Bey'i kaybettik" dedi Behlül Yavuz, "Ulu Cami'den kaldırıldı cenazesi. Şimdi Mardin Kapı'daki aile mezarlığında toprağa veriyoruz. Geçen hafta tavla oynarken kulaklarını çınlatmıştık." 
   İşte böyle. 
   Keşke oturup en güzel yazıyı yazabilecek yeteneğim olsaydı. Keşke Felat Bey'in yaşadıkları roman olsa, belgesel olsa, film olsaydı. 
   Belki o zaman bu topraklar trajediye doyar, barış ve huzur gerçek anlamıyla kapımızı çalardı. 
   İyi pazarlar 
   
      
   
</TEXT>
</DOC>
