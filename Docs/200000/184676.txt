<DOC>
<DOCNO> 184676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/guncel/gun01.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
AIDS korkusu vicdanları ezdi 
</HEADLINE>
<TEXT>

   HIV virüsü taşıyan Y.O.'nun eğitimine okulda devam etmesi kararlaştırılınca, diğer öğrencilerin velileri, çocuklarını okuldan alıp durumu protesto etti... 
      EDA BERKBAYRAK DHA 

   
   İzmir İl Milli Eğitim Müdürlüğü, HIV virüsü taşıyan Y.O.'nun 7 rehber öğretmen ve hemşire eşliğinde sınıfta arkadaşları ile birlikte okuması yönünde karar alınca ortalık karıştı. Diğer öğrencilerin velileri çocuklarını okuldan alarak kararı protesto etti. Basın açıklaması yapan veliler, "Bu konuda hiçbir sağlık kurumu 'risk yoktur' diyemez" görüşünü savunurken Y.O.'nun annesi Neşe O. "Kendinizi benim yerime koyun" diye isyan etti. 
   
   'ÇOCUKLAR ÇARPIŞIRSA...' 
   Şerif Remzi İlköğretim Okulu 1 B sınıfı velileri, sabah erken saatlerde okulda toplandı. Vardıkları kararı açıklayan veli Reyhan Özçelik, şunları söyledi "Çocuklarımızın sağlığı üzerinde kumar oynayamayız. Bu hastalık konusunda 'risk yoktur' denemez. Çocukların yaşı göz önünde tutulduğunda düşme, çarpma, kavga ve benzeri durumların sık sık yaşanacağı ve riskin boyutunun daha da yükseleceği anlaşılır. Alınan karara uymayacağız. Çözüm bulunmazsa çocuklarımızı okula göndermeyeceğiz." 
   
   'VİCDANSIZ BİR TAVIR' 
   Okul Müdürü Salim Yılmaz, bu açıklamadan sonra okula giren velilerden konuyu bir kez daha düşünmelerini istedi. Ders zilini bekleyen 20 veli, çocuklarını alıp okulu hızla terk ederken aileleri kararsız kalan 9 öğrenci, bir süre daha dersi sürdürdü. Daha sonra bu çocuklar da evlerine götürüldü. Oğlunu okula getirmeye hazırlanan baba Nazif O. ise, protestoya üzüldüğünü belirterek., "Raporlara ve uzman görüşlerine rağmen bu kadar vicdansız bir tavır izlenmesine anlam veremiyoruz" dedi. Anne Neşe O. da "Yaptıkları sabit fikirlilik. Geri adım atmayacağız" diye konuştu. 
   
   Nereye gitse istenmiyor    Y.O. yedi yıl önce İzmir'de prematüre olarak dünyaya geldi. Behçet Uz Çocuk Hastanesi'nde 20 günlükken verilen kandan HIV bulaştı. Artık bir taşıyıcı olduğu için sürekli tedavi görmesi gerekiyordu. Kanın alındığı Kızılay, 62 milyar lira manevi tazminat ödemeye mahk m oldu ancak ayda 3 - 4 milyar lirayı bulan tedavi ve ilaç masraflarını kesti. Ailesi de tazminatın büyük bölümünü Y. için harcadı. Ailenin yazdığı mektubun ardından Cumhurbaşkanı Sezer devreye girdi ve tedavi giderleri yeşil kartla karşılanmaya başlandı. Ömrünün büyük bölümünü hastanelerde geçirdikten sonra normal yaşama dönen O., eğitim çağına gelince İl Sağlık Müdürlüğü'nün verdiği raporla Şehit Komando Er Fatih Özcan İlköğretim Okulu ana sınıfına yazdırıldı. 
   
   DAHA ÖNCE KAYDI SİLİNDİ 
   Ancak velilerin tepkisi üzerine okul yönetimince kaydı silindi. Bunun üzerine Y. Dokuz Eylül Üniversitesi Tıp Fakültesi Hastanesi bünyesinde hasta çocukların eğitim gördüğü okula devam etti. Ailesi, eğitimi yeterli bulmayınca Y., İl Sağlık ve İl Milli Eğitim müdürlüklerinin bilgisi dahilinde Hatay Şerif Remzi İlköğretim Okulu'na kaydedildi. Ne var ki bir kez daha velilerin tepkisiyle karşılaştı. 
   
   
</TEXT>
</DOC>
