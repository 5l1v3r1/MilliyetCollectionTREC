<DOC>
<DOCNO> 195631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/guncel/gun02.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkence sanıkları 'zamana' oynuyor 
</HEADLINE>
<TEXT>

   Üniversite öğrencisi Birtan Altınbaş duruşmasına savunma yapması gereken 8 polis katılmazken, sanık avukatı davadan çekildiğini açıkladı 
   GÖKÇER TAHİNCİOĞLU 
   
   AB İlerleme Raporu'nda Türkiye'nin eleştirilmesine neden olan Hacettepe Üniversitesi öğrencisi Birtan Altınbaş'ın 1991'de öldürülmesine ilişkin dava karar aşamasına gelmesine rağmen yine sonuçlanmadı. 
   1998'den bu yana iki sanığı savunan avukat Özber Duvarcı, 14 ayrı davası daha bulunduğu ve savunma için kendisine sadece 10 gün süre verildiği gerekçesiyle davadan çekildi. 2006'da zamanaşımına girecek davada karar için önce tebliğ, sonra sanıkların savunmalarını yapmaları beklenecek. 
   Ankara 2. Ağır Ceza Mahkemesi'ndeki duruşmaya, Altınbaş ailesinin dört avukatı ile sanık avukatlarından Mehmet Ener katıldı. Davanın karara bağlanması için esas hakkındaki savunmalarını yapmaları gereken sekiz polis sanıktan hiçbiri duruşmaya katılmadı. Altınbaş ailesinin avukatlarından Oya Aydın ise, Duvarcı'nın çekilme nedeninin davayı uzatmak olduğunu savundu. 
   
   
   
   
   
   
   
</TEXT>
</DOC>
