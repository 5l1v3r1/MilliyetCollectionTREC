<DOC>
<DOCNO> 189847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sondun26.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin 5 büyüğü terörist listelerini değiş tokuş ettiler 
</HEADLINE>
<TEXT>

     Avrupa Birliği'nin AB 5 büyük ülkesinin içişleri bakanları, terörizmle mücadele çerçevesinde ellerindeki terörist listelerini değiş tokuş ettiler. 
     Fransa, Almanya, İngiltere, İtalya ve İspanya'nın içişleri bakanlarının, kaçak göç ve terörizmle mücadele konularında alınacak önlemleri görüşmek üzere hafta sonunda biraraya geldikleri Fransa'nın deniz kıyısındaki La Baule kasabasında söz konusu listeleri birbirlerine verdikleri bildirildi. 
     Listelerde, dünyanın çeşitli bölgelerindeki terörist eğitim kamplarına katıldıkları tahmin edilen kişilerin isimlerinin bulunduğu belirtildi. 
     Fransa, toplantıya katılan ülkelere, kısa süreli vize talepleri için bile, başvuruda bulunanların ekonomik gelirine bakılması yolunda talepte bulunurken, İspanya özel havayolu şirketlerinin taşıdıkları yolculara ilişkin güvenlik yetkililerine bilgi vermelerini sağlayacak bir düzenleme yapılmasını istedi. 
     Toplantıda, ABD'nin Avrupa'dan gelecek yolcular için istediği 39 sorudan oluşan kişisel bilgi talebi de gündeme geldi. Avrupalı bakanlar, ABD'ye sadece isim, adres ve meslek gibi çok fazla detaya girmeden verilebilecek özel bilgilerin iletilmesi konusunda görüş birliğine vardılar. 
     
</TEXT>
</DOC>
