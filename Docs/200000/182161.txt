<DOC>
<DOCNO> 182161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sontur22.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
SP "AKP iktidarı, light iktidardır" 
</HEADLINE>
<TEXT>

     Saadet Partisi SP Genel Başkan Yardımcısı Mete Gündoğan, Ak Parti iktidarının sorunlarla karşılaştığında çözmek yerine, görmezlikten geldiğini kaydederek, ''AKP iktidarı, en ufak bir zorluk ile karşılaştığında sağa sola sapan 'light iktidar' durumundadır'' dedi. 
     Gündoğan, parti genel merkezinde düzenlediği basın toplantısında, Irak'la ilgili sorunların artarak devam ettiğini söyledi. ABD ve İngiltere'nin, Irak'a yaptıkları işgalde halklarının desteğini kaybettiklerini ifade eden Gündoğan, böyle bir dönemde, Türkiye'nin Irak'a askerini gönderip göndermemeyi tartıştığını kaydetti. 
     Dünya kamuoyunda, Türkiye'nin para için askerini Irak'a göndereceğinin açık açık konuşulduğunu savunan Gündoğan, ''Ak Parti'li yöneticiler sayesinde Türkiye alay konusu ve bir kuruş paranın peşinde koşan ülke durumuna geldi'' dedi. 
     Mete Gündoğan, AK Parti iktidarının Irak'a asker gönderme konusunda, ''Irak halkına soracağız'' dediklerini ifade ederek, ''Irak halkına soracaklar, ancak oraya evlatlarını gönderecek Türk halkına neden sormuyorlar '' diye konuştu. 
     Hükümetin Kıbrıs konusunda da yanlış politikalar izlediğini öne süren Gündoğan, KKTC Cumhurbaşkanı Rauf Denktaş'ın, ''Gerekirse Anadolu halkını ardıma alırım'' dediğini, ancak Dışişleri Bakanı ve Başbakan Yardımcısı Abdullah Gül'ün ise ''Sen Kıbrıs Türk halkını ardına al'' diyerek, Denktaş'ın verdiği ince mesajı göremediğini iddia etti. 
     Gündoğan, Ak Parti iktidarının sorunlarla karşılaştığında çözmek yerine, görmezlikten geldiğini kaydederek, ''AKP iktidarı, en ufak bir zorluk ile karşılaştığında sağa sola sapan light iktidar durumundadır ve bu düşünceyle de bir yerlere gelemez'' dedi. 
     
</TEXT>
</DOC>
