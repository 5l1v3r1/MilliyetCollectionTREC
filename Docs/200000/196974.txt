<DOC>
<DOCNO> 196974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/yasam/yas01.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cehennem gibiydi...' 
</HEADLINE>
<TEXT>

   Levent'teki HSBC Genel Müdürlüğü çalışanları, o korkunç anı anlattı Müthiş patlama oldu ve bina sarsıldı. Tavan çöktü Herkes kan içinde kaldı... 
      
   Patlamanın ardından HSBC Bank Genel Müdürlüğü binasında çok büyük panik yaşandı. 
   Çalışanlar olay anında yaşananları şöyle anlattılar 
   Beyhan Saltan Bankanın alt katında ofis bölümünde çalışırken, bir anda patlama ve sarsıntı oldu. Tavan üzerimize çöktü. O sırada yangın söndürücüler devreye girdi. Ortalık cehennem gibiydi, büyük panik yaşandı. Binayı yangın merdivenlerinden boşalttık. Cam kırıklarından çok sayıda yaralı vardı. 
   Özgür Şahin Bankanın eksi 3. katındaydım. Büyük bir gürültü oldu. Deprem gibiydi. Yer yerinden oynadı. Hepimiz dumandan rahatsız olduk. Sarı bir dumandı ve amonyak kokusu vardı. Duvarın enkazı altında kalanları gördüm. Enkaz altından çıkardığım bir kişiyi hastaneye götürdüm. Dışarda cesetler yatıyordu. 
   'İnsan parçası doluydu' 
   Yaralılardan Ali Bayram Öztürk de patlama gerçekleştiğinde yoldan geçen bir aracın içinde bulunduğunu anlatarak, "Çok korkunç bir patlama sesi duydum. Her tarafı bir anda toz bulutu kapladı. Etrafta çok sayıda yaralı vardı" dedi. 
   Eski bir Anadolu Ajansı çalışanı olan İdris Adil ise patlama anını şu sözlerle anlattı 
   "HSBC binasına yaklaşık 70 - 80 metre mesafedeydik. Müthiş bir patlama oldu. İçinde bulunduğumuz taksinin üzerinden şarapnel gibi parçalar uçuştu. HSBC binasından, patlamanın hemen ardından yumurta sarısına benzer sarı bir duman yükseldi. İnsanlar panik halinde patlama bölgesinden kaçışıyorlardı. Bina çevresindeki araçların hemen tamamı çok büyük hasar görmüştü. Binaya yaklaştıkça, yerlere el, kol, kafa parçalarının saçılmış olduğunu gördük. HSBC binasının tam önünde 3, karşı kaldırımda 1, yandaki sokak girişinin önünde 4 kişi yerde yatıyordu. Muhtemelen yaşamlarını yitirmişlerdi. Tamamı tanınmayacak halde, simsiyahtı. Bu arada kafasından, kolundan, bacağından kanlar akan insanlar, çığlık çığlığa yardım istiyorlardı. Patlamanın üzerinden 3 - 4 dakika kadar geçmişti ki, polisler gelmeye başladı." 
   Bir mobilyacı Olay yerine ilk gidenlerdenim. Yerde bir kadın, çocuğunun üzerine kapanmıştı. Paramparça olmuşlardı. Çocuğa bakmak için kadını elimle kaldırdım, her ikisi de ölmüştü. 10 metre ileride yine başka yaşlı bir kadın yerde yatıyordu. Vücudu tanınmayacak haldeydi. Elindeki poşetteki ilaçlar yerlere saçılmıştı. Herhalde hastaneden dönüyordu. Biraz ilerde tanınmayacak hale gelen bir araçtan, bu otobüs olabilir, başı kanlar içinde insanlar dışarı çıkmaya çalışıyordu. Yine olay yerinde gençten birisi vardı. Bacaklarının ikisi de kopmuştu. "Bana yardım edebilir misiniz " diye mırıldanıyordu. Ona baktım, yardım etmek istemiştim, ama yapacak bir şey yoktu." 
   Güner Sarıçayır HSBC çalışanı Olay sırasında bankanın 4. katındaydım. Bir anda büyük sarsıntı oldu. Deprem sandık. Direkt yangın çıkışından binayı boşalttık. Daha önce sık sık tatbikat yaptığımız için herkes soğukkanlıydı. 
   
   
   
   
   
   
   
   
</TEXT>
</DOC>
