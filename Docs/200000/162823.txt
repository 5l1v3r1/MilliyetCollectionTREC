<DOC>
<DOCNO> 162823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/dunya/dun01.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina'nın hesabı NATO'dan döndü 
</HEADLINE>
<TEXT>

İttifak'ın Güney Hava Komutanlığı, Yunanistan'ın itirazına rağmen Napoli'den İzmir'e taşınıyor 
     GÜVEN ÖZALP Brüksel 

     NATO'nun yeni komuta yapılanması çerçevesinde Güney Bölgesi Hava Unsur Komutanlığı'nın İtalya'nın Napoli kentinden İzmir'e kaydırılmasına onay çıktı. Yunanistan'ın Türkiye'nin kazanımları nedeniyle yaptığı engelleme girişimleri sonuçsuz kalırken, Ankara yeni yapılanmada konumunu güçlendirdi. 
     
     ABD'li komutan 
     Yunanistan açısından son derece olumsuz bir gelişme olarak tanımlanan yeni yapılanma çerçevesinde güney bölgesine ait tüm hava unsurları ve hava operasyonları İzmir'deki komutanlığa bağlandı. Çok uluslu bir nitelikte olacak bu kararg h, ABD'li bir generalin komutasında olacak. Buna ek olarak Türkiye, "mükemmeliyet merkezleri" olarak adlandırılan eğitim unsurlarından üç tanesine talip oldu. Bunlara da önümüzdeki günlerde yeşil ışık yakılacak. Türkiye'nin bu kazanımları çerçevesinde Yunanistan'ın "iki ülke arasındaki dengenin bozulduğu" gerekçesiyle kendisine verilmesini istediği deniz unsurlarından oluşan komutanlık fikri ise, kabul görmedi. Yunanistan'ın Larissa kentinde bulunan üssün statüsü de düşürülerek İzmir'e bağlandı. 
     Bu arada Ege'deki hava sahası ihlali iddialarını Avrupa Birliği AB platformuna taşıyan Yunanistan, bu kez da Savunma Bakanı Yannos Papantoniou aracılığıyla "duyduğu rahatsızlığı" NATO Genel Sekreteri Lord George Robertson ve Milli Savunma Bakanı Vecdi Gönül'e iletti. Gerek Robertson'ın gerekse Gönül'ün Yunan Bakan'ın tezlerini not etmekle yetindikleri öğrenildi. 
     

</TEXT>
</DOC>
