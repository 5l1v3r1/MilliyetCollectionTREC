<DOC>
<DOCNO> 158673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/son/sondun18.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "Ege'de Türk ihlalleri konusunda girişimlerde bulunduk" 
</HEADLINE>
<TEXT>

     AB Dönem Başkanı Yunanistan'ın Dışişleri Bakanı Yorgo Papandreu, ''Atina'nın Ege'deki Türk ihlalleri konusunda gerekli tüm girişimlerde bulunduğunu'' söyledi. 
     Papandreu, Türkiye'yi Devlet Bakanı Ali Babacan'ın temsil ettiği ve bugün sona erecek güneydoğu Avrupa konulu Dünya Ekonomik Forumu Atina toplantısında bir konuşma yaptı. 
     Konuşmasında, Kıbrıs ve Türk-Yunan ilişkileri çerçevesinde askıda kalan sorunların varlığına işaret eden Papandreu, bu sorunların varlığından kaynaklanan gerginliğin azalmasını sağlayacak, Uluslararası Lahey Adalet Divanı'na başvuruyu da içeren yeni bir dinamiğin gerekliliğine dikkat çekti. 
     Türk savaş uçaklarının ''Ege'de gerçekleştirdikleri hava sahası ihlallerini'' konu alan soruları da yanıtlayan Papandreu, Atina'nın bu konuda gerekli tüm girişimlerde bulunduğunu belirtti. 
     Atina'nın bu konunun uluslararası hukuk kuralları çerçevesinde Türk ve Yunan Dışişleri Bakanlıkları Siyasi Direktörleri tarafından yürütülen görüşmelerle çözülmesini istediğini kaydeden Papandreu, ''Uzun yıllardır özellikle Yunanistan'a rahatsızlık veren bu yaranın kapanması zamanı geldi. Kıbrıs konusunun çözülmesiyle Türk-Yunan ilişkilerinin daha da düzeleceği kanısındayım'' dedi. 
     Papandreu, Yunanistan'ın savunmasının tüm olasılıklara karşı her zaman hazır olduğunu da vurguladı. 
     Bu arada, Batı Balkan ülkeleri ile AB arasındaki ilişkilere değinen Papandreu, AB'nin, Selanik zirvesinde, bu ülkelere aralarındaki tarihi anlaşmazlıkları bir yana bırakmaları arzusunu ileteceğini açıkladı. 
     Papandreu, ''Selanik zirvesinde, Batı Balkan ülkelerine 'Avrupa ailesine aitsiniz' mesajını vereceğiz. Yunanistan dönem başkanlığı özellikle Irak krizinin uluslararası ortamı etkilediği bu dönemde Balkanlar'da barış ve istikrarın korunmasının önemini vurgulamaktadır'' diye konuştu. 
     Devlet Bakanı Babacan ve toplantıya katılan AK Parti Genel Başkan Yardımcısı Reha Denemeç ile Genel İdare Kurulu Üyesi Cüneyt Zapsu'nun yarın Türkiye'ye dönmeleri bekleniyor. 
     
</TEXT>
</DOC>
