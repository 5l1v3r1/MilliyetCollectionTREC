<DOC>
<DOCNO> 150663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/yazar/zbirand.html </URL>
<DATE> 2003/04/18/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Türkmen dost, Kürt düşman mı 
</HEADLINE>
<TEXT>

     Suratlarına bile bakmayız, hiç ilgilenmeyiz ve sonra birden bire kaşfederiz. 
     Uzun yıllar boyunca Orta Asya Cumhuriyetleri yanıbaşımızdaydı. Sovyetler Birliğinin parçasıydılar. Görmezden geldik. Hiç ilgilenmedik. İlgilenenleri de "kafatasçılıkla" suçladık. Türkçe konuşurlar ve Türkiye'ye sevgiyle bakarlardı. Biz, Sovyetlerle dengeye dikkat ettik, korktuk ve Türki Cumhuriyetleri unuttuk. Ne zaman ki Sovyet İmparatorluğu çöktü, onları keşfettik ve bağrımıza bastık. Öylesine sevdik ki, örneğin Azerbaycan'da MHP yanlısı darbe organize etmeye kadar gittik. 
     Aynı şekilde şimdi de Türkmen'leri keşfediyoruz. Oysa Türkmenler hep oradaydılar. Saddam Hüseyin tarafından ezilmişler, asimile edilmişler, hırpalanmışlardı. Ancak Irak bizim için önemli, Saddam ile iyi geçinmek moda olduğu için, Türkmenleri görmezden geldik. 
     Ve şimdi birden bire Türkmenleri keşfettik. 
     Doğrusunu yaptık, ancak kontrolü giderek kaçırmaya başladık. Zira, Ankara'daki bazı sivil-asker "sivri görüşlülerimiz" Kürtlerin Kuzey Irak'ı kontrollerine alma girişimlerini engellemek için Kürtlerle Arapların arasına Türkmen'leri sokmak ve onları kullanmak isteyince işin ucu kaçar oldu. 
     Türkmenleri soydaş olduklarından dolayı değil, olası bir Kürt devletini engellemek, adeta Kuzey Irak'a nifak sokmak için sahiplendiğimiz izlenimi doğdu. 
     Bu durumda ister istemez Kürtler hem Türkiye'ye hem de Türkmenlere ters bakmaya başladılar. Türkiye'nin kendilerini düşman, Türkmenleri dost ve müttefik gördükleri sonucuna vardılar. 
     
     KÜRTLERİ DÜŞMAN GİBİ Mİ GÖRELİM 
     Şu sıralarda Kuzey Irak'ta tam anlamıyla bir siyasi kavga yaşanıyor. Bir paylaşma, bir yeniden yapılanma söz konusu. 
     Kürtler ve Araplar kıran kırana mücadele ediyor, bizde bu kavgaya Türkmen'leri de sokmaya çalışıyoruz. 
     Böylece, Türkmenleri dost Kürtleri de, giderek düşman statüsüne koyuyoruz. 
     Kuzey Irak'ta hoşumuza gitmeyecek oluşumlara izin vermemek, gelişmeleri etkilemeye çalışmak hakkımızdır. Herkes gibi bizde uzun vadeli çıkarlarımızı korumalıyız. Ancak bunu yaparken, biraz dikkatli davransak, acaba daha iyi olmaz mı 
     Biz sesimizi yükselttikçe, Talabani'si Barzani'si de sertleşiyorlar. Karşılık bir tırmanış sürüyor. Gelişmelerin kontrolü kaybediliyor. Karşılıklı bir düşmanlaşmaya gidiliyor. 
     Oysa, sürekli kavga ettiğimiz Kuzey Irak Kürtleri'nin önemli bölümü Türkiye'de yaşayan bizim Kürt vatandaşlarımızın akrabalarıdır. Yüksek sesle demeçler verip tehdit ederken, kendi Kürt vatandaşlarımızı da bir yerde itelemiş olmuyor muyuz 
     Bu gidip beni ürkütüyor. Sanki başımıza yeni sorunlar hazırlıyormuşuz gibi geliyor. Bu yazıyı, kafamdaki bir soruyu sizlerle paylaşmak için yazdım. Soğukkanlı, yeni bir değerlendirme yapma ihtiyacı var mı, yok mu 
     
     
SAVAŞTA İYİMSER SENARYO HERKESİ KURTARDI      Irak savaşı başlamadan önce bu köşe'de sizlere sürekli hep aynı görüşü yansıtmış, Türkiye'nin iki senaryodan hangisi gerçekleşirse ona göre etkileneceğini yazmıştım. 
     KÖTÜMSER SENARYO' ya göre, savaş çok uzun sürecek, Amerikalılar büyük kayıplara uğrayacaklar, Irak'ta onbinlerce sivil ölecek, ardından iç savaş çıkacak ve Irak bölünecek, koalisyon ortakları bataklığa batacaklardı. 
     Bu senaryonun gerçekleşmesi durumunda, Türkiye'nin büyük zararlara uğraması öngörülüyordu. Uzayan savaş ekonomiyi daha da derin bir krize sürükleyecek, tezkere geçmediğinden dolayı Washington'dan da destek gelmeyecek ve ülke karanlığa gömülebilecekti. 
     Koalisyon güçlerinin Irak'ta kontrolü kuramamaları ve büyük bir direnmeyle karşılaşmaları, Türkiye'nin Kuzey Irak'ta korktuklarını başına getirecek, Kürtler petrol yataklarına el koyacaklar ve PKK da bu ortamda yeniden dirilişe geçebilecekti. 
     Büyük kayıplarla karşılaşılması, özellikle Amerikan kamu oyunda Türkiye'ye yönelik öfkenin artmasına yol açacaktı 
     Şimdi bakıyorum, başta Abdullah Gül olmak üzere, hükümet üyeleri mangalda kül bırakmıyorlar. "Hani ülke batacaktı, her şey bozulacaktı, ne oldu Bizim verdiğimiz güven sayesinde Türk halkı sapasağlam ayakta duruyor. Ekonomide hiçbir sarsıntı yok. Hatta dolar bile düşüyor." diye böbürleniyorlar. 
     Gelinilen noktayı kendi politikalarına bağlıyorlar. 
     Kimse çıkıpta "Allahtan iyimser senaryo gerçekleşti. Savaş kısa sürede bitti, kayıplar çok az oldu da paçayı kurtardık" demiyor. 
     Gerçekten de Allahın sevgili kullarıymışız ki, korkulanlar gerçekleşmedi. 
     
Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır.      
     
     







</TEXT>
</DOC>
