<DOC>
<DOCNO> 154945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/dunya/adun.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hata yaptık' demelisiniz 
</HEADLINE>
<TEXT>

Pentagon'un iki numarası Wolfowitz, Irak konusunda Türk Silahlı Kuvvetleri'nin 'liderlik gösteremediğini', hükümetin ve halkın da Irak'ın gerçeklerini anlayamadığını söyledi 

Ankara'yı, Saddam'la 'iş bağlama' arayışından ve Şam ile Tahran'ı, ABD'ye karşı 'cesaretlendirecek' girişimlerinden dolayı eleştiren Wolfowitz, 'İncirlik'in önemi kalmadı' mesajını verdi 
     YASEMİN ÇONGAR Washington 

     ABD Savunma Bakan Yardımcısı Paul Wolfowitz, Irak savaşı sırasında Türkiye'nin topraklarını ABD askerlerine açmama kararını, bir yandan "Türk ordusunun liderlik gösterememesine", bir yandan da "Türk hükümetinin ve halkının Irak'taki gerçekleri anlayamamasına" bağladı. Wolfowitz, Ankara'nın, İran ve Suriye ile ilişkilerinde, ABD'nin bu ülkelere yönelik politikası ile "tam bir uyum" içinde olması uyarısında bulunurken, Türkiye'nin, Kuzey Irak'taki bütün hareketlerini ABD ile koordine etmesi gerektiğini söyledi. Pentagon'un iki numaralı yetkilisi, İncirlik Üssü'nün eski önemini korumayacağı mesajını vererek, "İstenmediğimiz yerde olmak istemeyiz. ... İncirlik'in bundan sonra önemli bir tesis olarak kalacağına ikna olmuş değiliz" dedi. 
     Wolfowitz, Türk - Amerikan ilişkilerinin tamir edilmesinin yolunun, Türkiye'nin Irak ile ilgili tavır değişikliğinden geçtiğini açıkça ifade etti ve Ankara'nın "Hata yaptık" deyip "ABD'ye en çok nasıl yardımcı olabileceğine" karar vermesini istedi. 
     Wolfowitz bu açıklamalarını, CNN Türk'e verdiği özel söyleşide yaptı. Manşet programında Mehmet Ali Birand ve Cengiz Çandar'ın sorularını yanıtlayan Wolfowitz'in, CNN Türk'te dün yayınlanan açıklamaları özetle şöyle 
     
Asker liderlik yapmadı      Aramızdaki ittifakın çok önemli geleneksel destekçisi olan kurumlardan aradığımız desteği bulamadık. Hangi sebeple olursa olsun önemli ve de oynamaları gereken liderlik konumuna mesela askeriye tam anlamıyla sahip çıkmadı. Ama asıl hayal kırıklığı da şuydu Türk kamuoyu ve Türk hükümetine yansıyan fikirlerde, Irak'ta olup biteni anlayamayanlar oldu. 
     
Kaybeden Türkiye'dir      Türkiye bizden daha fazla bedel ödedi bunun karşılığında. Ekonomik paket şimdi verilenden çok daha büyük olabilirdi. Kuzey Irak'ta sağlamamız gereken istikrarı çok daha erken sağlayabilirdik. Bu bizim olduğu kadar Türkiye'nin de çıkarınaydı. 
     
'İncirlik'ten çıkın' dediniz      İncirlik'ten çıkın diyen biz değiliz. Biz müttefikimizden kısıtlamaların kaldırıldığını, ihtiyacımız olursa İncirlik'i kullanabileceğimizi duymayı beklediğimiz bir anda, bunun yerine bize "Kuzeyden Keşif Harek tı bitmiştir" dendi. Biz istenmediğimiz yerde olmak istemeyiz. ... İncirlik'teki deneyimlerimiz, bizi bu üssün gelecekte önemli bir tesis olarak kalacağına ikna etmiyor ne yazık ki. 
     
Suriye ve İran'a yanaşmak hata      ABD ile yaşananlara bakıp, çarenin İran ve Suriye'ye daha fazla yanaşmak olduğunun söylendiğini işitiyorum. Kusura bakmayın, bu kesinlikle yanlış yoldur. ... Türkiye'nin İran ve Suriye ile girdiği ilişkiler tamamen bizim izlediğimiz politika ile uyumlu olmalı. Biz onların tavırlarını değiştirmelerini düşünüyoruz. 
     
Irak'ın kurtuluşunu zorlaştırdınız      Benim hayal kırıklığım bunca hayranlık duyduğum ülkenizin, Irak halkının kurtuluşunu zorlaştırmasıdır. Milyonlarca Müslüman öldürmüş olan dünyanın en kötü diktatörü ile iş bağlamaya çalışmasıdır. Bundan sonra Kuzey Irak'taki her gelişmeye kuşkuyla bakan bir Türkiye yerine, 'ABD'lilerin İran ve Suriye ile sorunları bizi ilgilendirmez' diyen bir Türkiye yerine, ortaya çıkıp 'Hata yaptık' diyen, ... 'Artık ABD'ye nasıl en fazla yardımcı olabileceğimize karar verelim' diyen bir Türkiye. 
     
Barış Gücü belki sonra      Barış Gücü'nde Türkiye için rol olmaz demek istemiyorum ama şu anda koalisyon kuvvetleri orada barışı koruyor. Eğer Iraklılarla konuşursanız, Türkiye dahil bütün komşularına ilişkin olarak her zaman pozitif bir yaklaşıma sahip değiller. ... Belki ileride bu durum değişebilir, ama şu anda o noktada değiliz. 
     
Irak'ta olanlar yararınıza      Farklı bir tavır görmek istiyorum Türkiye'de, bugünkünden daha farklı bir tavra ihtiyaç var. ... Artık Irak'ta olanları Türkiye için kötü bir gelişme saymaktan vazgeçin. Son on yılda, Türkiye'de epey bir kafa karışıklığı yaşandı, Türkiye'nin bu korkunç diktatörün yerinde kalmasıyla daha güvende olacağına ilişkin. Bu yanlış. 
     

</TEXT>
</DOC>
