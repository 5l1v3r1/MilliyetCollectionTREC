<DOC>
<DOCNO> 184719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/yasam/yas01.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Emine Laval taşlanma k busundan kurtuldu 
</HEADLINE>
<TEXT>

   Evlilik dışı çocuk yaptığı gerekçesiyle geçen yıl Nijerya'da recm cezasına çarptırılan Emine Laval hakkındaki kararı Yüksek Şeriat Mahkemesi bozdu 
      DIŞ HABERLER SERVİSİ 
   
   Nijerya'da zina yaparak çocuk sahibi olduğu gerekçesiyle taşlanarak ölüm cezasına çarptırılan Emine Laval, dün temyiz davasını kazanarak recm edilmekten kurtuldu. 
   Katsina Yüksek Şeriat Mahkemesi'ndeki beş kadıdan dördü, Emine Laval'a, kendisini savunması için yeterli fırsat tanınmamasını gerekçe göstererek, 2002 Mart'ında verilen ölüm cezası kararını reddetti. 
   
   İnsan hakları zaferi 
   Emine Laval'ın avukatı Havva İbrahim, "Karar, adalet ve insan hakları adına bir zafer" dedi. 
   31 yaşındaki Laval, kızını, eşinden boşandıktan iki yıl sonra dünyaya getirdiği gerekçesiyle, 2002 Mart'ında Şeriat Mahkemesi tarafından taşlanarak ölüm cezasına çarptırılmış, Laval'ın 2002 Ağustos'unda yaptığı temyiz başvurusu da reddedilmişti. 
   
   Bir recm kararı daha 
   Kadılar, Emine Laval'ın cezasının, bebeği sütten kesildikten sonra infaz edilmesini öngörmüştü. Dava, uluslararası kamuoyunun tepkisini çekmiş, Avrupa Birliği, Nijerya hükümetine, davaya müdahale etme çağrısı yapmıştı. Nijerya'nın kuzey eyaletleri, 1999 yılından bu yana şeriat kanunlarıyla yönetiliyor. 
   Bu arada dün Nijerya'da bir kişi de, üç erkek çocukla cinsel ilişkiye girdiği gerekçesiyle recm cezasına çarptırıldı. 
   
   
</TEXT>
</DOC>
