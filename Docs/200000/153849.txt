<DOC>
<DOCNO> 153849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sontur42.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçelievler'de içinde kadın ve çocuk bulunan otomobil çalındı 
</HEADLINE>
<TEXT>

     Bahçelievler'de içinde bir kadın ve çocuk bulunan otomobili çalan hırsız, anne ile oğlunu serbest bıraktıktan sonra polisin takibi sonucunda yakalandı. 
     34 ZV 0347 plakalı otomobilini Merkez Mahallesi Çalışlar Caddesi'nde park eden Tunç Dökmece, içinde eşi Nevin ve 1 yaşındaki oğlu Şimay Dökmece olması nedeniyle kontak anahtarını almadan alışveriş için pastaneye girdi. 
     Bu sırada araca binen Fırat Yaşar, aracı çalıştırarak hızla uzaklaşmaya başladı. 
     Yaklaşık 100 metre ilerledikten sonra anne Nevin Dökmece ile oğlu Şimay'ı araçtan indiren Yaşar, Soğanlı yönüne doğru kaçışını sürdürdü. Otomobili Bağcılar 37 13 Sokak'ta terk eden Fırat Yaşar, yaya olarak kaçmaya çalıştı. 
     Yaşar, olayı haber alan polislerin takibi sonucunda Bağcılar Kemal Sunal Caddesi'nde yakalandı. 
     Bağcılar Polis Merkezi'ne götürülen Yaşar, buraya getirilen Tunç ve Nevin Dökmece çifti tarafından teşhis edildi. 
     
     MAĞDURLAR OLAYI ANLATTI... 
     Polis merkezinden ayrılırken basın mensuplarına olayı anlatan Nevin Dökmece, eşinin pastaneden alışveriş yapmak için araçtan indiği sırada açık olan kapıdan içeri bir kişinin girdiğini belirterek, ''Benim kapım zaten açıktı. Bir ayağım dışarıdaydı. Araba hareket edince, bir süre ayağım sürüklendi. Daha sonra bizi bırakmak zorunda kaldı. Oğlum da yanımdaydı. O yüzden çok korktum'' dedi. 
     Tunç Dökmece de, oğlunun aşısını yaptırmak için hastaneye gittiklerini ve dönüşte pastaneye uğradığını, olayın da bu sırada gerçekleştiğini bildirdi. 
     Aracı bir arkadaşından ödünç aldığını söyleyen Tunç Dökmece, otomobilin bulunması ve failin yakalanmasından duyduğu mutluluğu dile getirdi. 
     Bu arada, karakola gelen otomobilin sahibi Özgür Göktepe de, aracı çalan kişinin kendisini telefonla aradığını ve 100 milyon lira karşılığında otomobili teslim edebileceğini söylediğini kaydetti. 
     




</TEXT>
</DOC>
