<DOC>
<DOCNO> 155208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/ekonomi/aeko.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Adımları hemen atın 
</HEADLINE>
<TEXT>

IMF Birinci Başkan Yardımcısı Krueger, faiz oranlarının düşürülmesi konusunda hükümetin gereken adımları birkaç hafta içinde atması gerektiğini söyledi 
     SEÇKİN ÜREY Ankara 

     Hükümetin faizlerin düşürülmesini sağlaması gerektiğine dikkat çeken IMF Birinci Başkan Yardımcısı Anne Krueger, "Hükümet, birkaç hafta içinde mali politikalar, bankacılık sistemi ve yatırım ortamını güçlendirmedeki adımları atmalı" dedi. 
     Krueger, İcra Direktörü Willy Kiekens, Türkiye Temsilcisi Odd Per Brekk ve yeni Türkiye Masası Şefi Rıza Moghadam'dan oluşan IMF heyeti, dün Ankara'daki resmi temaslarını gerçekleştirdi. Sabah saatlerinde Hazine'ye giden heyet, sırasıyla Hazine Müsteşarı İbrahim Çanakçı, BDDK Başkanı Engin Akçakoca, Merkez Bankası Başkanı Süreyya Serdengeçti, Başbakan Yardımcısı Abdüllatif Şener ve Maliye Bakanı Kemal Unakıtan ile görüştü. Akşam da Başbakan Recep Tayyip Erdoğan ile bir araya geldi. 
     
     Uyuşukluk yok 
     Erdoğan ile görmesinden sonra bir açıklama yapan Krueger, borç stokunun yüksekliğinin halen önemli bir sorun olduğunu kaydetti. Hükümetin faiz oranlarının düşürülmesini sağlaması gerektiğine dikkat çeken Krueger, "Piyasa odaklı kalıcı politikalar uygulanmalı. Programa sıkı sıkıya bağlı kalınmalı" dedi. Hükümetin gerekli adımları birkaç hafta içinde atması gerektiğini belirten Krueger, "Bu adımların atılmasıyla geçmişteki büyüme potansiyeli yakalanacak" diye konuştu. 
     Hükümetin yapısal reformlar konusunda bir uyuşukluk içinde olduğu izlenimi edinmediğini söyleyen Krueger, yeni bir stand - by'la ilgili sorulara "Halihazırdakinin iki yıl daha süresi var" yanıtını verdi. Kruger, Kamu İhale Kanunu'nunda yapılacak değişikliklerle ilgili de, "Değişiklerin çok dikkatli ve şeffaf bir şekilde yapılması, yasanın şeffaf ve herkese eşit şans verecek şekildeki konumunu sürdürmesi gerekiyor" dedi. 
     
     Adresi şaşırdılar 
     IMF heyeti dün gün boyu yaptığı temaslarda gideceği adresi şaşırdı. BDDK'daki görüşmeleri sona eren heyet, ardından Başbakan Yardımcısı Şener'le randevu için yola çıktı. DPT'ye gelen heyeti görünce şaşıran görevliler randevu yerinin değiştiğini düşünerek bekleme odasına aldı. Şener'e de geldikleri bildirildi. Şener'in makamından randevunun Başbakanlık'ta olduğu haberi gelince heyet, apar topar ayrılarak oraya gitti. 
     
'Batık' tahsilatını sordu      IMF Birinci Başkan Yardımcısı Anne Krueger, dünkü görüşmelerinde BDDK'nın batık bankalardan yapması gereken tahsilatların hızlandırılmasını gündeme getirdi. Edinilen bilgilere göre Krueger, görüşmede BDDK'nın tahsilatları hakkında bilgi istedi. Krueger'e İcra - İflas Kanunu'nda yapılacak değişikliklerle tahsilatın hızlanacağı, kanun değişikliğinin de mayıs sonuna kadar yapılacağı ifade edildi. 
     Krueger'in BDDK'nın özerkliğinin korunması gerektiğini belirtmesi üzerine hükümetin de kurumun idari ve mali özerkliğini desteklediği iletildi. Üst düzey bir ismin "Özerklik aslında hükümeti de rahatlatıyor" dediği öğrenildi. Görüşmelerde Krueger'in bugünkü koşullar altında yüzde 6.5'lik faiz dışı fazla hedefinin tutacağını söylediği, ayrıca "'Türk ekonomisinin göstereceği performans, IMF'nin kredibilitesi açısından da büyük önem taşıyor" dediği belirtildi. 
     
     'Gözden geçirme uzamasın' 
     Krueger'in görüşmelerinde dördüncü gözden geçirmenin uzun sürmesi de ele alındı. Uzamanın nedenlerinden birinin de teknik heyetler arasında yaşanan koordinasyonsuzluk olduğu kaydedildi. Bu nedenle teknik heyetlerin hazırlıklarını tam olarak yapması ve beşinci gözden geçirmenin belirlenen takvime uygun bitirilmesi gerektiği vurgulandı. 
     Krueger çiftçiye 'mazot yardımı' ve doğrudan gelir desteği için bütçede kaynak olup olmadığını da sordu. Krueger'e, tarım destekleri ile ilgili paketin Dünya Bankası ile birlikte hazırlandığı belirtildi. 
     
IMF de medya kavgası yaptı      Batık bankaların eski patronlarının borçlarını ödememesi gündeme getirildiğinde bazı çevreler bunu 'medya kavgası' olarak niteliyor. Ancak aynı sorunu IMF heyeti de gündeme getirdi. IMF Birinci Başkan Yardımcısı Krueger, BDDK'nın tahsilatları hakkında bilgi istedi. 
     

</TEXT>
</DOC>
