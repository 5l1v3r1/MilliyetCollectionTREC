<DOC>
<DOCNO> 195930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur02.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinsel Sağlık Danışma Hattı, başvurulara yetişemiyor... 
</HEADLINE>
<TEXT>

     Aile Sağlığı Araştırma Derneği Başkanı Prof. Dr. Halim Hattat, geçen yıl kurulan ''Aile Cinsel Sağlığı Danışma Hattı''nı arayanların sayısının 20 bine ulaştığını, bunlardan 9 binine sorunlarının giderilmesi için uzman doktorlar tarafından servis verildiğini bildirdi. 
     Prof. Dr. Hattat, yaptığı açıklamada, Avrupa Seksüel Fonksiyon Bozuklukları Birliği'ne ESDA üye ülkelerde daha önce kurulan ''Aile Cinsel Sağlığı Danışma Hattı''nın, Türkiye'de 4 Temmuz 2002 tarihinde hizmete girdiğini, büyük ilgiyle karşılandığını söyledi. 
     İnsanların sorunlarını telefon aracılığıyla kolay ifade edebilmeleri ve gerekli bilgiye ulaşarak tedaviye yönlenebilmelerini amaçladıklarını belirten Prof. Dr. Hattat, şunları kaydetti 
     ''Kuruluşundan bu yana hattı arayanların sayısı 20 bine ulaştı. Bunların 9 binine sorunlarının giderilmesi için uzman doktor tarafından servis verildi. Hattı arayanların yüzde 82'sini erkekler, yüzde 18'ini kadınlar oluşturdu. Başvurularda ön sırayı yüzde 31 oranıyla erken boşalma, yüzde 21 oranıyla sertleşme problemi aldı. Erkeklerde penis boyu, hem erkek hem kadınlarda cinsel istekte azalma, kadınlarda vajinismus ve orgazm problemleri ağırlıklı başvuru konuları olarak ortaya çıktı.'' Prof. Dr. Hattat, danışma hattının yüzde 58 oranında metropollerden, yüzde 42 oranında ise diğer kent merkezlerinden arandığını ifade ederek, bölgelere göre dağılımda da Marmara Bölgesi'nin yüzde 34 oranıyla başı çektiğini söyledi. 
     Başvuru sayısının yüksekliği nedeniyle 24 saat hizmet verebilmek için danışma hattının telefonunu otomatik santrale dönüştürdüklerini anlatan Prof. Dr. Halim Hattat, arayan kişilerin, soru ve sorunlarıyla ilgili bölümlere telefon tuşlarını kullanarak ulaşabildiklerini ve buralarda kaydedilmiş bilgileri dinlediklerini söyledi. Prof. Dr. Hattat, uzmanla görüşmek isteyenlerin sorularını ise her gün saat 10.00-11.00 arasında bir ürolog ve psikologun yanıtladığını kaydetti. 
     
     23 İLDE UZMAN KADRO 
     Prof. Dr. Hattat, hattı arayanlardan kimlikleriyle ilgili bilgi almadıklarını, sadece yaşını, cinsiyetini ve anlattığı sorunları değerlendirdiklerini belirterek, şöyle devam etti 
     ''Hizmeti daha geliştirmek için Türkiye çapında, 3 büyük il ile Antalya, Adana, Sivas, Kayseri, Samsun, Trabzon, Elazığ, Erzurum, Van ve Ağrı'nın da bulunduğu 23 ilde ESDA Yardım Hattı kadrosu oluşturduk. Danışma hattını arayan ve tıbbi yardıma ihtiyacı olan hastalarımızı üniversite ve devlet hastanelerinde görev yapan doktor arkadaşlarımıza yönlendiriyoruz.'' 
     
     GENÇ KESİMDEN YOĞUN İLGİ 
     Prof. Dr. Halim Hattat, cinsel fonksiyon sorunlarının genellikle 40 yaşından sonra ortaya çıkmasına karşın, ''Aile Cinsel Sağlığı Danışma Hattı''na daha çok gençlerin müracaat ettiğini tespit ettiklerini belirterek, ''Danışma hattına başvuranlar arasında 18-30 yaş grubundan olanlar yüzde 62 oranında'' dedi. 
     ''Cinsel bilgi eksikliğinin ya da cinsel sorunların ayıp olmadığını'' vurgulayan Prof. Dr. Hattat, şunları söyledi 
     ''İstiyoruz ki, insanlar çevrelerinden kulaktan dolma bilgilerle değil, doğru bilgiyle hareket edebilsinler. İnsanların cinsel konularda yanlış bilgilerle sorunlarını çözemez hale gelmemeleri için bu hat çok önemli. İnsanlar cinsel sorun ve soruları için 212 282 01 01 numaralı danışma hattımıza veya ''www.esdaturkey.org'' internet adresine başvurarak bilgi alabilirler.'' 
     
</TEXT>
</DOC>
