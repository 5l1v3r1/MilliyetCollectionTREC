<DOC>
<DOCNO> 171309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/spor/ydemirkol.html </URL>
<DATE> 2003/07/24/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Umut dolu yolculuk 
</HEADLINE>
<TEXT>

   
   Bochum karşısında dün sahaya sürülen onbir Daum'un bugüne kadar yaptığı çalışmalardan doğan ürünleri bize gösteriyordu. Olumlu bir çok görüntünün yanısıra kafaları karıştıracak, geleceğe yönelik planları gözden geçirmeye yol açacak bazı verilere de ulaştık. En basitinden gönderilmesi düşünülen Rebrov bizce heyecan verici bir performans sergiledi. Kulübeye gitmesi muhtemel Ümit Özat ise en az Luciano kadar etkiliydi. Bunun yanısıra Daum'un antrenmanlarda sürekli üzerinde durduğu yön değiştirme, topu hızlı bir şekilde diğer kanada aktarma çalışmalarının lige kadar istenen ürünleri vermeyeceği de görüldü. Fenerbahçe'nin eksikleri ve de planlamayı değiştirecek sürpriz artıları Daum'un kafasını yoracağa benzer. Bunun yanısıra Recep'in üstün performansı, Kemal ile Selçuk'un tam olgunlaşmasa da oyuna hakim tavırları ve tabii Van Hooijdonk'un serbest vuruşlarının neredeyse çeyrek penaltı kadar etkili oluşu da umut vericiydi. Özetle anlatmak istediğim şu ki, Fenerbahçe ligin henüz hazır takımlarından biri değil. Bunu Daum'un uygulattığı antrenman programından da çok iyi görebiliyoruz. Ama doğru yolda olduğunu da söyleyebiliriz. Sanıyorum Daum ufak tefek değişikliklerle bu transfer çalışmalarını da etkilemeyebilir futbolun A,B,C'sini öğretmeye devam edecek. Ama eğer mezuniyet ligin üçüncü - dördüncü haftasına kalırsa kimse şaşırmasın. Ve sabırsız davranmasın. 
   
      
   
</TEXT>
</DOC>
