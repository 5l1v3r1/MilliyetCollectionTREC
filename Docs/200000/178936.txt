<DOC>
<DOCNO> 178936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/soneko08.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Temmuz ayında ülkemize 2 milyon turist geldi... 
</HEADLINE>
<TEXT>

     Türkiye'yi ziyaret eden yabancı sayısı bu yılın Temmuz ayında, geçen yılın aynı ayına göre yüzde 11.9'luk artış gösterdi. 
     Söz konusu ay, Türkiye'yi ziyaret eden yabancı sayısı 2 milyon 123 bin 678 oldu. Geçen yılın aynı ayında bu sayı, 1 milyon 897 bin 62 kişi olmuştu. 
     Devlet İstatistik Enstitüsü'nün DİE , ''Türkiye'ye Giriş-Çıkış Yapan Ziyaretçiler'' istatistiklerine göre, Temmuz ayında Türkiye'yi ziyaret eden yabancılardan denizyolunu tercih edenler yüzde 47.8, demiryolunu tercih edenler yüzde 4.1, havayolunu tercih edenlerin sayısı yüzde 8.5 ve karayolunu tercih edenlerin sayısı da yüzde 14.5 oranında arttı. 
     Türkiye'ye Temmuz ayında giriş yapan Türk vatandaşı sayısı 998 bin 80 kişi olurken, vatandaşlardan denizyolunu tercih edenler yüzde 8.1, havayolunu tercih edenlerin sayısı yüzde 10, karayolunu tercih edenlerin sayısı yüzde 25.5 oranında artarken, demiryolunu tercih edenlerin sayısı ise yüzde 6.7 azaldı. 
     Geçen yıl Temmuz ayında Türkiye'ye giriş yapan Türk vatandaşı sayısı 870 bin 688 kişi olmuştu. Buna göre, Türkiye'ye giriş yapan Türk vatandaşı sayısında, geçen yılın Temmuz ayına göre yüzde 14.6'lık artış yaşandı. 
     Söz konusu ay, Türkiye'den çıkış yapan yabancı ziyaretçi sayısı ise 1 milyon 691 bin 197 kişi, Türk vatandaşı sayısı da 516 bin 128 kişi oldu. 
     Bu yılın Temmuz ayında çıkış yapan yabancı ziyaretçi sayısında yüzde 6.4, Türk vatandaşlarının yurtdışına çıkış sayısı da yüzde 15.9 arttı. Geçen yıl aynı ayda, Türkiye'den çıkış yapan yabancı ziyaretçi sayısı 1 milyon 589 bin 343, Türk vatandaşı sayısı ise 445 bin 261 idi. 
     
     7 AYLIK DÖNEM 
     Türkiye'ye gelen yabancı ziyaretçi sayısı, Ocak-Temmuz döneminde, geçen yılın aynı dönemine göre, yüzde 2.4 azalma ile 6 milyon 773 bin kişiye indi. 
     Geçen yılın Ocak-Temmuz aylarını kapsayan 7 ayda Türkiye'ye gelen yabancı ziyaretçi sayısı, 6 milyon 936 bin 900 kişi olmuştu. 
     Söz konusu dönemde Türkiye'ye gelen Türk vatandaşı sayısı da, 3 milyon 322 bin 15 kişi olarak gerçekleşti. 
     Öte yandan Ocak-Temmuz döneminde Türkiye'den çıkış yapan yabancı ziyaretçi sayısı 5 milyon 920 bin 333, Türk vatandaşı sayısı ise 2 milyon 637 bin 902 oldu. 
     Bu yılın 7 ayında çıkış yapan yabancı ziyaretçi sayısı yüzde 3.1 azalırken, Türk vatandaşlarının yurtdışına çıkış sayısı yüzde 8 arttı. 
     
</TEXT>
</DOC>
