<DOC>
<DOCNO> 159911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sondun10.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Prens Williams, az daha okulu bırakıyormuş... 
</HEADLINE>
<TEXT>

     İngiliz tahtının ikinci sıradaki veliahdı Prens William, ülkesinin en saygın üniversitelerinden biri olan St. Andrews'daki eğitimi bırakmak üzereyken, babası tarafından okula dönmeye ikna edildiğini açıkladı. 
     21. yaş günü dolayısıyla çok ender olarak yaptığı bir şeyi yapıp basına özel yaşamıyla ilgili açıklamalarda bulunan Prens William, okulu bırakmaya kalkmasının ardında, söz konusu eğitim kurumunun ağır eğitim anlayışından doğan ''bıktırıcı'' havasının bulunduğunu söyledi. 
     Okula gittiğinde burayı tümüyle yabancı bir çevre olarak gördüğünü ve buradan ne beklemesi gerektiğine bir türlü karar veremediğini belirten Prens William, şunları söyledi 
     ''Bu aynen ilkokula yeni başladığım günlerdeki gibi bir duyguydu ve kendimi gerçekten huzursuz hissettim. Eve gittiğimde durumu babama açtım okulu bırakmayı düşündüğümü anlattım. Son derece destekleyici bir tutum içindeydi, konuyu enine-boyuna tartıştık ve okulda kalmamın en doğrusu olacağına beni ikna etti.'' St. Andrews'da tarih okuyan Prens Andrew, boş zamanlarında ise Tanzanya, Kenya ve Botswana gibi Afrika ülkelerinde konuşulmakta olan Swahili dilini öğrenmeye çalıştığını anlattı. 
     Liseyi bitirdikten sonra bir yıl üniversiteye girmeyip dünyayı gezen Prens William, bu boş yılında üç ay da Afrika'da kaldığını hatırlattı. 
     En büyük amacının Afrika'da çevre çalışmaları yapmak olduğunu belirten Prens, Kraliyet ailesinin yüzyıllardır süregelen geleneğini takip edip Ordu'ya yazılmayacağının ilk ipuçlarını da vermiş oldu. 
     William, okulda hala iki yılının bulunduğunu ve şimdi bütün dikkatini bu iki yılı başarıyla tamamlamak üzerinde yoğunlaştığını belirtti. 
     Prens William, sosyal hayatıyla ilgili soruları yanıtlarken de çok sayıda arkadaşının bulunduğunu ve medyanın gösterdiği saygı sayesinde normale yakın bir yaşam sürdürmeyi başardığını anlattı. 
     
</TEXT>
</DOC>
