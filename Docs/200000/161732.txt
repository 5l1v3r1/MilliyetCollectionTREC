<DOC>
<DOCNO> 161732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sontur24.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mercan Herkes bize ayak uydurmak zorunda 
</HEADLINE>
<TEXT>

     AK Parti Genel Başkan Yardımcısı Murat Mercan, Ankara-İstanbul arasında demiryoluyla ulaşımı 3 saat 10 dakikaya indirecek ''hızlı tren'' projesinin temelinin yarın atılacağını belirterek, ''Ufkumuz ve vizyonumuz çok geniş, herkes bize ayak uydurmak zorunda'' dedi. 
     Mercan, Eskişehir'deki DSİ 3. Bölge Müdürlüğü'nde düzenlediği basın toplantısında, yaklaşık 1.1 milyar Euro tutarındaki ''Hızlı Tren'' projesinin 6 ayı projelendirme 24 ayı da yapım olmak üzere toplam 30 ayda tamamlanacağını ifade ederek, bu projeden her kesimin yararlanacağını bildirdi. 
     Türkiye'de ''uzun süredir taş üstüne taş koyulmadığını'', hükümetin, 7 aylık iktidar döneminde ekonomiye ivme kazandırmayı başardığını ifade eden Mercan, şöyle konuştu 
     ''Böyle bir proje kimsenin aklına gelmezdi ancak biz başardık. Projenin ilk etabı tamamlandığında Ankara-İstanbul ulaşımı 4 saat 10 dakikaya, ikinci aşaması tamamlandığında da 3 saat 10 dakikaya inecek. Ufkumuz ve vizyonumuz çok geniş, herkes bize ayak uydurmak zorunda. Hayaliniz büyük olmalı. Daha birçok önemli projemiz var, bunları zamanı gelince açıklayacağız.'' 
     
     ''YOL, 40 KİLOMETRE KISALACAK'' 
     Türkiye Cumhuriyeti Devlet Demiryolları TCDD Genel Müdürlüğü eski daire başkanı Veysi Kurt ise Ankara-İstanbul demiryolunun 378 kilometresi tek hat olmak üzere 576 kilometre uzunluğunda olduğunu belirterek, temeli atılacak projenin tamamlanmasıyla bunun 40 kilometre azalacağını söyledi. 
     Ankara-İstanbul arası hızlı tren projesinin iki etaptan oluştuğunu, ilk etapta Ankara-Eskişehir bölümünün rehabilite edileceğini, ardından Eskişehir-İstanbul arasında çalışmalara başlanacağını anlatan Kurt, şunları kaydetti 
     ''Projenin iki etabı da tamamlandığında Ankara-İstanbul arası 3 saat 10 dakikaya inecek. Proje kapsamında saatte 200 kilometre hız yapabilen hızlı trenler alınacak. Proje bittiğinde Ankara-İstanbul arasında her saat sefer gerçekleştirilecek.'' 
     
</TEXT>
</DOC>
