<DOC>
<DOCNO> 187345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sontur19.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak için iki ayrı heyet Türkiye'ye gelecek... 
</HEADLINE>
<TEXT>

     Irak'a Türk askeri gönderilmesine yönelik tezkerenin TBMM'de kabulünün ardından, biri Polonya'dan, diğeri Irak'tan iki ayrı heyet temaslarda bulunmak üzere Türkiye'ye gelecek. 
     Edinilen bilgiye göre, 9-10 Ekim'de Ankara'da görüşmelerde bulunması beklenen Polonya heyetine, Polonya'nın Irak'ın yeniden imarı konusunda görevlendirilen Özel Büyükelçisi Slawomir Cytryeki başkanlık edecek. 
     Heyette ayrıca, Polonya Hazine Müsteşarlığı ve Dışişleri Bakanlığı'ndan yetkililer bulunacak. Heyet, Dışişleri Bakanlığı ve TOBB yetkilileriyle biraraya gelecek. 
     Irak Uluslararası İşbirliği Konseyi Başkanı, eski Polonya Maliye Bakanı Marek Belka'nın başkanlığındaki Irak heyeti ise 10-12 Ekim'de temaslarda bulunacak. 
     Heyette, Irak Merkez Bankası ve Irak Planlama Bakanlığı'ndan da yetkililer bulunuyor. 
     İspanya'da düzenlenecek, Irak'ın yeniden inşasında yapılacak katkıları konu alan Bağış Konferansı'na hazırlık çerçevesinde temaslarda bulunacak heyet, Fransa, Almanya ve İtalya'nın ardından Türkiye'ye gelecek. 
     Irak heyeti, Dışişleri Bakanlığı, Enerji ve Tabii Kaynaklar Bakanlığı ve Merkez Bankası yetkilileriyle biraraya gelecek. 
     
</TEXT>
</DOC>
