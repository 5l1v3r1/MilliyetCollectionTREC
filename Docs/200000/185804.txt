<DOC>
<DOCNO> 185804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/01/son/sonspo04.html </URL>
<DATE> 2003/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim yine muhabir fırçaladı.. 
</HEADLINE>
<TEXT>

     Galatasaray Teknik Direktörü Fatih Terim, maç sonrasında Star TV'de sorulan bir soruya kızdı ve canlı yayını terketti. 
     Terim, Galatasaray'ın İspanyol Real Sociedad'a 2-1 yenildiği maç sonrası canlı yayına katıldı. Muhabir Terim'e önce, "Galatasaray çok iyi oynadı, sahada oyuna hakim olan taraftı. Juventus maçı gibi şanssızlık yaşandı. Ne diyorsunuz " diye sordu. 
     Terim, "Bunun şanssızlıkla alakası yok. Oyuncularımı alnından öpüyorum" diyerek basit gollerin yenilgiye zemin hazırladığını anlattı. 
     Terim, muhabirin "Tamas'ı niye oynattınız " sorusuyla birlikte sinirlenmeye başladı. Prates'i önde oynatmak ve Tamas'ın kafa hakimiyetinden faydalanmak istediklerini söyleyen Terim, "Oyuncumu hedef gösterip seyircinin önüne atıyorsunuz" dedi. Muhabir kendini savunmaya çalışırken daha da öfkelenen Terim "Bana Hakan Şükür'ün golünü niye sormuyorsun " diye söylendi ve sinirli bir şekilde canlı yayını terketti. 

     
</TEXT>
</DOC>
