<DOC>
<DOCNO> 173849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/siyaset/siy0.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk askeri Irak'a 'tezkereli' gidecek 
</HEADLINE>
<TEXT>

   Başkentteki zirvede yeni bir tezkere için prensip kararı alındı. Eylülde Meclis'e getirilmesi beklenen yeni tezkere, "Irak'ın istikrarı ve huzuruna katkı" çerçevesine oturtulacak 
      SERPİL ÇEVİKCAN ANKARA 

   
   Ankara, ABD'nin Irak'ta kurmaya çalıştığı uluslararası istikrar gücüne UIG Türk askerinin de katılması talebine "nasıl ve ne yanıt vereceğine" ilişkin yol haritasını dün Başbakanlık'ta yapılan zirveyle çizdi. Yeni bir tezkere gerektiği ve buna ilişkin hazırlıklara başlanması konusunda prensip kararı alınırken, ay sonunda yapılacak Milli Güvenlik Kurulu MGK toplantısının ardından gerekirse Meclis'in eylül ayında olağanüstü toplantıya çağrılabileceği öğrenildi. 
   Alınan bilgilere göre dün Başbakan Recep Tayyip Erdoğan başkanlığında Dışişleri, Milli Savunma ve İçişleri bakanları, Genelkurmay Başkanı Orgeneral Hilmi Özkök ile MİT ve Dışişleri müsteşarlarının katılımıyla yapılan zirvede ortaya çıkan yol haritası şöyle 
   
   HUZUR VE İSTİKRAR İÇİN 
   BM ya da NATO kararı çerçevesinde şekillenecek bir uluslararası gücün tercih edildiği vurgulanan zirvede, bu sağlanamazsa Türkiye'nin yakın komşusundaki önemli gelişmelere seyirci kalmasının söz konusu olmayacağı kaydedildi. Bu çerçevede asker göndermek için yeni bir tezkerenin zorunlu olduğuna karar verildi. Olası tezkerenin, "Irak'ın istikrarı ve huzuruna katkıda bulunmak üzere" ifadesini içeren genel bir çerçeveye oturtulması bekleniyor. 
   
   KABİNE VE ÇANKAYA 
   Toplantıda Bakanlar Kurulu'nda Türk askerinin Irak'a gönderilmesi konusunda yeniden bir değerlendirme yapılmasına da karar verildi. Ardından Çankaya Köşkü'nde geniş katılımlı bir zirvenin gerçekleşmesi için adım atılması üzerinde duruldu. Hükümet, bu zirvenin asker göndermeye karşı olduğu bilinen Cumhurbaşkanı Ahmet Necdet Sezer'e atılacak adımların gerekliliğini bütün boyutlarıyla anlatmak açısından önem taşıdığını vurguladı. 
   
   MGK DA ONAY VERSİN 
   Hükümet tarafından yapılan değerlendirmede Türk askerinin Irak'ın huzur ve istikrarı için görev alması gereğinin MGK'dan da yansıtılması üzerinde duruldu. Bu çerçevede ağustos ayı toplantısında konunun MGK bildirisine yansıtılabileceği kaydedildi. 
   
   RESMİYETE DÖKÜLECEK 
   Bu aşamaların ardından "asker göndermenin kesinleşmesi halinde" ABD yetkilileri ile doğrudan resmi temasların yoğunlaşması ve bugüne kadar gayri resmi biçimde "non - paper" sürdürülen müzakerelerin resmiyete dökülerek yazılı kayda alınması aşamasına geçilmesi öngörüldü. 
   
   PARA PAZARLIĞI YOK 
   Değerlendirmelerde kamuoyu ve Meclis'e, asker göndermenin "inzibat" amacı taşımadığının anlatılması gerektiği vurgulandı. Reddedilen tezkere döneminde yaşanan ve hem kamuoyunu, hem de milletvekillerini olumsuz etkileyen "para pazarlığının" yapılmayacağı da öğrenildi. Kaynaklar, Türk askerinin görev alması halinde ortaya çıkan maliyet dışında ABD tarafıyla geçmiş dönemde "kimlik kartlarının parasına" kadar uzanan pazarlıkların söz konusu olmayacağını kaydettiler. 
   Toplantıda MİT'in, özellikle Kuzey Irak'taki gelişmeler ve PKK-KADEK'in faaliyetleriyle ilgili rapor sunduğu, Topluma Kazandırma Yasası çerçevesinde ABD'nin katkılarının da ele alındığı kaydedildi. 
   
      Asker için Irak'tan davet de beklenecek    Zirvede, Türk askerinin Irak'taki yönetimin talebiyle gitmesi konusunda görüş birliğine varıldı. Masrafları ise ABD'nin karşılaması istendi... 
   ANKARA Milliyet 

   
   Ankara, Türk askerinin Irak'taki Geçici Yönetim Konseyi'nin talebiyle bu ülkede bulunması konusunda görüş birliğine vardı. 
   Irak'ta zor günler yaşayan ve askerleri sürekli saldırıya uğrayan ABD'nin Türkiye'den asker talebi, dün Başbakan Recep Tayyip Erdoğan başkanlığında yapılan zirvede ele alındı. Başbakanlık'ta sabah saatlerinde gerçekleştirilen zirvede, Irak Geçici Yönetim Konseyi'nden Mesud Barzani, Celal Talabani, Ahmet Çelebi gibi bölge liderlerinin ortak davetiyle Türk askerinin çağrılmasının milletvekillerini ikna açısından daha yararlı olacağı görüşü benimsendi. 
   Kuzey Irak'ta Türkiye için PKK KADEK tehdit olduğu sürece Türk askerinin Bağdat'ta güvenlik sağlayan bir görevde olmaması üzerinde durulurken, Kuzey Irak'taki PKK KADEK varlığı konusunda ABD'nin net tavrını ortaya koymasının beklenmesi kabul gördü. 
   Bölge ülkelerinden Türk askerinin Irak'taki varlığına ilişkin gelebilecek tepkilerin de dikkate alınması gerektiğinin vurgulandığı toplantıda, Türkiye'nin ülkedeki varlık sebebinin Suriye, İran, Suudi Arabistan gibi bölge ülkelerine iyi anlatılması üzerinde duruldu. BM kararının "çok zayıf" bir olasılık olduğu kaydedilirken, asker gönderilmesi halinde masrafları ABD'nin karşılaması da istendi. 
   
   Zapsu da geldİ 
   Zirveye Erdoğan'ın yanı sıra Genelkurmay Başkanı Hilmi Özkök, Dışişleri Bakanı Abdullah Gül, İçişleri Bakanı Abdülkadir Aksu ve Milli Savunma Bakanı Vecdi Gönül katıldı. MİT Müsteşarı Şenkal Atasagun ile Dışişleri Müsteşarı Uğur Ziyal de, son gelişmelerle ilgili bilgi vermek için toplantıda yer aldı. 
   Erdoğan'ın danışmanı Cüneyd Zapsu ile AKP İstanbul Milletvekili Egemen Bağış da, zirvenin yapıldığı saatlerde Başbakanlığa geldi. Ancak iki isim de toplantıya katılmadı. Zapsu'nun gelmesinden 10 dakika sonra da Özkök Başbakanlık'tan ayrıldı. 
   
   ABD Saddam Tikrit'te    Saddam Hüseyin'in doğum yeri olan Tikrit çevresinde her gün onlarca baskın düzenleyen ABD askerleri, devrik liderin bölgede saklandığına inanıyor. ABD ordusu, son iki ayda Tikrit'te düzenlenen yüzlerce ev baskınında, 600'den fazla Iraklıyı gözaltına aldı. New York Times gazetesinin haberine göre, Amerikan askerleri, destekçi "şebekesini" çökertmeyi hedefliyor. Böylece Saddam'ın saklanacak yeri kalmayacak. 
   
   5 bin Iraklı Irak'ta esir    Irak'taki Amerikan güçlerinin elinde 5 bin kadar Iraklı esir bulunduğu açıklandı. Ülkedeki Amerikan askeri polis yetkililerinden General Janis Karpinski, bu 5 bin esirden bazılarının, savaş suçlusu oldukları gerekçesiyle tutulduğunu, bazılarının da güvenlik nedeniyle alıkonulduğunu söyledi. Karpinski, ellerinde gerçek kimliğini açıklamayı reddeden 205 mahk mun olduğunu da belirtti. 
   
   
</TEXT>
</DOC>
