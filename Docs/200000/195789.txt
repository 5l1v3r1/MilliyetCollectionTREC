<DOC>
<DOCNO> 195789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/son/sontur29.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Kıbrıs'ta iki ayrı devlet vardır" 
</HEADLINE>
<TEXT>

     Başbakan Recep Tayyip Erdoğan, Kıbrıs'ta her açıdan eşit, dini ve dili ayrı iki halk, iki ayrı demokratik düzen ve iki ayrı devlet olduğunu belirterek, Kıbrıs'ta çözüm çabalarının bu gerçeklere dayanması gerektiğini vurguladı. 
     Erdoğan, "Bugün Kıbrıs Türk halkı, demokratik ve hukuki yapısıyla KKTC'de varılacak kapsamlı bir uzlaşının eşit ortağı durumundadır " dedi. 
     Türkiye'nin kendi bölgesinde ağırlıklı bir konumu bulunduğunu, çatışmalarla ve risklerle dolu bu bölgede istikrar unsuru olmaya devam ettiğini kaydeden Erdoğan, "Türkiye Balkanlar'da, Ege'de, Doğu Akdeniz'de Ortadoğu'da ve Kafkaslar'da barış ve huzurun teminatıdır" dedi. 
     Avrupa Birliği'ne AB tam üyeliğin Türkiye'nin temel stratejik hedefi olduğunu, amaçlarının halkın yaşam standartlarını yükseltmek ve geleceğe daha güvenle bakmasını sağlamak olduğunu belirten Erdoğan, "Kuşkusuz Türkiye'nin bu vizyonuna Kıbrıs Türk halkı ve KKTC de dahildir" diye konuştu. 
     KKTC'de yakında seçimlerin yapılacağını anımsatan Erdoğan, "Seçimlerin şeffaf ve demokratik bir ortamda cereyan edeceğinden ve Kıbrıs Türkü'nün bu seçimlerden demokrasi daha da güçlenerek çıkacağından eminiz" dedi. 
     "Kıbrıs'ta çözümsüzlüğü bir çözüm olarak görmüyoruz" diyen Erdoğan, "Ancak, varılacak çözümün Kıbrıs Türkleri ve Rumları'nın barış ve güvenlik içinde yan yana yaşayabilecekleri bir ortamı sağlaması gerekir. Türk tarafı olarak bugüne kadar Kıbrıs meselesini azim ve inançla belli bir noktaya getirmiş bulunmaktayız. Bugün Kıbrıs Türk halkı, demokratik ve hukuki yapısıyla KKTC'de varılacak kapsamlı bir uzlaşının eşit ortağı konumundadır" diye konuştu. 
     
</TEXT>
</DOC>
