<DOC>
<DOCNO> 158507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/soneko54.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa'da işlem gören hisse senetleri yüzde 3.38 değer kazandı... 
</HEADLINE>
<TEXT>

     Piyasadaki olumlu hava bugün de devam etti ve hisse senetleri ortalama yüzde 3.38 oranında değer kazandı. 
     İstanbul Menkul Kıymetler Borsası İMKB Ulusal 100 Endeksi, 1. seansta 157.57 puan artarken, hisse senetleri ortalama yüzde 1.47 oranında değer kazandı. 
     2. seansta gelen alımlarla 203.49 puan birden artan endeks, günü 11,056.25 puandan tamamladı. Endeks en son 5 Mayıs günü kapanışta 11,112.14 puana ulaşarak 11,000 puanın üstünde kapanış yapmıştı. Günün tamamında ise endeks 361.06 puan ve yüzde 3.38 oranında artış gösterdi. 
     Hisse senetleri piyasasında günlük işlem hacmi 787 trilyon 78 milyar 830 milyon lira oldu. 
     Bugün özellikle ikinci seansta gelen alımlarla endeksin 11,000 üzerinde kapanmasının oldukça önemli bir gelişme olduğunu vurgulayan borsa uzmanları, işlem hacminin hareketi desteklemesinin 11,000 seviyesinin kırıldığının bir göstergesi olduğunu savunuyor. 
     Diğer teknik göstergelerin de hareketi destekledğini vurgulayan uzmanlar, dirençlerin 11,200 ve 11,500 seviyelerinde bulunduğunu, özellikle bankalarda oluşan hareketin diğer hisselere de yayılmasıyla önümüzdeki hafta endeksin 11,000 ile 11,500 bandına oturmasının beklenebileceğini belirtiyorlar. 
     
     DÖVİZ 
     Kapalıçarşı'da dünü 1 milyon 475 bin liradan tamamlayan dolar, bugüne 1 milyon 472 bin liradan, 1 milyon 723 bin liradan tamamlayan euro da 1 milyon 716 bin liradan başladı. Piyasa kapanışında doların satış fiyatı 1 milyon 457 bin liraya, euronun ise 1 milyon 716 bin liraya geriledi. 
     Merkez Bankası, doların bugünkü efektif kurunu alışta 1 milyon 454 bin 792 lira, satışta ise 1 milyon 465 bin 27 lira olarak açıkladı. 
     Böylece dolar, Merkez Bankası'nın dünkü kurlarına göre, alışta 14 bin 669 lira, satışta ise 14 bin 771 lira düştü. 
     
     TAHVİL-REPO 
     İMKB Tahvil ve Bono Piyasası Kesin Alım Satım Pazarı'nda en fazla işlem gören 7 Temmuz 2004 vadeli bugün valörlü tahvilin bileşik faizi 0.35 puan geriledi. 
     Piyasa kapanışında bu kağıdın basit getirisi yüzde 50.90, bileşik getirisi ise yüzde 49.54 olarak gerçekleşti. 
     İMKB Tahvil ve Bono Piyasası Repo Pazarı'nda 3 günlük faiz ortalama yüzde 41.00 olarak belirlendi. 
     Bankalararası TL interbankında gecelik faiz oranı, ortalama yüzde 41.00 oldu. 
     
</TEXT>
</DOC>
