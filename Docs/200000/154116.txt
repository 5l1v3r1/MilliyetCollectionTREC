<DOC>
<DOCNO> 154116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/ekonomi/aeko.html </URL>
<DATE> 2003/05/03/ </DATE>
<TIME>  </TIME>
<AUTHOR> BİTTİ  </AUTHOR>
<HEADLINE>
ABD Kredide sorun yok görüşmeler yakında 
</HEADLINE>
<TEXT>

ABD yetkilileri, Türkiye'ye verilecek 8,5 milyar dolar krediye ilişkin görüşmelerin önümüzdeki haftalarda başlayabileceğini belirttiler 
     YASEMİN ÇONGAR Washington 

     Bush yönetimi, Türkiye'ye vereceği üst sınırı 8,5 milyar dolar olarak belirlenen kredinin zamanı, vadesi ve dilimleri ile ilgili ilk görüşmelerin önümüzdeki birkaç hafta içinde başlayabileceğini açıkladı. 
     ABD Hazine Bakan Yardımcısı John Taylor, bu konudaki hazırlıkların bir sorun olmadan ya da herhangi bir koşula takılmadan doğal sürecinde ilerlediğini, ancak henüz kredi anlaşmasına ilişkin ayrıntıların belirlenmediğini bildirdi. 
     Taylor, anlaşmanın genel hatlarının ortaya çıktığını ve bunun büyük ölçüde Ankara'ya da yansıtıldığını ifade etti, ancak anlaşmanın nihai aşamasına gelebilmek için, Türk yetkililerle karşılıklı olarak oturup konuşmaları gerekeceğini söyledi. 
     
     Afganistan'da üstlendi 
     Washington'daki bir grup gazeteci için düzenlenen özel bir brifingde, Irak'taki insani yardım ve yeniden yapılanma konularının yanısıra, Türkiye'nin ekonomisi ve bu süreçte oynayabileceği rol de gündeme geldi. 
     Ekonomik işlerden sorumlu Dışişleri Bakan Yardımcısı Alan Larson, "Afganistan'daki yeniden inşaa çalışmalarında çok aktif bir rol oynayan Türkiye'nin, Irak'ta da zamanı gelince benzer bir rol üstleneceğinden eminim" dedi. 
     
Ekonomi politikasına övgü      Hazine Bakan Yardımcısı John Taylor, Türkiye'ye verilecek kredinin, Ankara'nın ekonomi politikasından kaynaklı bir engele takılmasının beklenmediğini belirterek, "Türk hükümeti ekonomi hedeflerini gayet iyi ortaya koydu. Bu hedeflere bağlı kalınacağını umuyoruz" dedi. Türk ekonomisinin geçen yıl çok hızlı büyüdüğünü ve bunun devam etmesi gerektiğini vurgulayan Taylor, "Hükümetin tavrını umut verici buluyoruz ve bunun devam etmesini bekliyoruz" diye konuştu. 
     


EKONOMİ 














</TEXT>
</DOC>
