<DOC>
<DOCNO> 162992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sonspo26.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da imza töreni yok... 
</HEADLINE>
<TEXT>

     Galatasaray dış transferde prensip anlaşmasına vardığı futbolcularla imza töreni yapmayacak. 
     Kulüp İkinci Başkanı ve Basın Sözcüsü Ali Dürüst, görüşerek anlaşma yaptıkları bazı futbolcular bulunduğunu, bunlarla sözleşme töreni gerçekleştirmeyeceklerini söyledi. 
     Bu futbolcuların şu an tatilde olduklarını kaydeden Dürüst, ''Onlarla zaten gerekli anlaşmaları yaptık. Bir kez daha tören yapmaya gerek duymuyoruz'' dedi. 
     
     İÇ TRANSFER 
     Ali Dürüst, iç transferde görüşme yapacakları oyuncu kalmadığını söyledi. 
     Emre Aşık ve Kerem'in başka kulüplere gittiğini anlatan Dürüst, ''Suat Kaya futbola devam etmeyecek. Vedat ise Güney Kore ekibiyle görüşme yapacak. Yani artık iç transferde görüşeceğimiz futbolcu kalmadı'' diye konuştu. 
     İkinci başkan ve basın sözcüsü Dürüst, dış transferde kısa sürede bir gelişme yaşanmayacağını ifade etti. Ali Dürüst, transferi geçmişte olduğu gibi teknik heyet ile birlikte yaptıklarını sözlerine ekledi. 
     
</TEXT>
</DOC>
