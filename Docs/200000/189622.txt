<DOC>
<DOCNO> 189622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/spor/spo02.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'un gözü döndü 
</HEADLINE>
<TEXT>

   Alman hoca son taktik çalışmada Selçuk'tan sonra Aurelio'yu da yedeğe aldı, dört hücum oyuncusu Serhat, Tuncay, Van Hooijdonk ve Rebrov'a şans tanıdı 
      YALÇIN TÜRK 

   
   Savunma aynı 
   FENERBAHÇE Teknik Direktörü Daum, Bursaspor maçı öncesi yapılan son antrenmanda hücum ağırlıklı bir kadro denedi. Savunma bloğunu bozmayan ve Fatih, Luciano, Tomas, Petkov dörtlüsünü oynatan Alman teknik adam, orta sahada ise Selçuk ile Aurelio'yu yedeğe çekerek, Serhat, Kemal, Ümit ve Tuncay'a görev verdi. Konyaspor maçında galibiyeti getiren Rebrov ise Hooijdonk ile birlikte ileri uçta yer aldı. 
   
   Son karar bugün 
   DAUM'UN taktik antrenmanında ofansif bir onbir oynatmasına rağmen Rebrov konusunda kararsız kaldığı ve Tuncay'ı forvete kaydırarak, orta sahada Selçuk'u oynatabileceği belirtildi. Alman çalıştırıcının özellikle kanat organizasyonlarına ağırlık verdiği ve oyuncularını isabetli orta yapma konusunda uyardığı da bildirildi. Bu arada Başkan Aziz Yıldırım ve yöneticiler de dün takımlar birlikte Bursa'ya gitti. 
   
   Okul savaşı    YUSUF KOBAL 

   KONGRE öncesi tesisleşme konusunda büyük bir yarış başladı. Başkan Aziz Yıldırım, Kenan Evren Lisesi'nin yerine işhanı ve otopark yapmayı planlarken, bu arsanın karşılığında İstanbul Valiliği'nin çeşitli semtlere istediği üç adet okul için başkanlığa aday olması beklenen Sadettin Saran da kolları sıvadı. 
   MUHALEFETİN önde gelen isimlerinin yarın Polat Otel'de yine bir araya gelecekleri ve öncelikle bu konuyu görüşecekleri belirtildi. Sadettin Saran Yıldırım'dan daha fazla tesise imza atacağını duyururken, Ali Şen'in önderliğindeki Aziz Yıldırım karşıtları okul inşaatını üstlenmeye hazırlanıyorlar. 
   
   Sınıra geldiler 
   SARI - Lacivertli takımda Bursaspor maçı öncesinde 3'er sarı kartı bulunan Kemal ve Selçuk ceza sınırındalar. İki futbolcu bugünkü maçta da sarı kart görmeleri halinde Fenerbahçe'nin önümüzdeki hafta sahasında oynayacağı Adanaspor karşılaşmasında forma giyemeyecekler. 
   
   Servet hazır kıta 
   TEKNİK Direktör Christoph Daum'dan şu ana kadar fazla şans bulamayan Servet, "Bana ne zaman ihtiyaç duyulursa çıkar oynarım" dedi. Genç yıldız, "Bu forma herkese nasip olmaz. Yedek kalmayı tabii ki istemem. Ne var ki profesyonel bir futbolcu olarak da çalışmalarımı aksatmam" diye konuştu. 
   
   
   
</TEXT>
</DOC>
