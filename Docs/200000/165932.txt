<DOC>
<DOCNO> 165932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/astro/index.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Nostradamus faktörünüz 
</HEADLINE>
<TEXT>

Eğer sürekli olarak gelecek hakkında kafa yoruyor ve bunu karşınızdaki kişiye aktarıyorsanız, zihninizi daha üst bir bilinçle ilişkilendirmiş oluyorsunuz 
     Öyle zamanlar olur ki şaşarsınız, sanki düşünceleriniz bir başkası tarafından okunur ve sizden önce söylenir. Bir astrolog olarak belki konuya aşina olabilirim ama çok sık gerçekleşen bu tesadüfler sanırım astrolojinin başka bir seviyesine işaret ediyor. Tıpkı "istediğiniz şey üzerinde düşünün, o size gelecektir" tarzı bir bağlantı bu. Doğal olarak çevremde ruhsal konularla, evrensel enerjilerle ilgilenen pek çok kişi var. Meditasyon yapanlar, yoga uygulayanlar, reikiciler arasında pek çok arkadaşım ve tanıdığım var. Sürekli hareket halinde olduğum için daha sakin bir yaşama odaklanmaya davet edilsem de henüz bunu erteleme durumundayım ama şahsen astroloji ile bu kadar içli dışlı bir kişinin yine de çok yukarılarda bir seviyeye odaklanabileceğini görüyorum. Evet, sizlere astroloğun psisinden bahsediyorum. 
     Psi, Yunanca ruh kavramına denk geliyor, tıpkı psikoloji kelimesinde olduğu gibi. Ama psi faktörünün çok farklı bir anlamı daha var. Bu anlamıyla psi, seziş demek. Astrolog kendi disiplini içinde pek çok teknikten yararlanır. Bir gökharitasını değerlendirirken sayısız değerlendirme ve ortaya çıkan sonuçları analiz ederek senteze ulaştırma biçimi vardır. İşte o süreç içinde psi diyebileceğimiz o hassas, ele avuca gelmez süreç de devreye girer. Özellikle ileriye yönelik konuşan bir kişi için bu özel durum astroloğun farkını da ortaya çıkarır. Astroloji öğrenmeye yeni başlamış kişiler, öğrenciler henüz bilgilerini toparlama ve değerlendirme süreci içinde oldukları için bu yönlerini ancak çok sayıda alıştırma yaparak kazanırlar. Teknikler olmadan sonuca gitmek olanaksızdır ama ancak psi faktörü işin içine girdiği zaman, işte tam o zaman karşımızdaki kişiye astrolojinin altın meyvesini sunmuş oluruz. Ben buna kozmik bilinç demek istiyorum. Sözünü ettiğim yukarılardaki seviye de bu. 
     İşte size bir örnek. Bundan aylar önce Astrobil’in bir toplantısında Yunanlı astrologlarla ortaklaşa bir seminer gerçekleştirme düşüncesinden söz ediyordum. Toplantının ertesi günü, buna ne kadar tesadüf diyebilirsiniz bilemem ama Atina’daki bir okurumdan bir e-posta aldım. Kendisi de uzun yıllar İzmir’de yaşamış, bir Türk ile evli bir hanımefendi. Tabii bu ilginç eşzamanlılığı kendisine de anlattım. Bu durum bize şunu da söylüyor olmalı Düşüncelerimizi ifade ederken ister istemez tüm evrene de yayıyoruz. Eğer sürekli olarak, ister istemez gelecek hakkında kafa yoruyorsanız, zihninizi daha üst bir bilinçle ilişkilendirmiş oluyorsunuz. Bu bana özellikle son zamanlarda o kadar çok oluyor ki yakınlarım beni uyarmaya başladı. 
     Günlük hayatta, pek çok uğraş içinde böyle bir bilince ara sıra da olsa geçiş yapılabilir ama bu gerçekten tesadüfi diyebileceğimiz nitelikte olabilir. Bununla birlikte, kendi örneğimde olduğu gibi eğer sürekli olarak kozmosu düşünüyor ve bunu karşınızdaki kişilere aktarıyorsanız tıpkı astroloğun psi faktörü gibi bir süreci somut biçimde yaşayabiliyorsunuz. Bundan yıllar önce konuyla ilişkili bir kitap okumuştum. Kitabın adı "Nostradamus Faktörünüz". Bu kitapta benzer biçimde, bu psişik durumun nasıl güçlendirilebileceği konu ediliyordu. 
     Bilim çevresi böyle bir şeyi tesadüf olarak yorumlamaktan çok paranormal yani normal ötesi bir çerçevede ele alıyor. Beynimizin sınırlarını gerçekten bilemiyoruz. Konuyla ilgili pek çok araştırma ve gerçekten bilincimizin gücünden bihaber sayılırız. Çok değişik seviyede son derece hassas bilinçler var. Astrolojide bu bilinç Neptün gezegeni ile simgeleştirilmekte ve ne kadar ilginç ki parapsikolojide bu psi faktörü Neptün’ün sembolü olan L ile ifade ediliyor Dileğim astroloji ile ilgilenen, öğrenen kişilere olayın bu yönünün önemini bir kez daha tekrar etmek. İçinde astroloğun psisi olmayan bir astroloji ancak can sıkıcı bir düz mantık oyunu olurdu. Mutlu bir hafta sonu dileğiyle. n 
     

</TEXT>
</DOC>
