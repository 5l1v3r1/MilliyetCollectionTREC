<DOC>
<DOCNO> 199831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur04.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu Dağı'nda sis ulaşımı olumsuz etkiliyor... 
</HEADLINE>
<TEXT>

     Ankara-İstanbul karayolunun Bolu Dağı kesiminde sis, ulaşımı olumsuz etkiliyor. 
     Bolu Trafik Bölge Müdürü İlhan Gündoğan, sis nedeniyle görüş mesafesinin yer yer 5 metreye kadar düştüğünü belirterek, Bolu Dağı geçişini kullanan sürücülerin, ışıklı levhalar ile uyarıldığını söyledi. 
     Gündoğan, sürücülerin sis lambaları ve farlarını kontrol etmeden yola çıkmamalarını da istedi. 
     Bu arada, yoğun sisin etkili olduğu Bolu Dağı Seymenler mevkiinde meydana gelen zincirleme kazada, 10 araç hasar gördü. Kazada hafif yaralanan 2 kişiye, 112 Acil Yardım ekipleri kaza yerinde müdahale ettiler. 
     Trafik ekipleri, sürücülere, sisin yoğun olduğu bölgelerde tepe lambalı polis otoları ile eşlik ediyor. 
     
</TEXT>
</DOC>
