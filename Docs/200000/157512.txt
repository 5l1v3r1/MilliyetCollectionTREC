<DOC>
<DOCNO> 157512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/sontur07.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener Rum Patriği Bartholomeos'dan Hükümet'e teşekkür... 
</HEADLINE>
<TEXT>

     Fener Rum Patriği Bartholomeos, ''Kapadokya bölgesinde yaptığımız açık hava ayinleri, Türkiye'deki hoşgörünün elle tutulur bir ifadesidir'' dedi. 
     Bartholomeos, Geleneksel Paskalya Açık Hava Ayini'ni yönetmek için geldiği Nevşehir'in Avanos İlçesi'nde, gazetecilerin sorularını yanıtlarken, bugüne dek düzenledikleri ayinler için her türlü kolaylığı gösteren Türk Hükümeti'ne teşekkür borçlu olduklarını söyledi. 
     Heybeliada'daki Ruhban Okulu'nun yeniden açılması konusunda henüz bir gelişme olmadığını ifade eden Bartholomeos, şöyle devam etti 
     ''Kapadokya bölgesinde yaptığımız açık hava ayinleri, Türkiye'deki hoşgörünün elle tutulur bir ifadesidir. Ruhban Okulu'nun açılması konusunda ise henüz bir gelişme yok ama ümitliyiz. Temenni ediyorum ki, bu müspet gelişme içinde Ruhban Okulu da en kısa zamanda gerçekleşir. Henüz Sayın Başbakan ile görüşmedim, ancak önümüzdeki günlerde Ankara'ya gitmek niyetindeyim. Başbakanımıza ve aralarında Milli Eğitim Bakanımızın da bulunduğu bazı bakanlara, talebimizi yazılı ve sözlü olarak ileteceğim. Anlayışla karşılayacaklarını umut ediyoruz. Bizim ve Avrupalıların beklediği gelişmeler inşallah gerçekleşir.'' Son günlerde Kıbrıs'ta yaşanan gelişmelerin de memnuniyet verici olduğunu kaydeden Bartholomeos, ''Kıbrıs'daki bu iyi havadan oldukça memnunuz ve bunun gelişmesini, her gün daha iyi bir hava yaratılmasını diliyoruz'' dedi. 
     Bartholomeos, Kıbrıs'daki Türk ve Rum yöneticilerin, sevgi, dostluk, barış, birlik ve beraberlik içinde olmasını temenni ettiğini belirtti. 
     
</TEXT>
</DOC>
