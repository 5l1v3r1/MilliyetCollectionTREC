<DOC>
<DOCNO> 184809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sonspo08.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye ve Balkan şampiyonu atlet, itfaiyeci oldu... 
</HEADLINE>
<TEXT>

     Türkiye ve Balkan Şampiyonu atlet Enver Ünlü, Orhanlı Belediyesi'nde hem itfaiye eri olarak çalışıyor, hem de şampiyonalarda madalya kazanıyor. 
     Tuzla'nın Orhanlı Belediyesi'nde 450 milyon lira maaşla itfaiye eri olarak çalışan 35 yaşındaki Enver Ünlü, son olarak bu ay Yunanistan'da yapılan masterler yarışmasında Balkan Şampiyonu oldu. 
     Atletizme 10 yıl ara verdikten sonra Orhanlı Belediye Başkanı Cemil Ekşi tarafından itfaiye eri olarak işe alınan Enver Ünlü, kendisine tanınan olanak usayesinde yeniden atletizme başladı. Ünlü, Türkiye'deki yarışmalarda ve Balkan Şampiyonalarında başarılı yarışlar çıkardı. 
     Orhanlı Belediyesi'nin desteğiyle yeniden pistlere dönüp şampiyonluklara imza attığını belirten Enver Ünlü, ''Askerden geldikten sonra atletizme 10 yıl ara vermiştim, belediye başkanı Cemil Ekşi'nin desteğiyle işe alındım, yeniden pistlere döndüm ve ülkemin tanıtımı için elimden geleni yapıyorum, birçok madalyam ve şampiyonluklarım var. 2 altın ve 2 gümüş madalyanın dışında 30'dan fazla derecem bulunuyor'' dedi. 
     Ünlü, itfaiyeci olarak 24 saat çalışıp, 48 saat dinlendiğini anlatarak, ''İtfaiye çalışmalarımız sırasında dumandan etkilenme, kimyasal zehirlenme ve patlama tehlikesi yaşıyoruz. Bunlar bir sporcu için çok olumsuz şeyler'' diye konuştu. 
     Normal mesaisi dışında ayrıca nöbet tuttuklarını ifade eden Ünlü, ''Gece nöbet, gündüz de antrenmanım olduğu zamanlarda arkadaşlarımın yerine bulaşıkları yıkıyorum. Onlar da benim yerime gece nöbet tutuyorlar. Bu sayede gündüz antrenmanıma gidebiliyorum'' diye konuştu. 
     Yarışmalara gittiğinde milli takım antrenörüyle çalıştığını, bunun dışında bağımsız olarak hazırlandığını belirten Ünlü, Burhan Felek Spor Sitesi'ndeki antrenmanlara 4 araç değiştirerek gittiğini söyledi. 
     Ünlü, ''Hedefim 2004 yılında Danimarka'da yapılacak Avrupa Veteranlar Atletizm Şampiyonası'nda Türkiye'ye altın madalya kazandırmak'' dedi. 
     
     SPONSOR ARAYIŞI 
     Orhanlı Belediye Başkanı Cemil Ekşi, belediye kurulduğunda Orhanlı'da yaşayan Enver Ünlü'yü itfaiye eri olarak işe aldıklarını belirterek, ''Daha sonra onun sporcu yönünün olduğunu duyduk ve zaman içinde kendisine destek vermeye karar verdik. Biz sadece sebep olduk. Başarı tamamen kendisine aittir'' dedi. 
     Ünlü'nün başarılı bir sporcu olduğunu kaydeden Ekşi, ''Ancak, bizim imkanlarımız kısıtlı. Daha iyi şartlarda çalışması için bir sponsor arayışı içindeyiz. Sponsor bulduğumuz takdirde ülkemizin tanıtımına da katkıda bulanacağına inanıyoruz'' diye konuştu. 
     
     ÜNLÜ'NÜN BAŞARILARI 
     Almanya'da dünyaya gelen Enver Ünlü, atletizme de bu ülkede başladı. 
     1980'de ortaokullar şampiyonu ve kulüplerarası bölge birincisi oldu. Türkiye'ye döndükten sonra 1989'da askerliğini bitiren Ünlü, atletizme 10 yıl ara verdi. 
     Orhanlı Belediye Başkanı Cemil Ekşi'nin katkılarıyla yeniden atletizme başlayan Ünlü, 2002'de Ankara'da 800 metre, Konya'da yapılan 200 ve 400 metre yarışlarında Türkiye Şampiyonu oldu, aynı yıl İstanbul'da gerçekleştirilen Balkan Şampiyonası'nda da 400 metrede altın, 200 metrede gümüş madalya aldı. 
     Bu yıl da başarılarını sürdüren Ünlü, ağustos ayında Eskişehir'de yapılan yarışmalarda 400 ve 200 metrede birinci, 20-21 Eylül tarihlerinde Yunanistan'ın Katarini kentindeki 13. Balkan Masterler Atletizm Oyunları'nda da 800 ve 400 metrede birinci geldi ve 400 metrede Türkiye rekoru kırdı. 
     Evli olan Ünlü'nün, Cansu 13 , Ergenekon 7 ve Kumru 6 isimli çocukları bulunuyor. 
     
</TEXT>
</DOC>
