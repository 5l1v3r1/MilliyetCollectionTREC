<DOC>
<DOCNO> 187343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sontur17.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli maçta seyirciler stada cep telefonu ile giremeyecek 
</HEADLINE>
<TEXT>

     İstanbul Emniyet Müdürü Celalettin Cerrah ile Futbol Federasyonu Milli Takımlar Sorumlusu Selami Özdemir, Türkiye ile İngiltere arasında oynanacak futbol maçına ilişkin alınan önlemleri gözden geçirdi. 
     İstanbul Emniyet Müdürlüğü'nün Vatan Caddesi'ndeki kompleksinde gerçekleşen toplantıya, Cerrah ve Özdemir'in dışında, Türkiye Futbol Federasyonu TFF Yönetim Kurulu üyesi Murat Aksu, TFF Hukuk Müşavirliği'nden avukat Şehip Mosturoğlu, TFF Genel Sekreter Vekili Metin Kazancıoğlu ile üst düzey emniyet yetkilileri katıldı. 
     Basına kapalı olarak gerçekleşen toplantının ardından gazetecilerin sorularını cevaplandıran Cerrah, maçta 5 bin polisin görev yapacağını belirterek, ''Yarın gelecek İngiliz polisi, vatandaşlarını ve holiganları daha iyi tanıdığı için havalimanında bize yardımcı olacak'' dedi. 
     Cerrah, maç sonucunun sorulması üzerine de, Türk Milli Takımı'nın kesinlikle galip geleceğini bildirdi. 
     TFF Milli Takımlar Sorumlusu Selami Özdemir de, gerçekleştirilen toplantıda, daha önce alınan tedbirlerin gözden geçirildiğini söyledi. 
     Maça kesinlikle İngiliz taraftarın alınmayacağını tekrarlayan Özdemir, ''Stada cep telefonu getirilmesin, çünkü içeri alınmayacak. Vatandaşlarımız maça, kesinlikle kimlikleriyle gelsin. Stada girişlerde kontrol yapılacak'' diye konuştu. 
     İngiliz futbolcuların güvenliği için de gerekli önlemlerin alındığını ifade eden Özdemir, 35-40 kişilik İngiltere Federasyonu heyetinin bir otobüsle stada getirilerek, güvenli bir şekilde içeri alınacağını anlattı. 

     
</TEXT>
</DOC>
