<DOC>
<DOCNO> 198797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/son/sondun03.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Russel Crowe, çocuğunu Oscar'a tercih etti... 
</HEADLINE>
<TEXT>

     ''Gladyatör'' filmiyle Oscar ödülünü kucaklayan Russel Crowe, bu yıl ailesini Oscar'a tercih etti. Crowe, doğacak bebeğiyle ilgilenmek için, aday gösterilse bile törenlere katılmayacağını açıkladı. 
     Internetteki ''imdb'' sitesinin haberine göre, ''Dünyanın Uzak Ucu-Master and Commander The Far Side of the World'' adlı filmindeki ''Kaptan Jack Aubrey'' rolüyle ''En İyi Erkek Oyuncu'' dalında Oscar'a aday gösterilmesi neredeyse ''banko'' olan Crowe, törenlerde yer almayacak. 
     Ocak ayında dünyaya gelmesi beklenen çocuğu için 2004 Oscar törenine katılmayacağını ifade eden oyuncu, Avustralya'da kalarak eşi Danielle Spencer ve yeni doğacak çocuğuna zaman ayıracağını söyledi. Crowe, ''Ödüle aday gösterilsem bile gitmeyeceğim. Çünkü, babalık rolümden daha önemli bir rol yok benim için...'' açıklamasında bulundu. 
     Russel Crowe, 2001 yılında ''Gladyatör'' filmindeki ''Komutan Maximus'' rolüyle ''En İyi Erkek Oyuncu'' dalında Oscar ödülünü kazanmıştı. 
     Oscar ödülleri, şubat ayında Los Angeles'ta düzenlenecek görkemli törenle sahiplerini bulacak. 
     
</TEXT>
</DOC>
