<DOC>
<DOCNO> 167865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sontur05.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Ersoy boğulma tehlikesi geçirdi 
</HEADLINE>
<TEXT>

     Yaşar ANTER BODRUM Muğla , DHA 
     SANATÇI Bülent Ersoy, Bodrum'da mavi yolculuk yaparken serinlemek için girdiği denizde boğulma tehlikesi geçirdi. 
     Ünlü sanatçı Bülent Ersoy sanatçı arkadaşı Oya Aydoğan ile önceki gün Bodrum'a tatile geldi. Sanatçı Bodrum'dan Vizyon Filmcilik ve Reklamcılık Şirketi sahibi İbrahim Mertoğlu'na ait "Mertoğlu 1'' isimli 24 metrelik lüks ahşap yatla mavi yolculuğa çıktı. Ersoy ve Oya Aydoğan'ın bulunduğu yat dün sabah Bodrum'un Yalıkavak Beldesi Küdür Yarımadası'daki Taşburnu Koyu'na demirledi. Öğle saatlerinde serinlemek amacıyla denize giren Ersoy tekneden yaklaşık 150 metre kadar açıldı. 
     Denizde yaklaşık 45 dakika kalan Ersoy aniden çıkan rüzgarla dalgalara maruz kaldı. Ersoy büyük güçlükle Mertoğlu 1 isimli yatın kıç tarafına ulaşabildi. Tutunacak bir yer bulamayan Ersoy yatın altında kalma tehlikesi geçirdi. Aşırı güç kaybeden Ersoy, tekneden uzatılan demiri tutunca rahatladı. Oya Aydoğan Ersoy'u tekneye çıkartmak için merdivenlerden aşağı indiyse de gücü kesilen Ersoy merdivene çıkamadı. 
     Bu kez teknenin küçük motorlu kayığıyla tekneye çıkarma operasyonu başlatıldı. Kayığın motorunun Ersoy'un kafasına çarpmasını da Oya Aydoğan engelledi. Tekne personeli ve Oya Aydoğan'ın yoğun gayretiyle yata çıkarılan Ersoy uzun süre kendine gelemedi. Ersoy'un bulunduğu Mertoğlu 1 isimli yat olaydan hemen sonra koydan uzaklaştı. 
     
</TEXT>
</DOC>
