<DOC>
<DOCNO> 165406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sonspo09.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Lazio 110 milyon euroluk sermaye artırdı, krizden kurtuldu 
</HEADLINE>
<TEXT>

     İtalya Birinci Futbol Ligi takımlarından SS Lazio, bütçe açığı nedeniyle lige kayıt olamama riskini 110 milyon Euro'luk sermaye artırımına giderek çözdü. 
     Geçen sezon boyunca ekonomik sorunlar yaşayan ve kredi bankaları konsorsiyumunun kontrolü altına giren SS Lazio'da, yönetim kurulunun dün akşam yaptığı toplantı sonrasında 110 milyon Euro'luk sermaye artırımın kabul edildiği açıklandı. 
     Yaklaşık 5 saat süren toplantı sonunda basına açıklama yapan SS Lazio Kulübü Başkan Yardımcısı Roberto Pessi, ''Lazio kurtuldu. Ama bu krizden çıkmak hiç de kolay olmadı'' derken, SS Lazio'nun yeni hissedarlarının ve sermaye artırımının 30 Haziran'dan başlayıp temmuz ayınan sonunda tamamlanacağını kaydetti. Verilen haberlerde, SS Lazio'nun sermaye artırımındaki finansmanın yeni hissedarlar olarak gösterilen İtalyan endüstrisinin önemli isimleri Vittorio Merloni, Salvatore Ligresti ve Stefano Ricucci tarafından sağlanacağını ifade edildi. 
     Yönetim kurulunun toplantısı sırasında en fazla tartışılan konunun, kulübün eski başkanı Sergio Cragnotti'nin yüzde 14 hissesini ücretsiz vermemesi olduğu, çözülemeyen bu konuyla ilgili görüşmelerin süreceği bildirildi. 
     Bu arada takımlarının ekonomik krizinden dolayı oldukça endişeli olan SS Laziolu taraftarlar, yönetim kurulunun toplantısı boyunca kulüp binasının önünde toplanıp gösteriler yaparken, ''Lazio kurtuldu'' haberi üzerine büyük sevinç gösterilerinde bulundu. 
     Bu sezon ligi 4. sırada tamamlayarak Avrupa Şampiyonlar Ligi'nde ön eleme turu maçı oynamaya hak kazanan SS Lazio'nun, alınan karar doğrultusunda ekonomik olarak kendini daha rahat hissettiği ve artık ekonomik sorunlarla boğuşmayacağı söyleniyor. 
     İtalya'daki büyük kulüplerin istediği Stam, Stankoviç, Fiore ve Corradi gibi yıldız futbolcularını satmayacağı iddia edilen SS Lazio'nun, hemen transfer görüşmelerine geri dönerek AC Parma'dan Mutu, Udinese'den de Jorgensen, Alberto ve Pizarro'yu kadrosuna dahil etmek istediği belirtiliyor. 
     SS Lazio Kulübü İcra Kurulu Başkanı Luca Baraldi, ''Yarından itibaren Lazio'da futbol konuşulacak. Mancini'ye, kazanan bir takım yaratacağız'' dedi. 
     
</TEXT>
</DOC>
