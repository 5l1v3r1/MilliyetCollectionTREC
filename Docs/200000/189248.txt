<DOC>
<DOCNO> 189248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sondun12.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Türk askeri konusunda modalitenin çözümlenmesi gerek 
</HEADLINE>
<TEXT>

     ABD'nin Mali İşlerden Sorumlu Savunma Bakan Yardımcısı Dov Zakheim, Birleşmiş Milletler Güvenlik Konseyi'nin Irak konusunda dün kabul ettiği kararın ardından Irak'a Pakistan veya Bangladeş'ten barışgücü gelmesi olasılığının arttığını söyledi. 
     Zakheim, ABD Kongresi'nde yaptığı konuşmada, TBMM'nin Irak'a asker gönderilmesini onayladığını hatırlatırken, buna karşılık Türk askerine ilişkin modalitelerin çözümlenmesi gerektiğine işaret etti. 
     Zakheim, ''Irak'taki uluslararası güce katılımın halen mevcut olan rakamın üzerine çıkacağını umuyoruz. Örneğin Türk hükümeti ve parlamentosu, asker göndermeyi kabul etti. Ancak bu konuda modalitelerin halen çözümlenmesi gerekiyor. Ayrıca biliyoruz ki BM Güvenlik Konseyi'ndeki tasarının kabul edilmesiyle birlikte, Pakistanlı veya Bangladeşli bazı diğer güçlerin katılımı ihtimali de artıyor. Irak güvenlik güçlerine 100 bin kişinin daha katılması üzerinde de çalışılıyor. Sonuçta bütün belirtiler, Irak'taki Amerikan askerlerinin sayısının azaltılabileceği yönünde'' dedi. 
     
</TEXT>
</DOC>
