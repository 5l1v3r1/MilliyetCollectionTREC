<DOC>
<DOCNO> 155814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/soneko04.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Aygün Hükümet eylem planına İstanbul depremini de eklesin... 
</HEADLINE>
<TEXT>

     Ankara Ticaret Odası ATO Başkanı Sinan Aygün, olası bir İstanbul depreminin sonuçlarının Türkiye için son derece ağır olacağını belirterek, ''hükümetin Acil Eylem Planı içine İstanbul depremine ilişkin önlemlerin eklenmesini talep ediyoruz'' dedi. 
     ATO Başkanı Aygün, yaptığı yazılı açıklamada, İstanbul'un Türkiye'nin en çok katma değer yaratan bir kenti olması yanında Türkiye'nin en kalabalık ve en yoğun ticaret merkezi olduğunu hatırlatan Aygün, hükümetin ''100 bin konut'' ve 'duble yol'' projeleri yerine önceliğin İstanbul'un ayakta kalmasına verilmesi gerektiğini bildirdi. 
     İstanbul'daki risklerin ortadan kaldırılması için yaklaşık 10 milyar dolar gerektiğini yönünde uzmanların raporları bulunduğunu hatırlatan Aygün, bu paranın uluslararası organizasyonlardan rahatlıkla bulunabileceğini kaydetti. 
     Aygün, depremin Türkiye ekonomisine vereceği zararları da şöyle açıkladı 
     ''Belirsizlik ve risklerin artması sonucu, faizler artacak, döviz fiyatları yükselecek, borsada ne kadar süreceği belli olmayan şok düşüşü yaşanacak, turizm gelirleri düşecek, bankacılık hizmetlerinde aksamalar yaşanacak, işsizlik artacak, sosyal risk katsayısı yükselecek, vergi gelirlerinde şok düşüş yaşanacak, ulaşım hizmetleri uzun süre aksayacak. 
     Bu deprem İstanbul'un değil, Türkiye'nin depremi. Türkiye açısından stratejik bir kent olan İstanbul'da yaşanacak bir depremde, Türkiye'nin ve ekonominin ruh sağlığı bozulur. Bu enkazın altından onlarca yıl kalkamayız.'' Aygün, Türkiye'yi önümüzdeki 20 yıl içinde, içeride ve dışarıda İstanbul depremi kadar tehdit eden bir başka tehlike bulunmadığını da öne sürerek, ''Her türlü sorunun önüne bu sorunu koyarak İstanbul'a ayakta tutmanın yolunu bulmalıyız'' dedi. 
     
</TEXT>
</DOC>
