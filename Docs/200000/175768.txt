<DOC>
<DOCNO> 175768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sontur13.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat caddesinde trafik kadınlara teslim... 
</HEADLINE>
<TEXT>

     İstanbul Emniyet Müdürlüğü ile Kadıköy Belediyesi'nce kadın trafik zabıtası ve polislerden oluşturulan motorize ekip Bağdat Caddesi'nde görev yapacak. 
     Kadıköy Belediyesi'nce 50 milyar liraya alınan 10 motosikletten oluşan ekibin tanıtımı Selamiçeşme'deki Trafik Denetleme Şube Müdürlüğü binasında yapıldı. 
     Tanıtıma katılan Belediye Başkanı Selami Öztürk, Bağdat Caddesi'nde eğitimli ve kültürlü insanların oturduğunu ifade ederek, ''İnsanlara hitapta bayanlar daha başarılı olduğu için onları tercih ettik. Amaç ceza değil caydırıcılık'' dedi. 
     Kadıköy Belediyesi olarak hizmette ilçedeki kamu kurumlarıyla işbirliği yaptıklarını anlatan Öztürk, ''Bağdat Caddesi gibi trafiğin yoğun olduğu yerlerde kaldırım işgali, uygunsuz park sorunları yaşanıyor. Bu nedenle Bağdat Caddesi'nde bu pilot çalışmayı başlattık. Daha önce de Bağdat Caddesi'nde bayan temizlik elemanları göreve başladıktan sonra insanlar daha az kirletmeye başladılar'' diye konuştu. 
     Trafikten Sorumlu Emniyet Müdür Yardımcısı Ayhan Pamuk da, toplumda her kesimin desteğine ihtiyaçları olduğunu belirterek, Bağdat Caddesi'ndeki uygulamanın başarılı olması halinde yaygınlaştırılacağını bildirdi. 
     Pamuk, ''Bağdat Caddesi çok özel, çok güzel bir yer ve burayı biraz daha güzelleştirmeye çalışıyoruz'' dedi. 
     Eğitimlerin tamamlanmasının ardından 10 gün sonra Bağdat Caddesi'nde göreve başlayacak motorize ekip, park, hatalı araç kullanımı ve seyyar satıcılara müdahale edecek. Ekipte, 10 kadın zabıta memuru ile 10 kadın trafik polisi görev yapacak. 
     
</TEXT>
</DOC>
