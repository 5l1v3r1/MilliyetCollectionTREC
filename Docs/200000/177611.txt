<DOC>
<DOCNO> 177611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/yasam/ayas.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyanık şoför faciayı önledi 
</HEADLINE>
<TEXT>

   Seyir halindeyken yanmaya başlayan otobüsün şoförü 46 yolcuyu indirdikten kısa süre sonra, koca araç kül oldu... 
      MEHMET NİLKALI Kayseri DHA 
   
   Malatya'dan Ankara'ya gitmek için önceki gece saat 23.00'te yola çıkan Vip Malatyalılar Turizm'e ait otobüs, 02.30 sıralarında Kayseri'ye geldi. Kent merkezine 5 kilometre uzaklıktaki Mimar Sinan Kavşağı'na ulaşan otobüsün sürücüsü 47 yaşındaki Recai Ilık, dikiz aynasına bakınca aracın motor bölümünden dumanlar yükseldiğini gördü. 
   Hemen otobüsü durduran sürücü, büyük çoğunluğu uykuda olan yolcuları uyandırdı. Aralarında askere giden gençlerle tatilden dönenlerin bulunduğu 46 yolcu otobüsü hızla tahliye ederken, alevler de kısa sürede aracı sardı. 
   
   Herkes kaçıştı 
   Uyku mahmurluğundaki yolcular panik içinde yol kenarına doğru koşarken, Ilık da polisi arayıp olay yerine bir itfaiye aracı istedi. Otobüsteki yangın tüpleriyle alevlere müdahale edildiyse de başarılı olunamadı. Olay yerine ulaşan itfaiye ekibi, otobüsün neredeyse tamamı yandıktan sonra alevleri söndürebildi. Otobüsün cayır cayır yanmasını şaşkınlık içinde izleyen yolcular, aynı firmaya ait başka bir otobüsle Ankara'ya gönderildi. 
   
   
</TEXT>
</DOC>
