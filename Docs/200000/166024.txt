<DOC>
<DOCNO> 166024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/sondun02.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Essahaf "Olanları yalnızca tarih sorgulayabilir" 
</HEADLINE>
<TEXT>

     Irak savaşı sırasında tüm dikkatleri üzerine çeken ve uluslararası medyanın ilgi odağı olan Irak'ın eski Enformasyon Bakanı Muhammed Sait Essahaf, Irak rejiminin düşmesinin ardından ilk defa televizyon ekranlarında göründü. 
     Essahaf'ın El Arabiya televizyonuna verdiği 30 dakikalık mülakatın tamamı bu gece yayınlandı. Essahaf, oldukça yaşlanmış hali, ağarmış saçlarıyla göründüğü ekranda, çok fazla ayrıntıya girmeden sorulara kısa yanıtlar verdi ve Irak'ta kalmaya devam edeceğini söyledi. 
     Olanları yalnızca tarihin yargılayabileceğini söyleyen Essahaf '' Olanlar Benim sorumluluğumda değildi. Saddam'ın sorumluluğunda değildi. Kimin sorumlu olduğunu tarih anlatacak'' dedi. 
     Yüksek mevkilerde olanlara karışmadığının altını çizen Essahaf, işiyle ilgili olanlar dışında bir şey söyleyemeyeceğini kaydetti. 
     Olanları büyük bir depreme benzeten Essahaf, ''Çok acı vericiydi. Bağdat'ta Amerikan tanklarını gördüğüm zaman acı çektiğimi söylemem bir sırrı ifşa etmek olmaz. Hissettiklerim herhangi bir Iraklı'nın hissettiğiyle aynıydı'' diye konuştu. 
     Essahaf, konuşmasının dün önceden verilen bölümünde de aktarıldığı gibi, koalisyon güçlerine teslim olduğunu, ancak serbest bırakıldığını anlatırken, ''Bazı arkadaşlarım aracılığıyla Amerikalılar'a gittim. İşimle ilgili bir dizi konuda sorgulandım, daha sonra serbest bırakıldım'' diye konuştu. 
     Amerikan güçlerinin Bağdat'ı aldığı gün Enformasyon Bakanlığı'nı şoförsüz, ama ''bir dostla'' terk ettiğini söyleyen Essahaf, çoğu soruya ''evet'' ya da ''hayır'' diye cevap verdi. 
     Essahaf, gelecekte, bildiği her şeyi ve edindiği deneyimleri yazacağını belirterek, ''Kendimi aileme, özel işlerime ve anılarımı yazmaya adayacağım. Biz basit bir aileyiz. Hiçbir zaman ayrıcalıklı bir aile olmadık'' dedi. 
     Siyasi hayattan vazgeçtiğini ifade eden Essahaf, Irak'ta kalmayı sürdüreceğini de açıkladı. 
     Irak savaşı sırasında her gün kameraların önüne çıkarak Irak tarafından bilgi veren Essahaf, ABD liderliğindeki koalisyon güçlerinin Bağdat'a girmesiyle, 9 Nisan'da ortadan kaybolmuştu. 
     Essahaf, ABD'nin en çok aranan 55 kişilik Iraklılar listesinde bulunmuyor. 
     
</TEXT>
</DOC>
