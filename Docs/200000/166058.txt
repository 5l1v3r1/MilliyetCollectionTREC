<DOC>
<DOCNO> 166058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/sontur01.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Neşter Davası'nda 9 tahliye... 
</HEADLINE>
<TEXT>

     Ankara 2 No'lu DGM, ''Neşter Operasyonu''na ilişkin davada, tutuklu sanıklar işadamları İbrahim Erdoğan, Mehmet Nazif Edin, Cezmi Mutlu, İsmail Uğur, Mert Aygen ve Fahri Örküp ile kardiyolog Prof. Dr. Derviş Oral ve doktor Mehmet Metin'in 100'er bin dolar kelfaletle, eski SSK Genel Müdür Yardımcısı Ertan Rifat Telhan'ın kefaletsiz tahliye edilmesine karar verdi. 
     Bu sabah saat 10.00'da başlayan ''Neşter Davası''nın ilk duruşması, öğlen verilen 1 saat arayla birlikte 16 saat sürdü ve gece saat 02.00'da sona erdi. 
     Mahkeme, duruşmaya katılan 28'İ tutuksuz yargılanan 37 sanığın tamamının ifadesini aldı. 
     Sanıklar, savunmalarında, çıkar amaçlı suç örgütüne üye oldukları, rüşvet alıp verdikleri, tıbbi malzeme satışından kaçındıkları ve ihaleye fesat karıştırdıkları yönündeki suçlamaları reddettiler. 
     Ankara Üniversitesi İbn-i Sina Hastanesi Kardiyoloji Anabilim Dalı Başkanı Prof. Dr. Derviş Oral, savunmasında, işadamlarından rüşvet almadığını, firma çalışanlarıyla yakın ilişkisi olduğu için günlük harcamalarını kendi parasıyla bu kişilerin yaptığını öne sürdü. 
     Kongrelerin, bütün dünyada ilaç firmaları tarafından yapıldığını ve bunun Türkiye'de de kural haline geldiğini anlatan Prof. Dr. Oral, sadece uçak bileti ücretlerini firmaların karşıladığını, diğer masrafları kendisinin ödediğini iddia etti. Prof. Dr. Oral, ''Çay, şeker ve tuvalet kağıdına kadar her şeyimiz firmalar tarafından karşılanıyormuş gibi lanse edildi. Ben bir profesörüm. Bizi küçük düşürmeye kimsenin hakkı yok. Haysiyetimizle oynanmamalı'' diye konuştu. 
     Bir profesörün, çıkar amaçlı suç örgütü için çalışmasının düşünülemeyeceğini ifade eden Prof. Dr. Oral, ''Rüşveti para hırsı olanlar alır, benim para hırsım yok'' dedi. 
     Prof. Dr. Oral, Türkiye'nin en önemli kalp merkezinde görevli olduğunu, bir an önce işine dönmek istediğini söyledi ve tahliyesini talep ederken ağladı. 
     Eski SSK Genel Müdür Yardımcısı Ertan Rifat Telhan ise savunmasında siyasilere eleştiriler yöneltti. Telhan, SSK Genel Müdür Yardımcılığı'na 2001 yılının Haziran ayında atandığını ve 18 ay görevde kaldığını söyledi. 
     Operasyonun dönemin bakanı Yaşar Okuyan tarafından yapılan suç duyurusu üzerine 2001 yılında başlatıldığını anımsatan Telhan, Okuyan'ın, söz konusu yolsuzlukları 1999'dan beri bildiğini iddia etti. Stent fiyatlarının düşmesinde kendi payının olduğunu ifade eden Telhan, ''Ancak 1990'lardan beri gelen hatalar silsilesi benim omuzlarıma yüklenmek isteniyor'' diye konuştu. 
     Eski SSK Genel Müdür Yardımcısı Aziz Demirhan Atasoy da savunmasında suçlamaları reddetti ve devletin menfaati için çalıştığını söyledi. Atasoy, 1998'den sonra kardiyoloji malzemelerinde indirim sağladıklarını, ancak ortopedi malzemelerinde indirime firmaların karşı çıktığını belirterek, bunun üzerine bu malzemelerde yüzde 30 indirim kararını geri çekmek zorunda kaldıklarını kaydetti. 
     Atasoy, ''eski milletvekili Yaşar Albayrak, ortopedi malzemelerini yüzde 30 indirimle satamam bir şeyler yapın dedi. Ben de kendisine bunun mümkün olmadığını ilettim. Albayrak, 2000 yılında benimle 15 kez görüştü. Daha sonra dönemin bakanı beni aradı ve Albayrak'ı gönderiyorum. Bir sorunu varmış, dinleyin dedi'' diye konuştu. 
     İşadamı Mert Aygen de Prof. Dr. Oral'ın kiracısı olduğunu, hesabına yatan paraların kira bedeli olduğunu söyledi. Suçlamaları kabul etmeyen Aygen, beraatini istedi. 
     Diğer tutuklu sanıklar Örküp, İsmail Uğur, Mehmet Metin ile tutuksuz sanıklar da suçlamaları kabul etmediler ve beraatlerini talep ettiler. 
     Sanıkların sorguları, saat 21.30'da tamamlandı ve tutuklu sanıkların avukatlarının savunma ve taleplerine geçildi. 
     Tutuklu sanıkların avukatları, müvekkillerine isnat edilen suçun 4422 Sayılı Çıkar Amaçlı Suç Örgütleriyle Mücadele Kanunu'na aykırılık teşkil etmediğini, ortada baskı ve cebir olmadığını belirterek, görevsizlik kararı verilmesini istediler. Avukatlar ayrıca, müvekkillerinin 6 aydır tutuklu olduğunu belirterek, tahliye isteminde bulundular. 
     
     SAVCININ MÜTALAASI 
     Görüşü sorulan DGM Cumhuriyet Savcısı Ömer Suha Aldan, soruşturmanın Cumhuriyet tarihinin en kapsamlı ve teknik detaylar içermesi nedeniyle en karmaşık soruşturması olduğunu söyledi. 
     Soruşturmayla ilgili çalışmaların devam ettiğini vurgulayan Aldan, şunları söyledi 
     ''Soruşturmanın basına yansımasında, sanıkların durumlarıyla ilgili haberler beni de üzmüştür, ancak bu, yargılama aşamasında sanıklar ve avukatları tarafından sürdürülmektedir. SADER'in çıkar amaçlı suç örgütü olmadığı açıkça dile getirilmiştir, ancak SADER'in içinde sanıkların oluşturduğu yapılanma örgüttür. 
     İddianamedeki eleştiri ve öneriler, başında Cumhuriyet ibaresi bulunan ve kendisini bu ülkenin aydını olarak gören kişiye çok görülmemelidir. 
     Dolandırılan SSK'dır, eyleme muhatap olanlar ise sanık olarak yargılanan bürokratlardır. Soruşturmada insan haklarına azami ölçüde dikkat edilmiştir. 
     Cumhuriyet savcıları kendilerine göre değil, kanunlara göre soruşturma yapar. Kanunlar, ne zaman dava açılması gerektiğini vurgulamaktadır. Sanıkların eylemleri Çıkar Amaçlı Suç Örgütleriyle Mücadele Kanunu'na aykırılık suçudur. Gerek telefon görüşmeleri, gerek e-mailler ve gerekse sanıklardan Mehmet Tüysüz'ün bilahare savcılığa gelerek beyanlarından anlaşılacağı üzere, sanıklar ortak bir amaç için biraraya gelmişler, kamu kurumlarına baskı uygulamışlar, bazı firmaları tehdit etmişler, malzeme satışından kaçınmışlar, kurumlar malzeme alamamıştır. Bu yönüyle suç 4422 sayılı Yasa'ya muhalefettir.'' Hazırlık soruşturması sırasında haklarında yeni deliller elde edilen Hacettepe Üniversitesi öğretim üyesi Prof. Dr. Ferhan Özmen ve işadamı Emin Aydın Ünal'ın gıyaben, soruşturmayı olumsuz etkileme ihtimali bulunan Dokumacı'nın ise vicahen yüzüne karşı açıklanarak tutuklanmalarına karar verilmesini isteyen Savcı Aldan, tutuklu sanıkların tutukluluk hallerinin devamını istedi. 
     Aldan, iddianamede ifadeleri bulunan kişilerin tanık olarak dinlenmesini ve diğer eksikliklerin giderilmesini talep etti. 
     
     İLK DURUŞMADA TAHLİYE 
     Mahkeme heyeti, duruşmaya verdiği aranın ardından kararı açıkladı. 
     Mahkeme heyeti, tutuklu sanıklar işadamları İbrahim Erdoğan, Mehmet Nazif Edin, Cezmi Mutlu, İsmail Uğur, Mert Aygen ve Fahri Örküp ile kardiyolog Prof. Dr. Derviş Oral ve doktor Mehmet Metin'in 100'er bin dolar kelfaletle, eski SSK Genel Müdür Yardımcısı Ertan Rifat Telhan'ın kefaletsiz tahliye edilmesine karar verdi. Mahkeme, kararla birlikte tahliye edilen sanıklara yurtdışına çıkış yasağı koydu. 
     Sanık avukatlarının görevsizlik taleplerini şimdilik reddeden mahkeme Özmen, Ünal ve Dokumacı'nın tutuklanması istemini de yerinde görmedi. 
     Eski Çalışma ve Sosyal Güvenlik Bakanı Yaşar Okuyan'ın da aralarında bulunduğu 23 kişinin tanık olarak dinlenmesine karar veren Ankara 2 No'lu DGM, eski SSK Genel Müdürü Cahit Pekyardım ve Ferhan Özmen'in bir sonraki duruşmaya celplerine, diğer eksikliklerin giderilmesine karar vererek, duruşmayı 25 Temmuz tarihine erteledi. 
     İddianamede, 59 kişi hakkında, 1 yıl ile 64.5 yıl arasında değişen ağır hapis cezaları talep ediliyor. 
     
</TEXT>
</DOC>
