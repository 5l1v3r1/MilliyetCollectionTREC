<DOC>
<DOCNO> 171526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/spor/spo05.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiyatın gözyaşları 
</HEADLINE>
<TEXT>

   Türkiye Milli Olimpiyat Komitesi Başkanı Sinan Erdem dün Fransa'da yaşamını yitirdi. 76 yaşında aramızdan ayrılan Erdem, olimpiyatın ülkemize verilmesi için bir ömür törpüledi 
      
   TÜRK Sporu, ömrünü Türkiye'ye alınacak Olimpiyat Oyunları'na adayan ve bu uğurda bir yaşam törpüleyen büyük duayenini kaybetti. Türkiye Milli Olimpiyat Komitesi TMOK Başkanı Sinan Erdem, tedavi gördüğü Paris'te hayatını kaybetti. Karaciğerindeki tümör nedeniyle kısa süre önce ikinci kez ameliyat olan Erdem, dün sabaha karşı girdiği yoğun bakımdan doktorların tüm çabalarına rağmen çıkamadı ve 76 yaşında hayata gözlerini yumdu. 
   9 Mayıs 1927 Manisa doğumlu olan Erdem, İstanbul Üniversitesi Hukuk Fakültesi'nden mezun oldu. Spor hayatına 1943 yılında voleybol ve tenis oynayarak başlayan Erdem, Voleybol Milli Takımı'nda 12 kez forma giydi. Milli Takım kaptanlığı ve antrenörlük yaptı. Meksika, Münih, Montreal, Moskova, Los Angeles Olimpiyat Oyunları'nda teknik delege, Seul, Barcelona, Atlanta ve Sydney'de ise Uluslararası Olimpiyat Komitesi üyeliği görevinde bulundu. 
   SİNAN Erdem, 25 Şubat 1989'da üstlendiği TMOK başkanlığı görevini aralıksız 14 yıl sürdürdü. Fransa Spor Bakanlığı altın madalya ve Uluslararası Olimpiyat Komitesi liyakat ödülü sahibi Erdem'e, Japon Hükümeti tarafından iki ülke arasındaki dostluğun gelişmesi nedeniyle Japon İmparatoru Akihito adına nişan verilmişti. 1999 yılında Fransa Cumhurbaşkanı adına özel bir nişanla ödüllendirilen Sinan Erdem, evli ve iki çocuk babasıydı. 
   
   Milliyet'in görüşü    Vasiyeti olimpiyat    Adanmış hayatlar örnek olmalı... Hele Sinan Erdem ağabeyimiz gibi, kar beyaz bir sportmenlik ile ülkesinin gençliğine adanmışsa o hayat, örnek alanlar tarafından kutsanmalı... Ancak Sinan ağabey gibi saygın bir sportmen yaşamını bu kadar bonkörce spora armağan edebilirdi. 
   Onu kaybettik demeye dilimiz varmaz. Çünkü Sinan Erdem ismi, ülkesi ve Dünya için kazançtan başka bir kelimeyle eşleşmedi. Eşsiz bir insandı... Ve büyük davaların adamı... 
   Bugün adanmış yaşamına nokta koyup, sportmenlik ruhunun koluna gülümseyerek girdi Sinan ağabey... 
   Oysa daha dün gibi ülkesinin sportmenlik ve gençlik denklemini kurmaya çabalarken hıçkıra hıçkıra ağlamıştı. İsviçre'deki otelin lobisinde bulunan bir avuç insan, kaçan İstanbul adaylığı ardından, o çelik gibi adamın yüreğindeki çocuğu görmüştü. Kime üzülmüştü Sinan ağabey Gelecek adaylıklara kadar amansız hastalığa direnemeyeceğinden korktuğu bedenine mi Yoksa sporun felsefesiyle yetişmesini istediği yeni nesillerin ertelenen fırsatına mı 
   O gün bizlere ağlamış olmalı... Ve bize gözyaşlarını bırakıp gitti Sinan ağabey. Sportmenliği, centilmenliği ve sevgiyi de mirasına kattı. Söylemese bile bir de vasiyeti vardı Olimpiyat. 
   O gün geldiğinde, cennetteki en mutlu kişi Sinan ağabey olacak. 
   Nur içinde yatsın... 
   
   
   
</TEXT>
</DOC>
