<DOC>
<DOCNO> 193428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/yazar/altan.html </URL>
<DATE> 2003/11/05/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Oligarşik yapıya yıldırım mı düşüyor 
</HEADLINE>
<TEXT>

   
   Eski bir tekerleme vardır 
   - Üst üste kırk küp koysalar, en altındakini bir çekseler seyreyle sen gümbürtüyü... 
   21. yüzyılın, saydamlaşmayı da içinde taşıyan elektronik dalgaları ister istemez Türkiye'nin, "Türk'e Türk propagandası"nın arkasında boy atan, Hazine'den geçinmeli üst düzey bürokratlarına göre biçimlenmiş, "oligarşik - kabuk devlet" yapısını da etkiliyor. 
   
   "Kamu Yönetimi Reformu Tasarısı" tamamlanmış. 
   Başbakanlık Müsteşarı Ömer Dinçer'in, bu konuda yaptığı açıklamalar neredeyse 200 yıldan bu yana, değişen orkestra şeflerine rağmen, hep aynı havayı çalan mahut bir bürokrasi saltanatı üstüne, hışımlı bir itfaiyeci hortumu sıktı sanki 
   - Obeziteye yakalanmış olan Ankara bürokrasisi yüzde 50 küçülecek... Devlette 225 bin çaycı, odacı ve şoför, iki katı düz memur var... Yılda yaklaşık 5 katrilyon maaş alıyorlar. Bu para vergilerle milletin cebinden çıkıyor... 
   
   Bendenizin dikkatini, Başbakanlık Müsteşarı Ömer Dinçer'in, kendi resmi arabasıyla yaptığı bir açıklama çekti. Dinçer, resmi makam arabasına ait yıllık bakım ve şoför harcamasının 18 bin dolar olduğunu söylüyordu. 
   Daha önce de Türkiye'de, yıllık bakım ve şoför harcamasının 1.5 milyar dolar olduğu 150 bin resmi araba bulunduğuyla, 370 bin resmi lojman olduğu açıklanmış ama daha fazla bir ayrıntıya gidilmemişti. 
   Tabii bütün bu resmi arabalara "Atatürk ilke ve inkılapları doğrultusunda" biniliyor, bütün o resmi lojmanlarda "vatanı ve milletiyle devletin bölünmez bütünlüğü" doğrultusunda oturuluyordu. 
   Türkiye'nin sosyo - ekonomik yapısını ön plana çıkarmaya kalkanların ise üstüne hemen kezzap dökülüyordu. 
   
   20'nci yüzyıl da boşuna ıskalanmadı Türkiye'de ve Türkiye, Birleşmiş Milletler'in "İnsani Gelişme Raporu"na göre, 175 ülke arasında 96'ncı sıraya boşuna düşmedi. 
   Şayet Türkiye de saydamlaşabilseydi örneğin endüstri devriminden geçmemiş ve köylülük evresini aşamamış bir toplumda, Fransa'dan kopya edilmiş "lise öğrenimi"nin ne işe yarayacağı enine boyuna tartışılmış olsaydı "Atatürk ilke ve inkılapları doğrultusunda" sosyo - ekonomik pencerelerden de bakma olanakları gerçekleşebilir ve "demagoglar saltanatı"yla, "değersiz önemliler"in yerini evrensel bir üretimle kalite yaratma çabaları alabilirdi. 
   
   İçeride şoven söylemlerle usulca ağabey bir devletin kuyruğuna takılma politikaları büsbütün engelledi saydamlaşmayı... 
   Hazine'den geçinmeli "pozisyon sahipleri", yani efendim resmi koltuk sahipleri yanında boğayı her gün boynuzlarından tutup diz üstü yere çökerten meslek sahipleri marangozlar, elektrik teknisyenleri, terziler, aşçılar, duvarcı ustaları, lokanta garsonları, vs. ikinci sınıf vatandaşlar sayıldılar resmi dairelerin kapılarında süründüler durdular... 
   Lise mezunu gençlerin ise yakınları, "ricacı"lar aradılar gençlere Hazine'den geçinmeli küçük bir iş bulmak için... 
   Ve askeri darbeler, askeri darbeleri izledi yolsuzluklar, rüşvetler, hapazlamalar, çeteleşmeler büyüdükçe büyüdü... 
   
   Besbelli ki dış dinamikler, 21. yüzyılı da ıskalatmayacaklar Türkiye'ye... 
   Ne var ki, Türkiye'nin çağdaş ekonomik ve hukuksal kriterlerle bütünleşebilmesi, daha 20 - 25 yıl alır gibi... 
   O nedenle de daha çeyrek yüzyıl, beklenmedik birtakım çalkantılar yaşanabilir buralarda... 
   
   Başbakanlık Müsteşarı Ömer Dinçer'in, şimdiye dek pek rastlanmadık bir "medeni cesaret"le, attığı saydamlık adımı, yaygınlaşsa... 
   Örneğin son 70 yılda, kaç yüz bin sivil - asker bürokrata, kaç milyar dolar harcırah ödendiği su yüzüne çıksa... 
   Su yüzüne çıksa Hazine arazilerinden ne kadarının kimler tarafından ve kimlerin aracılığıyla yağmalandığı... 
   Son 70 yılda devlet bankalarından alınıp da, geri dönmemiş kredilerin toplamı da açıklansa son 70 yılda silah alımlarına kaç milyar dolar ödendiği ve bunların miadının ortalama ne kadar zamanda dolduğu da... 
   "Atatürk ilke ve inkılapları doğrultusunda" harika bir şey olmaz mı 
   
   Pazar akşamı Neşe Düzel, Süleyman Yaşar, Şafak Barış, Doğan Barış ve Solmaz'la, İstanbul'un rüyalı Haliç gecesine baktık. Önce Cibali'den Galata'ya, yahut eski Ceneviz'e doğru sonra da Galata Kulesi yanındaki bir dost oteli tepesinden, Fatih ve Eyüp'e doğru... 
   Saydamlaştıkça gerçekleri ortaya çıkacak, ışıklar içindeki gizli bir bataklığa benziyor gibiydi 15 milyonluk İstanbul... 
   
   21. yüzyıl, 4 bin yıllık evrensel bir kente, kimbilir neler ve neler getirecekti 
   Herhalde Galata Kulesi'nin üstündeki "1453'te anahtarı Fatih'e teslim edildi" türü, hamasi bir plaket yerine de kulenin yapıldığı tarihi açıklayan evrensel bir plaket konacaktı. 
   
      
   
</TEXT>
</DOC>
