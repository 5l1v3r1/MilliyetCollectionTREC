<DOC>
<DOCNO> 165532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/yazar/akyol.html </URL>
<DATE> 2003/06/26/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Moskova'da Türk okulu 
</HEADLINE>
<TEXT>

     Rusya'da okullar isimle değil numara ile anılıyor. Kısacası Moskova Türk Koleji diyebiliriz. Tören öncesinde Vakıf Başkanı Mustafa Kemal Şirin ile görüşüyorum, başarılarını anlatıyor 
     - Okulumuz Moskova'da, Rusya çapında ve uluslararası çapta birçok bilgi ve proje olimpiyatında dereceler aldı. Mesela geçen yıl İngilizce öğretim birincisi biz olduk. 
     Gerçekten sınavla öğrenci alan, çok kaliteli bir okul. 
     Okul Müdürü Genih Kuznetsov... Eski Sovyet Milli Eğitim Bakan Yardımcısı, sonra Washington'da Eğitim Ataşesi, Yeltsin döneminde Moskova Eyalet Hükümeti Eğitim Bakanı. 
     Şimdi "Tolerans Vakfı"nın Moskova'da açtığı Türk kolejinin müdürü. 
     
     KUZNETSOV gibi saygın bir Rus eğitimcisi, emekli olacakken neden yeni görev olarak Türk kolejini seçti İşte kendisinin cevabı 
     - Yedi yıldır Tolerans Vakfı'nı tanıyorum. Kurucu arkadaşları ve öğretmenleri çok sevdim. O sırada bana çok teklif geldi ama insan ve eğitim kalitesini bildiğim bu okulu seçtim. Zaman tercihimin doğru olduğunu gösterdi. 
     Okulda temel eğitim dili Rusça, Türk öğretmenlerin hepsi Rusça biliyor. Aynı zamanda çok iyi İngilizce ve Türkçe öğretiliyor. Çocuklarla konuştum, gerçekten Türkçeleri de, İngilizceleri de gayet iyi. En iyi üniversiteleri kazanacaklarından eminler. 
     Okulun açılmasında Türk dostu eski Moskova Belediye Başkanı Yuriz Lujkov'un çok desteği olmuş. Teşekkürle bahsediyorlar. 
     Okulun kültürel çalışmalarına bir örnek, geçen ay okulda konferans verenler Türkiye'den Prof. Niyazi Öktem, Yurtdışı Eğitim ve Öğretim eski Genel Müdürü Aysel Aytaç... Rusya Bilimler Akademisi'nden İgor Sledzevski ve Moskova Eğitim Müdürü Yuriz Goryaçev... 
     Bilgisayar ve laboratuvarlarıyla, öğretmen kalitesiyle Türkiye'nin yüzünü ağartan bir okul gerçekten... 
     
     MEZUNİYET töreninde Türk pop ve halk müziğinden parçalar dinledik. Sinevizyonda okul tanıtılırken Türk - Rus dostluğu vurgulandı. Rusya'nın eski Ankara Büyükelçisi Türk dostu Lebedev de oradaydı, okulu ve Türk - Rus dostluğunu öven konuşma yaptı. 
     Türkiye'nin Moskova Büyükelçisi Kurtuluş Taşkent ile İstanbul Milli Eğitim Müdürü Ömer Balibey de konuşmalarında Türk - Rus dostluğunu ve kaliteli eğitimin önemini vurguladılar. 
     Benden de kısa bir konuşma istediler. Bu okulların başarısını övdüm, Türk - Rus dostluğunun değerini vurguladım. "Biz Türkler Rusları seviyoruz" dediğimde salondaki Rus öğrencilerle anne ve babalarının alkışını görmeliydiniz. 
     Gerçekten tarihteki "sıcak denizler" ve soğuk savaş dönemindeki "düşman bloklar" günümüzde küreselleşmeyle birlikte yerlerini "Avrasya" kavramına terk ediyor. Ve elbette Türk - Rus dostluğu olmadan Avrasya kavramı sakat kalır. 
     Lebedev de konuşmasında Rus dostluğu açısından eğitim ilişkilerinin önemini vurguladı ve bu okullara iki tarafta da kuşkuyla bakanların yanıldığını belirtti. 
     Hatta bağnazlıkla düşmanlık edenler bile var Ama ben kaçıncı defadır gördüm gittiği her yere Türkçeyi ve Türk dostluğunu götüren bu okulları Avrasya ruhunun modern simgeleri olarak alkışlıyorum. 
     
     

</TEXT>
</DOC>
