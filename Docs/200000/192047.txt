<DOC>
<DOCNO> 192047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sonspo16.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da her daim 'hüzün'... 
</HEADLINE>
<TEXT>

     Bursaspor Kulübü Basın Sözcüsü Sedat Kaya, 3-0 yenildikleri İstanbulspor maçına ilişkin, ''Mücadelesiz futbola, yenilgiden çok üzüldük'' dedi. 
     Kaya, bu sezon için ''Koşan, pres yapan, kazanmak için elinden geleni yapan, kaybettiği maçlarda dahi taraftarlarının yenildik, ama iyi oynadık diyeceği bir takım'' oluşturmayı hedeflediklerini, bu çerçevede kadroyu önemli ölçüde değiştirdiklerini söyledi. 
     Sezon başından beri oynadıkları maçlara genel olarak bakıldığında, bu hedefe yaklaştıklarını ifade eden Kaya, ancak İstanbulspor karşısında takımı resmen tanıyamadıklarını kaydetti. 
     Kaya, futbolculardan, Bursaspor'un üç büyüklerden sonra Türkiye Birinci Ligi'nde en uzun süre mücadele eden ve küme düşmeyen tek takımı olduğu bilinciyle hareket etmesini beklediklerini anlatarak, ''Bursaspor formasını giymek, öyle kolay değil. İstanbulspor karşısında çok kötüydük. Mücadelesiz futbola, yenilgiden çok üzüldük. Tüm futbolcularımızdan, giydikleri formanın hakkını vermelerini bekliyoruz'' diye konuştu. 
     Maç sonrası futbolcuların soyunma odasında ağızlarını bıçak açmadığını belirten Kaya, ''Onlar da çok üzüldü. Hangi futbolcu maç kaybetmeyi ister. Bursaspor çok kısa sürede düzelecek ve taraftarlarının özlediği futbolu oynamaya başlayacak'' dedi. 
     
</TEXT>
</DOC>
