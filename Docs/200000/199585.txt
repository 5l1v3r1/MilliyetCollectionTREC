<DOC>
<DOCNO> 199585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sontur01.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuru yük gemisi Beykoz açıklarında karaya oturdu 
</HEADLINE>
<TEXT>

     İstanbul Boğazı'ndan Karadeniz'e çıkan bir kuru yük gemisi, makine dairesinde çıkan yangın sonucu sürüklenerek Beykoz açıklarında karaya oturdu. 
     A.A muhabirinin Kıyı Emniyeti ve Gemi Kurtarma İşletmeleri Genel Müdürlüğü KEGKİ yetkililerinden aldığı bilgiye göre, Rusya'ya gitmek üzere İstanbul Boğazı'ndan çıkış yapan ''Turan C'' adlı boş kuru yük gemisinin makine dairesinde, henüz belirlenemeyen bir nedenle yangın çıktı. 
     Gemideki 22 mürettebatın makine dairesindeki yangını söndürmeye çalıştığı sırada kontrolden çıkan 143 metre uzunluğundaki 9 bin 145 grostonluk ''Turan C'', sürüklenmesi sonucu Riva'nın yaklaşık 4 mil açığındaki bir adacıkta karaya oturdu. 
     ''Kurtaran 1'' römorkörü ve botlarla geminin yakınına giden KEGKİ yetkilileri, kaptanı yardım istemediği için gemiye müdahale etmediler. 
     Mürettebatı tarafından söndürülen yangından dolayı makine dairesinde hasar meydana geldiği öğrenilen geminin, kendi imkanlarıyla kurtulmaya çalışacağı bildirildi. 
     
</TEXT>
</DOC>
