<DOC>
<DOCNO> 188750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sondun04.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin ilk insanlı uzay aracını fırlattı... Shenzhou-5 yörüngede... 
</HEADLINE>
<TEXT>

     Çin'in uzaya yolladığı ilk insanlı uzay aracı Shenzhou-5'in, TSİ 04 00'te fırlatıldıktan 10 dakika sonra Dünya'nın yörüngesine girdiği açıklandı. 
     Shenzhou- 5, Çin'in kuzeybatısındaki Gansu eyaletinde bulunan Jiuquan Uydu Fırlatma Merkezi'nden yerel saatle sabah 9'da Uzun Yürüyüş-2 tipi füzeyle uzaya fırlatıldı. Çin'in kendi yapımı ilk insanlı uzay aracının fırlatılışını Çin Cumhurbaşkanı Hu Jintao da izledi. 
     Shenzhou-5, Pasifik Okyanusu'ndaki Yuanwang-1 adlı ölçüm aracı ve Pekin'deki Uzay Kumanda ve Kontrol Merkezi tarafından da izleniyor. 
     Pekin'deki merkezden araca güneş panellerini açma komutu verildi. Söz konusu paneller, 8.86 metre uzunluğundaki ve 7790 kilogram ağırlığındaki Shenzhou-5'e 1200 KW gücünde enerji sağlıyor. 
     Plana göre, Shenzhou-5, 21 saat içinde dünya etrafında 14 tur döndükten sonra yeryüzüne inecek. 
     
     TAİKONOT'UN SAĞLIK DURUMU İYİ 

     Dünya'daki 241'inci insanlı uzay denemesinde, araçta 38 yaşındaki taikonot yarbay Yang Liwei bulunuyor. 
     Yeni Çin Haber Ajansı, uydu fırlatma merkezinden alınan ilk bilgilere dayanarak, taikonot Yang'ın kapsülde uçuşla ilgili bir el kitabı okuduğunu, sakin ve huzurlu olduğunu duyurdu. 
     Taikonot Yang, doktoru Li Yongzi ile kalkıştan 34 dakika sonra yaptığı görüşmede, tansiyonu ve ateşinin normal olduğunu söyledi. 
     Çin'in kuzeydoğusundaki Liaoning eyaletinde doğan Yang, 18 yaşında Çin Halk Kurtuluş Ordusu'na katıldı. Hava Harp Okulu'ndan 1987 yılında mezun oldu. Pilot olarak 1350 saat uçuş tecrübesine sahip olan Yang, 1998'de Çin'in ilk grup taikonotları arasına seçildi. 1.68 metre boyundaki taikonot Yang, evli ve bir çocuk babası. 
     Shenzhou-5'in yolculuğunu başarıyla tamamlaması durumunda Çin, eski Sovyetler Birliği ve ABD'den sonra uzaya insan yollayan üçüncü ülke olacak. 
     Eski Sovyetler Birliği'nin ilk olarak 1961'de kozmonot Yuri Gagarin'i uzaya göndermesinin ardından bir ayı bulmadan ABD de astronot Alan B.Shepard'ı uzaya göndermişti. 
     Çin'de uzay adamı olarak kullanılan ''taikonot'', Çince ''uzay'' demek olan ''Taikung'' kelimesinden geliyor. 
     
     ABD KUTLADI 

     Öte yandan ABD Çin'i uzaya insanlı uzay aracını göndermesi dolayısıyla kutladı. 
     Savunma Bakanlığı Pentagon sözcüsü Cheryl Irwin, ''Başarı ve astronotlarının taikonot güvenli sekilde geri dönmesini diliyoruz'' dedi. 
     
</TEXT>
</DOC>
