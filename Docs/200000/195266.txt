<DOC>
<DOCNO> 195266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/soneko12.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan Vergi reformunu şimdi yapmayacaksak ne zaman 
</HEADLINE>
<TEXT>

     Türk Sanayicileri ve İşadamları Derneği TÜSİAD Başkanı Tuncay Özilhan, vergi sisteminin artık temel ihtiyaçlara cevap verecek bir boyuta taşınmasının vaktinin geldiğini ifade ederken, ''vergi reformunu şimdi yapmayacaksak ne zaman yapacağız'' diye sordu. 
     Stratejik Teknik Ekonomik Araştırmalar Merkezi STEAM tarafından düzenlenen Vergi Arenası'nın açılışında konuşan Özilhan, iş alemi olarak bugüne kadar vergiye ilişkin sorunlar ve önerileri kendilerinin anlatıp kendilerinin dinlediğini, hükümetleri bir türlü harekete geçiremediklerini belirtti. 
     Ekonomide artık büyük ölçüde istikrar sağlandığını kaydeden Özilhan, şimdi gözlerin sürdürülebilir büyümeye çevrildiğini işaret ederek, bu noktada vergi sistemindeki aksaklıkların uluslararası rekabet arenasında en temel mesele haline geldiğini vurguladı. 
     ''Vergi yükü, Türkiye'nin büyüme perspektiflerini karartacak boyutlara ulaştı'' diyen TÜSİAD Başkanı, dünyada vergi sistemi basitleştirip vergi oranları düşerken, Türkiye'de ise içinden çıkılmaz hale geldiğini anlattı. Özilhan şöyle devam etti 
     ''Türkiye akıntıya karşı kürek çekiyor ve içinden çıkılmaz bir vergi sisteminin yanı sıra vergi oranlarını devamlı artırıyor. Son 15 yılda OECD ülkelerinde vergi yükü artışı ortalama yüzde 3.5 iken, Türkiye'de bu oran yüzde 18 olarak anormal yükseldi. Oysa ki rakibimiz doğu avrupa ülkeleri ile İrlanda gibi son yıllarda hızlı kalkınan ülkelerde vergi yükü düşüş eğilimi içerisinde. 
     AB ülkeleri de vergi politikalarını daha düşük oranlar ekseninde uyumlaştırma ve sadeleştirme yolunu seçmişler. Özetle vergi rekabetinde de geri konumdayız.'' 
     
     KAZANÇTA VERGİ PAYI YÜKSEK 
     Türkiye'nin, çalışanların kazancı içerisinde vergi payının en yüksek olduğu ülkelerden biri haline geldiğine işaret eden Özilhan, bunun bozuk kamu maliyesinden kaynaklandığını kaydetti. 
     Artan vergi yüküne rağmen borçlanmanın önünün kesilemediğini ifade eden TÜSİAD başaknı Özilhan, Türkiye'nin vergi gelirlerini, altyapı, sağlık ve eğitim hizmetlerine değil, yine borç yüküne teslim ettiğini söyledi. 
     Bütçe açığının kamu kesiminde tasurruf sağlayıcı, vergi sisteminde ise etkinliği artırıcı yapısal reformlarla giderilmesi isteyen Özilhan, ''yoksa daha çok sayıda vergi ile değil. Şimdiye kadar harcamaları azaltma konusunda zaafiyet gösteren hükümetler, bütçe açığını hep aynı kaynakları vergilendirerek finanse etme yolunu seçtiler'' diye konuştu. 
     
     YENİLENME ''OLMAZSA OLMAZ'' BİR ŞART 
     TÜSİAD Başkanı konuşmasında, Vergi idaresi ve vergi denetiminin yepyeni bir anlayışla baştan sona yenilenmesinin ''olmazsa olmaz'' bir şart olduğunu da belirterek, şöyle devam etti 
     ''Sağlıklı bir kamu maliyesi ve artan vergi gelirleri için, gelişen ve büyüyen bir ekonomi şart. Mecvut vergi sistemi yurtiçindeki yatırım ortamını olumsuz etkilerken özel kesimin rekabet gücünü de azaltıyor. Yabancı sermayenin ülkemizi gelmesini engellediği gibi yerli sermayeyi de yurtdışına kaçırıyor. 
     Ekonomide göreli istikrarın sağlandığı, enflasyonun tek haneli rakamlara düşmeye başladığı bu dünyada iki şeye tahammülümüz yok. Ülke içinde kayıtdışı ekonominin yarattığı haksız rekabet, yurtdışında yüksek vergi nedeniyle maruz kaldığımız haksız rekabet.'' 
     
     ''ŞİMDİ YAPMAYACAKSAK NE ZAMAN YAPACAĞIZ '' 
     TÜSİAD Başkanı Özilhan, vergi sisteminin artık temel ihtiyaçlara cevap verecek bir boyuta taşınmasının vaktinin geldiğini de belirterek, ''vergi reformunu şimdi yapmayacaksak ne zaman yapacağız'' diye sordu. 
     Özilhan, vergide adaleti ön planda tutan, sermaye birikimini destekleyen,Türkiye'yi uluslararası vergi rekabetinde olumlu bir konuma getirecek kayıtdışı ekonomiyi eritip vergi tabanının genişletecek bir reformunun acilen gerçekleştirilmesi gereğinin altını çizdi. 
     Özilhan, bunun için sadece siyasi kararlılık gerektiğini sözlerine ekledi. 
     
     VERGİ KONSEYİ BAŞKANI UYSAL 
     Vergi Konseyi Başkanı Mustafa Uysal da, arenadaki konuşmasında, 1980 yılından bu yana işletmelerin sermayelerinin 36 bin 67 kat haksız olarak vergilendirildiğini, 25 yıldır bunun böyle devam ettiğini, şimdi ise enflasyonun düştüğü ortamda itfaiyenin, ''enflasyon muhasebesi'' ile yangın sördürmeye geldiğini belirtti. 
     Yılbaşından bu yana 29 ayrı konuda çalışma yaptıklarını, raporlar sunduklarını kaydeden Uysal, ''sayın bakan bazıları için hemen yapalım dedi. Üzerinden aylar geçti ama maalesef hiç bir hareket yok. İş yapma noktasını geldiğimiz zaman ilerleme kaydedemiyoruz'' dedi. 
     Türkiye'de mali dengelerin henüz oturmadığına dikkati çeken Uysal, kamu mali sisteminde köklü tedbirler alınmadığında Türkiye'nin geçmişte yaşadığı sıkıntıların tekrar gündeme gelebileceği uyarısında bulundu. 
     
</TEXT>
</DOC>
