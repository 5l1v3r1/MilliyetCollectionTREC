<DOC>
<DOCNO> 154305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur45.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Postanede tarihi incil... 
</HEADLINE>
<TEXT>

     Eminönü'nde, 420 yıllık tarihi bir İncil, Japonya'ya gönderilmek istenirken postanede ele geçirildi. 
     Mali Şube Müdürlüğü'nden yapılan açıklamaya göre, Eminönü PTT Müdürlüğü'nde, Japonya'ya gönderilmek üzere paket servisine verilen bir koliden şüphelenen yetkililer, durumu polise bildirdi. 
     Postaneye giden Mali Şube ekibi, kolide yaptığı incelemede, 420 yıllık tarihi bir İncil buldu. 
     Polis yetkilileri, 1583 yılında Latin harfleriyle yazılmış 1126 sayfalık deri kaplı, bol gravürlü kitabın, piyasada 500 bin ABD Doları'na alıcı bulabilecek değerde olduğunu ifade ettiler. 
     Yetkililer, görev yaptığı tıp fakültesinden 1991 yılında emekli olduğu belirtilen doktor M.H.M'nin, kitabın sahibi olduğu gerekçesiyle gözaltına alındığını ve sevk edildiği DGM'de serbest kaldığını kaydettiler. 
     
     KAÇAK EŞYA, TELEFON, VİAGRA 
     Öte yandan, piyasaya kaçak elektronik eşya, cep telefonu ve Viagra hap sürülmek istendiğinin belirlenmesi üzerine, Eminönü'ndeki bir işyeri ile bir depoya operasyon düzenlendiği belirtildi. 
     Operasyonda, Çin'den getirildiği tespit edilen VCD, oto teybi, hesap makinesi ve fotoğraf makinesi gibi 1920 adet kaçak elektronik eşyanın yanı sıra, 460 adet cep telefonu ele geçirildi. 
     Kaçak yollardan yurtdışından getirildiği belirtilen 3 bin 700 adet Viagra hap da yakalandı. 
     Bu operasyona ilişkin gözaltına alınan 2 kişinin, emniyetteki sorgu ve işlemlerinin ardından sevk edildikleri DGM'ce serbest bırakıldığı belirtildi. 
     
</TEXT>
</DOC>
