<DOC>
<DOCNO> 168178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/siyaset/siy02.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni tasarısı Senato'da 
</HEADLINE>
<TEXT>
Gözaltı bitti, 'soykırım' geliyor 
Amerikan Senatosu'nda Ermeni soykırımı tasarısı oylanacak 
     UTKU ÇAKIRÖZER Ankara 

     Süleymaniye baskınıyla gerginleşen Türk - ABD ilişkileri kritik bir dönemeçten daha geçecek. ABD'de senato, bugün ya da yarın sözde Ermeni soykırımı tasarısını görüşecek ve büyük ihtimalle kabul edecek. Daha önce soykırım iddialarını kabul ettirme girişimlerinden sonuç alamayan Ermeni ve Rum lobileri, bu kez BM Soykırım Sözleşmesi'nin 15. yıldönümü nedeniyle ABD Senatosu'na bir önerge verdi. Önergede, Ruanda ve Kamboçya'daki soykırımların yanı sıra Ermeni soykırımının da kınanması talep edildi. 
     Dışişleri yetkilileri, "Süleymaniye'de yaşanan olay lokal bir sorun ve Washington olanlardan üzgünse, bu tasarı engellenecek" derken, diplomatik kaynaklar, soykırım iddialarının yasalaşması halinde Türkiye - ABD ilişkilerinin onarılamaz noktaya gelmesinden endişe ediyor ve hükümetin, Washington'a reaksiyon göstermesinin kaçınılmaz olduğunu belirtiyor. Ayrıca Dışişleri Bakanı Abdullah Gül'ün bu ayki Washington ziyaretinin iptalinin gündeme gelebileceği, Genelkurmay Başkanlığı'nın da bazı adımlar atabileceği ifade ediliyor. 
     
     Clinton da destekliyor 
     ABD senatosunda, halen çoğunu muhalefetteki Demokrat Partililer'in oluşturduğu ve aralarında eski Başkan Clinton'un eşi Hillary Cliton'un da bulunduğu 30 senatör, tasarıya imzalarıyla destek veriyor.Başkan Yardımcısı Cheney ise, tasarının kabulünü engellemeye çalışıyor. 

</TEXT>
</DOC>
