<DOC>
<DOCNO> 199828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur01.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'da 2 PKK KADEK'li ölü ele geçirildi... 
</HEADLINE>
<TEXT>

     Diyarbakır'ın Bağlar beldesinde, terör örgütü PKK KADEK mensubu 2 terörist ölü ele geçirildi. 
     Diyarbakır Valiliği'nden yapılan yazılı açıklamada, Emniyet Müdürlüğü Terörle Mücadele Şube Müdürlüğü'ne yapılan ihbarda, ''Bağlar beldesi 5 Nisan Mahallesi 50. Sokak'taki bir binanın giriş katında teröristler olduğunun bildirildiği'' belirtildi. 
     Açıklamada, Diyarbakır DGM Cumhuriyet Başsavcılığı'ndan alınan arama kararı doğrultusunda belirtilen adrese operasyon düzenlendiği ifade edilerek, şöyle denildi 
     ''Hücre evinde bulunan şahıslara uzun süre Kürtçe ve Türkçe olarak megafonla teslim ol çağrısında bulunuldu. Evden silahla karşılık verilmesi üzerine çıkan çatışmada, 2 bölücü terör örgütü mensubu ölü olarak ele geçirilmiştir. 
     Örgüt mensuplarının üzerlerinde ve evde yapılan aramalarda 1 adet 9 milimetre tabanca, bu tabancaya ait 1 adet şarjör, 3 adet savunma tipi Rus yapımı el bombası ve 2 adet cep telefonu ele geçirilmiştir.'' Açıklamada, olayla ilgili soruşturmanın DGM Cumhuriyet Başsavcılığı'nca çok yönlü olarak sürdürüldüğü, teröristlerin kimlik tespit çalışmalarına devam edildiği bildirildi. 
     Açıklamada ayrıca, operasyonlara aralıksız devam edildiği bildirildi. 
     Öte yandan, ölü ele geçirilen teröristlerin cesetleri, güvenlik güçleri tarafından Diyarbakır Devlet Hastanesi morguna kaldırıldı. 
     
</TEXT>
</DOC>
