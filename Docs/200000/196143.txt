<DOC>
<DOCNO> 196143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sonspo06.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes'te hedef seriyi sürdürmek 
</HEADLINE>
<TEXT>

     Basketbolda Avrupa Ligi C Grubu'nda mücadele eden Efes Pilsen'de hedef, İtalya'nın Benetton Treviso takımı karşısında da kazanarak, galibiyet serisini sürdürmek. 
     Ligde ilk 2 maçını kazanan Efes Pilsen, 19 Kasım Çarşamba günü saat 17.30'da Abdi İpekçi Spor Salonu'nda karşılaşacağı Benetton Treviso'yu da mağlup ederek zirve mücadelesini sürdürmek istiyor. 
     Efes Pilsen Menajeri Engin Özerhun, Avrupa Ligi'nde ilk iki maçı kazandıklarını belirterek, ''Benetton Treviso'yu da yenerek galibiyet serisini sürdürmek istiyoruz'' dedi. 
     Özerhun, yapacakları maçın Avrupa Futbol Şampiyonası play-off maçlarına denk gelmesinin kendileri için şansızlık olduğunu vurgulayarak, ''Bizim maçımızın oynanacağı gün Türkiye-Letonya karşılaşması da olacak. Maç gününü değiştirmek istedik, ancak olmadı. Sadece maçın saatini değiştirebildik. Benetton Treviso ile Abdi İpekçi Spor Salonu'nda saat 17.30'da karşılaşacağız'' diye konuştu. 
     Benetton Treviso'nun son haftalarda düşüşte olduğunu kaydeden menajer Özerhun, ''Rakibimiz bizimle yapacağı maçı toparlanmak için kullanmak isteyecek. Bunun için mücadele edecek. Bu nedenle dikkatli olmalıyız. Taraftarlarımızın desteğiyle maçı kazanacağımıza inanıyorum'' diyerek sözlerini tamamladı. 
     
</TEXT>
</DOC>
