<DOC>
<DOCNO> 183233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sontur29.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Banyoda komşusunu yakaladı, eski karısını bıçaklayıp öldürdü 
</HEADLINE>
<TEXT>

     Sivas'ta bir kişi, evinin banyosunda komşusunu yakalayınca, aldatıldığı düşüncesiyle boşandıktan sonra tekrar birlikte yaşadığı eski eşini bıçaklayarak, öldürdü. 
     Kılavuz Mahallesi'nde oturan İl Sağlık Müdürlüğü'nde çaycılık yapan Aydoğan Cülcül 35 , iş çıkışı evine döndüğünde, evden gelen sesler üzerine banyoya girdi. 
     Banyolarında aynı apartmanda oturan komşusu Murat Pınar ile karşılaşan Cülcül, mutfaktan kaptığı bıçakla, boşandıktan sonra tekrar beraber yaşamaya başladığı eski karısı Nergis Dökmetaş'a saldırdı. 
     Cülcül, eski eşi Dökmetaş'ı vücudunun çeşitli yerlerinden bıçaklayarak öldürürken, Murat Pınar ise olay yerinden kaçtı. 
     Cinayetle ilgili düzenlenen operasyonda, Pınar ve Cülcül'ün yakalandığı, olayla ilgili soruşturmanın sürdürüldüğü bildirildi. 
     
</TEXT>
</DOC>
