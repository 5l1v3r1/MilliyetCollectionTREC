<DOC>
<DOCNO> 168277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/soneko12.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözler memur maaş zammında... 
</HEADLINE>
<TEXT>

     Devlet memurları, sözleşmeliler ve memur emekli maaşlarına 1 Temmuz'dan geçerli olmak üzere yapılacak ikinci yarı yıl zammı önümüzdeki günlerde belirlenecek. 
     Ocak ayında aile ve çocuk yardımı dışında maaşlarda yüzde 5 oranında artışa gidilirken, ikinci yarı yıl zammında bütçe olanaklarının yanı sıra, IMF ile yapılacak görüşmeler etkili olacak. 
     2003 bütçesine personel için 28 katrilyon 36 trilyon lira ödenek konulurken, bu ödeneğin 11 katrilyon 951 trilyon liralık bölümü Ocak-Mayıs döneminde kullanıldı. 
     Maliye Bakanlığı yetkilileri, memur maaşlarına yapılacak yüzde 1'lik zammın bütçeye 100 trilyon lira dolayında ek yük getirdiğine dikkat çekerek, buna uygun çeşitli seçenekler hazırladı. 
     Bürokratlar, mevcut şartlarda maaş zammının yüzde 5'i aşmaması gerektiğini ifade ettiler. 
     Bu arada memur maaşlarındaki artış, 5. Gözden Geçirme için ülkemizde bulunan IMF heyetiyle yapılacak görüşmelerde de ele alınacak. Söz konusu görüşmelerin ardından hükümet, zam oranı konusunda son kararı verecek. 
     
     AÇIKLANMAZSA, TEMMUZ MAAŞLARI ZAMSIZ ÖDENECEK 
     Devlet memurlarına 1 Temmuz'dan geçerli olmak üzere yapılacak maaş zammının açıklanmasının uzaması halinde devlet memurları Temmuz ayı maaşlarını zamsız alacak. 
     Bu durumda 15 Temmuz Salı günü normal maaşları ödenecek olan memurlara, daha sonra 14 günlük fark ödemesi yapılacak. 
     Maliye Bakanlığı yetkilileri, bunun yeni bir uygulama olmadığını, daha önceki yıllarda da memurlara daha sonra fark ödendiğine işaret ettiler. 
     Bu arada memurlara, Maliye Bakanlığı'ndaki teknik çalışmalar doğrultusunda yüzde 5 zam yapılırsa, aile ve çocuk yardımıyla birlikte en düşük memur maaşı, 21 milyon 217 bin lira artış görecek. Bu şekilde halen 424 milyon 340 bin lira olan taban maaş 445 milyon 557 bin liraya yükselecek. 
     Halen 2 milyar 318 milyon lira olan Genel Müdür maaşı da yüzde 5 artışla 2 milyar 434 milyon 152 bin liraya çıkacak. 
     Yüzde 5'lik zam, işe yeni başlayan bir öğretmenin maaşına 28 milyon 119 bin lira, 11'in 1'indeki bir polis memurunun maaşına ise 37 milyon 95 bin lira artış getirecek. 
     Maaşlara yılın ikinci yarısı için yüzde 5 zam yapılması halinde halen 1 milyar 603 milyon 500 bin lira olan KİT'lerde sözleşmeli olarak çalışan personelin ücret tavanı da 1 milyar 683 bin 675 liraya, 657 sayılı Kanuna tabi sözleşmelilerin ücret tavanı ise 1 milyar 485 milyon 890 bin liradan 1 milyar 560 milyon 185 bin liraya yükselecek. 
     
</TEXT>
</DOC>
