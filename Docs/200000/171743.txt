<DOC>
<DOCNO> 171743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/spor/spo00.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
6 HAFTA ÇOK KRİTİK 
</HEADLINE>
<TEXT>

   Galatasaray, sezon başında güçlü takımlarla karşılaşacak. Alınacak 13-14-15 puan başarısız gözükse de, kötü olmaz. 6 haftadaki sonuçlar seyirciyi ya stada taşıyacak ya da taşımayacak 
      SÜPER LİGE SÜPER ANALİZ RIDVAN DİLMEN - 6 

   
   GALATASARAY, Fatih Terim'in yerine göre transfer politikasıyla eski yıldızlara da yer açtı. Yani tecrübe, hoca için yine ön plandaydı. Önümüzdeki sezona her mevkiide fazla alternatif ile girmeye çalışıyor. İşte kozları 
   
   HAKAN ŞÜKÜR 
   İşte yılın transferi. Bana göre kulüpler arasındaki en önemli transfer Hakan Şükür'dü. Hani "Eskiden çok büyük işler yaptı ama, şimdi iyi değil" diyorlar ya, sadece gülerim. Son iki yıldır doğru dürüst hazırlık geçirmedi. Aylarca top da oynamadı. Ama çoğu futbolcuda olmayan ve Hakan'a özgü özveri, farklılığını gösteriyor. Türkiye - Makedonya maçına ölüsü çıktı. Bir asist, bir gol. Belki iyi oynamadı, belki kondisyonu iyi değildi, ama son dakikalarda oyundan alınırken, yürüyecek hali kalmamıştı. 
   Yani kalbini, ruhunu kısacası herşeyini verebilen bir oyuncu. Şimdi izliyorum, hazırlıklarda sabırlı, zamanı olduğu için yavaş yavaş form tutmak istiyor. Bence çok iyi bir sezon geçirecek. 
   Galatasaray geçen yıl içerde Adana, Denizli, Gençlerbirliği ve Beşiktaş maçlarında dokuz puan kaybetti. O maçlarda da tek kale oynadı. İyi de oynadı. Her maç 10 - 15 orta geldi. Hakan oynasa en az altı puan daha cepteydi. Kapanan takımlara karşı büyük silah. Vurmasa, vurdurmuyor. Top rakipteyken hücum presi başlatıyor. Amannn ben de haksızlık yapıyorum onun yeteneklerini anlatarak. Hakan büyük transfer. 
   
   PRATES 
   Çabuk bir oyuncu. Sürati müthiş. Daha fazla geniş alan arıyor. Terim üçlü savunma yaparsa Galatasaray orta sahasındaki beşlinin sağında fayda sağlar. Ama dörtlü oynarsa dörtlünün sağında başarılı olacağını zannetmiyorum. Kademe anlayışı iyi olan bir oyuncu değil. Ama maç içinde tutturursa rakibin sol oyuncusunu yerle bir edebilir. Sıçrama kabiliyeti de çok fazla. Yine de erken yorum yapmak doğru değil, şimdilik biraz kapalı kutu. 
   
   TAMAS 
   Uzun vade düşünülerek alınan bir oyuncu. Transferi sırasında kiralık olarak başka takımlara verileceği söyleniyordu. Oynadığı hazırlık maçında aman kal denilebilecek bir futbol ortaya koydu. Libero, stoper, sağ dış karışımı iyi yetenekli bir isim. Uzun yıllar kalacağını düşünüyorum. 
   
   ABDULLAH 
   Abdullah, Fenerbahçe'ye antrenör olduğum sene alınmıştı. Toplam üç dört ay beraber çalışma şansı yakaladım. Benden sonra bu yıla kadar oynadı, sadece son senesinde iki kez kadro dışı kaldı. 
   Abdullah, Türk futboluna önemli hizmetler vermiş bir oyuncudur. Çok iyi bir aile yaşantısı olup, profesyonellik anlayışı da mükemmeldir. Antrenör açısından sorunsuz bir yapıya sahip. Antrenman kaçırmaz. Maça çıkardığın anda da elinden ne geliyorsa yapar. Geçirdiği birkaç ciddi sakatlıktan sonra biraz geriye gitti. Ancak hep futbol oynamayı arzuladığı için prestij mücadelesi vermek adına Galatasaray'a gitti. Prestij mücadelesi diyorum, bildiğim kadarıyla maç başına anlaştı. 
   Fenerbahçe'den dışlandığı için kendini ispat etmek zorunda hissediyor. Sol tarafta Galatasaray'ın çok oyuncusu var. Daha önceki yıllarda Trabzon ve Fenerbahçe'de rakipsizdi. Şimdi daha fazla rakibi olduğu için adeta savaşa giriyor. 
   Oynatılmadığı zaman surat asan bir yapısı bulunmadığı için Dünya Kupası'na gittiği halde hiç forma giymedi sadece işini yapıyor. Abdullah, Hakan Şükür ve Ümit Karan gibi oyuncular için de avantaj. Çünkü ortayı milli piyango gibi yapmıyor, sanki pas atıyor. Bu Hakan ile Ümit'i topla buluşturma açısından çok önemli. Kuvvetli olduğu zaman ofansif yönden büyük fayda sağlar. En kötü kendine faul yaptırıyor, rakibini zorluyor. İşi kolay değil ama bunu profesyonelik anlayışı ile kapatmaya çalışacak. 
   
   GENİŞ KADRO 
   Genel olarak Galatasaray'a baktığımızda sezon hazırlıklarına ligdeki diğer takımlara oranla çok geniş kadroyla başladı. Şimdi takımda elemeler olacak. Örneğin yabancılardan Xavier'in gideceğine kesin gözüyle bakıyorum. Dün Xavier'in sözleşmesi fesh edildi . Dört gencin üçü PAF takıma dönüyor. 
   Muhtemelen Sabri 18 kişilik kadroya girecek. Sabri değişik bir oyuncu. Rakibinin üzerine dripling yapabilen, sağ tarafta kendini unutturan, iyi ortalar kesen bir stile sahip. Önemli özelliği de çok çabuk. Zaman zaman kullanılacağını düşünüyorum. Revivo'nun durumu da belirsiz. 
   İki üç yıldır ciddi bir hazırlık kampı geçirmeyen Revivo ilk kez bu sene o şansı yakaladı. Eğer kuvvetlendiyse fayda getirir. Ama iyi geçiremediyse onla da yollar ayrılır. Dün Revivo'nun sözleşmesi fesh edildi . 
   Hiç kimsenin beğenmediği Pinto diye bir oyuncu var. 21 yaşında. Kesin ve kesin yetenekli. Bir türlü patlama yapamadı. Enteresan özellikleri var. Çabuk, sırtı dönük top alabiliyor. Yüzünü döndüğü zaman rakip eksiltebiliyor. Fatih hoca onda hep bir ışık görmek istiyor. Ve oynatmak için çaba sarfediyor. Ama Pinto'daki olumsuz bir özellik var ki, insanı delirtir. Formayı veriyor, hayır almam diyor. Gambız, gamsız. En azından görüntüsü böyle. Bu tavrı da bütün teknik özelliklerini alıp götürüyor. 
   
   STAT DEZAVANTAJ 
   Galatasaray sezona dezavantajla başlamıyor değil. Herşeye rağmen olimpiyat stadı ev sahibi avantajının pek kullanılamayacağı bir stat. Bir de bana göre rakiplerine nazaran kötü fikstür çektiler. Galatasaray seyircisi, Fatih Terim'in, Fatih Altaylı röportajındaki çağrısına ve Orhan Yüzen'in olumlu çalışmalarına cevap vererek o stada gitmek için kombinelere saldırmış. Ancak ilk altı hafta çok kritik. Baktığımızda 13 - 14 - 15 puan başarısız gözükse de aslında kötü olmaz. Ama 18 puan birinci aday yapar. Ligin kuvvetli takımları ile oynanıyor. Bu sonuçlar 6. haftadan sonra seyirciyi o stada ya taşıyacak, ya taşımayacak. Galatasaray takımı orta sahanın ortasına iyi bir oyuncu alırsa, Ergün - Volkan ve arkalarından bu oyuncu ile şansını yükseltir. 
   
   Cesar Prates 
   Doğum Tarihi 1975 
   Doğum Yeri Brezilya 
   Pozisyonu Defans 
   Geldiği Kulüp Sporting Lizbon 
   
   Gabriel Tamas 
   Doğum Tarihi 1983 
   Doğum Yeri Romanya 
   Pozisyonu Defans 
   Geldiği Kulüp Dinamo Bükreş 
   
   Abdullah Ercan 
   Doğum Tarihi 1971 
   Doğum Yeri İstanbul 
   Pozisyonu Orta saha 
   Geldiği Kulüp Fenerbahçe 
   
   Hakan Şükür 
   Doğum Tarihi 1971 
   Doğum Yeri Sakarya 
   Pozisyonu Forvet 
   Geldiği Kulüp Blackburn Rovers 
   Son Sezonu 2 Gol 
   
   İLK YARI FİKSTÜRÜ 
   Diyarbakırspor 
   Gaziantepspor D 
   Bursaspor 
   Gençlerbirliği 
   Konyaspor D 
   Fenerbahçe 
   Adanaspor D 
   A.Sebatspor 
   Ç.Rizespor D 
   Samsunspor 
   Beşiktaş D 
   Ankaragücü 
   Denizlispor D 
   Malatyaspor 
   İstanbulspor D 
   Trabzonspor 
   Elazığspor D 
   
   Başarıları 
   1. Lig Şampiyonluğu 15 
   1961 - 62, 1962 - 63, 1968 - 69, 1970 - 71, 1971 - 72, 1972 - 73, 1986 - 87, 1987 - 88, 1992 - 93, 1993 - 94, 1996 - 97, 1997 - 98, 1998 - 99, 1999 - 00, 2001 - 02 
   Türkiye Kupası 13 
   1962 - 63, 1963 - 64, 1964 - 65, 1965 - 66, 1972 - 73, 1975 - 76, 1981 - 82, 1984 - 85, 1990 - 91, 1992 - 93, 1995 - 96, 1998 - 99, 1999 - 00 
   Cumhurbaşkanlığı Kupası 10 
   1966, 1969, 1972, 1982, 1987, 1988, 1991, 1993, 1996, 1997 
   Başbakanlık Kupası 5 
   1975, 1979, 1986, 1990, 1995 
   TSYD Kupası 12 
   1963 - 64, 1966 - 67, 1967 - 68, 1970 - 71, 1977 - 78, 1981 - 82, 1987 - 88, 1991 - 92, 1992 - 93, 1997 - 98, 1998 - 99, 1999 - 00 
   Avrupa Kupaları 
   Süper Kupa Şampiyonluk 1999 - 00 
   Şampiyonlar Ligi Çeyrek Final 2000 - 01 
   Şampiyon Kulüpler Kupası Yarı Final 1988 - 89 
   UEFA Kupası Şampiyonluk 1999 - 00 
   Kupa Galipleri Kupası Çeyrek Final 1991 - 92 
   
   
   
</TEXT>
</DOC>
