<DOC>
<DOCNO> 166791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/yazar/uras.html </URL>
<DATE> 2003/07/02/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
'Şeriat' ile 'takiye' ile borçlanma olmaz 
</HEADLINE>
<TEXT>

     Bizim dış kaynağa ihtiyacımız var. Kısa sürede borçlarımızı döndürmek, uzun sürede yatırımı ve üretimi artırmak için dışarıdan kredi kullanmaya mecburuz. Kullanacağız. 
     Eskiden para kıt idi. Şimdilerde ise dünyada "para"dan bol bir şey yok. Parası olanlar paralarını koyacak yer bulamıyor. Paranın bolluğundan "fiyatı" faizi yerlerde sürünüyor. 
     ABD'de 2 yıl vadeli Hazine bonosunun faizi yıllık yüzde 1.17, 10 yıl vadeli tahvilinki yıllık 3.36. Bankalar dolar mevduatına yılda yüzde 2 faiz ödüyor. Bankalar 1 yıl vadeli krediye yüzde 3.74 faiz istiyor. 
     Londra'da Libor denilen bankalararası işlemlerde esas faiz oranı yüzde 1.20'ler dolayında. 10 yıllık tahvil faizi yıllık yüzde 3.59 dolayında. 
     Batı'nın para ve sermaye piyasalarında borçlanmanın yolu bir. Cari faiz oranı belli. Bunun üzerine borçlanacak ülkenin "risk" primi ekleniyor. Senet imzalatılıyor. Bono veya tahvil çıkarılıyor. Para geliyor... Çağdaş finans sistemi böyle işliyor... 
     Ama gazetelere yansıyan haberlere göre bizim AKP'li Maliye Bakanımız çağdaş finans sistemi yerine, "Çöl Sistemi"ni tercih ediyor. "Şeriat" esasları dahilinde Türkiye'yi borçlandırmak için ter döküp duruyor. 
     İlk haber Milliyet Ekonomi'de çıktı. Nedim Şener, kamuya halka ait malların, mülklerin bir varlık şirketine devredileceğini, bu şirketin de bu mallar mülkler karşılığı "İslam Bonosu" bastırılacağını, bu bonoların Araplara satılacağını yazdı. Kamu halk , mülkiyetini devrettiği mala ve mülke kira ödeyecek, bu kira bedeli de faiz yerine İslam Bonosu satın alan Araplara gidecek... Araplara ödenecek kiranın belli bir faiz gelirinin altına düşmeyeceğinin garantisi de, bu işin "takiye"sini teşkil edecek. 
     Önceki gün Hürriyet'te Şükrü Küçükşahin, "Sukuk İcara bizi kurtaracak" başlığıyla Maliye Bakanı'nın eylülden önce İslam Bonosu çıkarma hazırlığında olduğunu yazdı. 
     
     'Araplara icar ödenecek' 
     Görüyorsunuz... Kelimeler, deyimler bile bize yabancı. Çünkü bunlar bin yıl öncenin "çöl" şartlarında geçerli borçlanma usulleri... Şeriat baskısı altındaki az sayıdaki Arap ülkesinde "faize karşı takiye" için "takla attırılarak" sürdürülen uygulamalar. 
     "Sukuk", yazılı belge anlamına kullanılıyor. "Şeriat" kaidelerine göre, bu kelimenin peşine, farklı borçlanma isimleri ekleniyor. "İcara" icarah , icar karşılığı borçlanma yolu. Ürün karşılığı borçlanma "Muzara", sulama karşılığı borçlanma "Musaqa", ağaçlandırma karşılığı "Mugarasa" diye adlandırılan borçlanma yolları var. Bitmedi... Salam, İstisna, Musharaka Sharika , Mudaraba, Vakala, Murabaha var. Uzun lafın kısası şu Bu yolda "faiz" yerine "takiye" ile Araplara "icar" ödenecek... 
     

</TEXT>
</DOC>
