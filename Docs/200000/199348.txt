<DOC>
<DOCNO> 199348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sontur21.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay, Erbakan'ın sahtecilik cezasını onadı... 
</HEADLINE>
<TEXT>

     Yargıtay 11. Ceza Dairesi, ''Kayıp Trilyon'' davasında kapatılan RP'nin Genel Başkanı ve halen SP'nin Genel Başkanı Necmettin Erbakan'a ''özel belgede sahtecilik'' suçundan verilen 2 yıl 4 ay hapis cezasını onadı. 
     Aynı suçlamadan çeşitli hapis cezalarına çarptırılan 69 kişi hakkındaki hükmü de onayan daire, AK Parti milletvekilleri Mehmet Emin Tutan ve Ali Temür hakkındaki dosyayı da ayırdı. 
     Yargıtay 11. Ceza Dairesi, Ankara 9. Ağır Ceza Mahkemesi'nce verilen mahkumiyet kararlarının temyiz incelemesini sonuçlandırdı. 
     Dairenin gerekçeli kararında, öncelikle usule yönelik itirazlar karşılandı. 
     Gerekçeli karar başlığında yanlış gösterilen sanıklar Necmettin Erbakan, Habip Düzcan ve Mehmet Taştı'nın adlarının nüfus kayıtlarına göre mahallinde düzeltilmesinin mümkün görüldüğü belirten kararda, kamu davasının açılışında yasalarda öngörülen usul hükümlerine uyulduğu, mahkemenin, yer ve uygulanması istenilen yasa maddeleri itibariyle davaya bakmaya yetkili olduğu vurgulandı. Yargılamada açıklık kuralına uyulduğu, hükmün gerekçeli olduğu, sanıkların savunma haklarının kısıtlanmadığı belirtilen kararda, Anayasa'nın 69, Siyasi Partiler Yasası'nın SPY 74 ve devamı maddeleri uyarınca siyasi partilerin tüzel kişilik olarak mali denetimini yapma görevinin Anayasa Mahkemesi'ne ait olduğuna ve bu denetimin parti sorumlularının kişisel suç oluşturan fiillerini kapsamadığına işaret edildi. 
     Bu tür suçlarda yargılama yetkisinin genel mahkemelerin görevinde olduğu belirtilen gerekçeli kararda, daha sonra esasa ilişkin itirazlar karşılandı. 
     
     ''PARALAR DAĞITILMIŞ GİBİ MAKBUZ DÜZENLENMİŞ'' 

     Kararda, 1997 yılı için kapatılan Refah Partisi'ne SPY'ye göre yapılan Hazine yardımının, partinin kapatılması halinde, malvarlığının, aynı yasanın 107. maddesi uyarınca Hazine'ye geçmesi olasılığını önlemek amacıyla banka hesabından çekilmesinden sonra bu paraların parti il teşkilatlarına dağıtılmış gibi gelir makbuzlarının düzenlendiği belirtildi. Döviz olarak çekilen paraların Türk Lirası'na ne şekilde çevrildiğinin belli olmadığı, bir kısım paraların bankadan çekilmeden daha önceki tarihlerde dağıtılmış gibi gösterildiği ifade edilen kararda, sanıklar Mehmet Taşçı, Abdulmuttalip Tatar ve Ahmet Özdemir'in gelir makbuzu imzaladıkları halde para almadıklarını beyan ettikleri vurgulandı. 
     Kararda, şöyle denildi 
     ''İl teşkilatlarına verildiği iddia edilen bir kısım paraların kayıtlara intikal ettirilmediği, kayıtlarında para girişi görülen il teşkilatlarında ise paraların harcandığına ilişkin temin edilen belgelerin usulüne uygun olmadığı gibi, gerçek bir hizmet ve mal alımını yansıtmadıkları, paralar dağıtılmadığı halde partinin 71 il başkanı ve bir kısım il yönetim kurulu muhasip üyeleri genel merkeze çağrılarak birlikte suç işlemek kastıyla dağıtılmış gibi makbuzlar düzenlediklerinin ve bu sahte belgelerin mal edinilen suça konu paranın harcama belgesi olarak gerek tasfiye gerekse denetim sırasında kullanıldıklarının subutu, oluşa ve dosyadaki delillere göre kabul edilmiştir. 
     Kanıt olarak kabulü olanaksız tanık beyanlarının gerekçede gösterilmesindeki isabetsizlik, dosyada mevcut diğer yeterli inandırıcı kanıtlar gözetildiğinde sonuca etkili bulunmamış, suça konu paranın tesliminin kandırıcı nitelikteki hile ve desiselerle sağlanmayıp, yasal olması nedeniyle oluşa ve soruşturma sonuçlarına uygun şekilde özel belgede sahtecilik suçunun vasfı, tayin, cezayı azaltıcı ve artırıcı sebeplerin nitelik ve dereceleri takdir kılınmış, savunmaları inandırıcı gerekçelerle reddedilmiştir.'' 
     
     BAZI TEMYİZ İTİRAZLARI REDDEDİLDİ 

     Kararda, sanıklar Şevket Kazan, Ahmet Tekdal, Abdurrahim Bezci, Mehmet Nil Hıdır ve Rifat Özkan'a yüklenen ''özel belgede sahtecilik'' ve SPY'ye aykırılık ile diğer sanıklara yüklenilen SPY'ye aykırılık suçlarının yasal unsurları ile oluşmadığının gerekçeleri gösterilerek mahkemece kabul ve takdir edildiği belirtildi. 
     Kararda, Hazine avukatının mahkumiyet kararı verilen fiilin ''dolandırıcılık'' suçunu da oluşturduğuna, beraat eden sanıklar yönünden de suçun yasal unsurlarının bulunduğuna, soruşturmanın eksik yapıldığı, savunma haklarının kısıtlandığı, suçun unsurlarının oluşmadığı, gerekçesiz hüküm kurulduğu, grafoloji uzmanı bilirkişi raporlarının duruşmada okunmadığı, 647 sayılı Cezaların İnfazı Hakkında Yasa'nın mahkumiyetin paraya çevrilmesi ve ertelenmesine ilişkin hükümlerinin uygulanması gerektiğine yönelik sanıklar ve avukatlarının istemlerinin ise yerinde görülmediği kaydedildi. 
     11. Ceza Dairesi'nin kararında, sanıklar hakkında ''özel evrakta sahtecilik'' ve SPY'ye aykırılık suçlarının oybirliğiyle onandığı belirtildi. 
     
     2 MİLLETVEKİLİNİN DURUMU 

     Sanıklardan AK Parti Bursa Milletvekili Mehmet Emin Tutan ve AK Parti Giresun Milletvekili Ali Temür hakkındaki hükme yönelik temyiz itirazlarını da inceleyen 11. Ceza Dairesi, Tutan ve Temür'ün hüküm tarihinden sonra milletvekili seçildiklerinin anlaşıldığını hatırlattı. 
     Sanıklar hakkında Anayasa'nın 83. maddesi uyarınca yargılama yapılamayacağı, yargılama faaliyetlerinden olan temyiz incelemesinin yapılmasının da dokunulmazlıklarının kaldırılmasına bağlı olduğu belirtilen kararda, bu nedenle Tutan ve Temür hakkında evrakın tefrik edilerek ayrılarak Adalet Bakanlığı'na sunulmak üzere gereğinin mahkemesince takdir ve ifası için dosyanın Yargıtay Cumhuriyet Başsavcılığı'na gönderildiği ifade edildi. 
     
     DOLANDIRICILIK SUÇUNDAN VERİLEN BERAAT 

     Kararda, milletvekilleri Tutan ve Temür dışındaki sanıklar hakkında ''Dolandırıcılık'' suçundan kurulan beraat hükmüne yönelik temyiz itirazlarının da incelendiği belirtildi. 
     İddianame ve görevsizlik kararında sanıklara yüklenen fiilin oluşa ve dosya kapsamına uygun biçimde ''sahtecilik'' suçunu oluşturduğu kabul edilerek hüküm kurulduktan sonra, ayrıca Ceza Muhakemeleri Usulü Kanunu'nun CMUK 150 ve 257. maddelerine aykırı olarak dava konusu yapılamayan fiillerden dolayı beraat kararı verilmesinin yasaya aykırı olduğu ifade edilen kararda Hazine avukatı, sanıklar ve avukatlarının temyiz itirazlarının bu itibarla yerinde görüldüğünden anılan suçtan kurulan hükmün bu nedenle CMUK 321. maddesine göre bozulduğu kaydedildi. 
     Kararda, aynı yasanın 322. maddesinde öngörülen yetkiye dayanılarak dolandırıcılık suçundan beraata ilişkin kısmın hükümden çıkarıldığı da kaydedildi. 
     
     YEREL MAHKEMENİN KARARI 

     Ankara 9. Ağır Ceza Mahkemesi, Erbakan'ı, Türk Ceza Kanunu'nun TCK ''özel belgede sahtecilik'' hükmünü içeren 345. maddesi uyarınca, suçun işleniş şekli ve özelliği, suç konusunun önemi ve değeri, suç işleme kastının yoğunluğunu dikkate alarak 2 yıl hapis cezasına çarptırmış, daha sonra 139 adet sahte belgenin aynı kasıtla düzenlendiği gerekçesiyle Erbakan'ın cezasını, TCK'nın 80. maddesi uyarınca altıda bir oranında artırarak toplam 2 yıl 4 aya çıkarmıştı. 
     Eski Afyon İl Başkanı Halil Ürün, eski Ardahan İl Başkanı Mahmut Toprak, eski Burdur İl Başkanı Osman Çetin, eski Çorum İl Başkanı Yaşar Soluk, eski Edirne İl Başkanı Şener Yüzer, eski Erzurum İl Başkanı Mustafa Bilgen, eski Isparta İl Başkanı Mustafa Karaton, eski İstanbul il muhasip üyesi Akif Güldoğan, eski İzmir İl Başkanı İbrahim Derici, eski Konya il muhasip üyesi Halil İbrahim Dağ, eski Kocaeli il muhasip üyesi Bahattin Kalyoncu, eski Osmaniye İl Başkanı Ali Binboğa, eski Ordu İl Başkanı Engin Tekintaş, eski Sakarya il muhasip üyesi Abidin Birinci, eski Aydın İl Başkanı İbrahim İlhan, eski Antalya İl Yönetim Kurulu Üyesi Zeki Büyüközer, eski Batman İl Başkanı Mehmet Fırat ve eski Bolu İl Başkanı Hüseyin Bektaş, TCK'nın 345. maddesi uyarınca 1'er yıl hapis cezasına mahkum edilmiş, aynı kasıtla birden fazla sahte belge kullandıkları gerekçesiyle sanıkların cezaları 1 yıl 2'şer aya çıkarılmıştı. 
     TCK'nın 345. maddesi uyarınca 1'er yıl hapis cezasına mahkum olan sanıklar da şöyle 
     ''Eski Adana İl Başkanı Süleyman Çalışkan, eski Amasya İl Başkanı Cengiz Erdem, eski Artvin İl Başkanı Habip Düzcan, eski Ağrı İl Başkanı Süleyman Erim, eski Adıyaman il muhasibi Mehmet Taştı, eski Bartın İl Başkanı Fikret Çavuşoğlu, eski Bayburt İl Başkanı Cevdet Başaran, eski Bilecik İl Başkanı Metin Yücel, eski Bingöl İl Başkanı Hüseyin Barman, eski Balıkesir il muhasibi Salih Akça, eski Çanakkale İl Başkanı Ahmet Kale, eski Çankırı İl Başkanı Halil Demir, eski Denizli İl Başkanı Kasım Gökbel, eski Erzincan İl Başkanı Üzeyir Çalı, eski Elazığ İl Başkanı Ziya Orman, eski Gümüşhane İl Başkanı Niyazi Karagül, eski Gaziantep il muhasip üyesi Halil Bulut, eski Hatay il muhasip üyesi Mehmet Sözen, eski İstanbul İl Yönetim Kurulu üyesi Selman Esmer, eski Mersin İl Başkanı Latif Turgut, eski Kars İl Başkanı Musa Haliloğlu, eski Karaman İl Başkanı Ahmet Hıdır, eski Kahramanmaraş İl Başkanı Mustafa Aydoğan, eski Karabük İl Başkanı Mustafa Çelenli, eski Kırıkkale İl Yönetim Kurulu Üyesi Osman Yurtoğlu, eski Kilis İl Başkanı Mehmet Taşçı, eski Kastamonu il muhasip üyesi Mustafa Doğanoğlu, eski Kayseri İl Başkanı Şaban Bayrak, eski Kırıkkale İl Başkanı Şenol Gürsan, eski Kırşehir İl Başkanı Hasan Eraslan, eski Malatya İl Başkanı Talat Marasalı, eski Mardin il Başkanı Abdurrezzak Sağlan, eski Manisa il muhasip üyesi Halil Çınar, eski Niğde İl muhasip üyesi Yakup Üstüntaş, eski Muş İl Başkanı Kudbettin Yıldırım, eski Rize İl Başkanı Mustafa Demir, eski Sivas İl Başkanı Sebahattin Tokgöz, eski Sinop İl Başkanı Salim Uğur, eski Samsun İl Başkanı Adem Güney, eski Trabzon İl Başkanı Selami Ateş, eski Trabzon il muhasip üyesi Zekai Aksu, eski Tokat İl Başkanı İbrahim Üneş, eski Tekirdağ İl Başkanı İrfan Kıran, eski Uşak il muhasip üyesi Recep Özen, eski Van il muhasip üyesi Abdülmecit Ergenç, eski Yalova İl Başkanı Yaşar Demirel, eski Yozgat İl Başkanı Yaşar Doğan, eski Zonguldak il muhasip üyesi İbrahim Mert ve eski Osmaniye Belediye Meclisi Üyesi Metin Özdemir.'' Eski Bursa İl Muhasip Üyesi Mehmet Emin Tutan 1 yıl 2 ay, eski Giresun İl Başkanı Ali Temür ise 1 yıl hapis cezasına mahkum olmuştu. 
     Eski Şırnak İl Başkanı Abdulmuttalip Tatar ve eski Hakkari İl Başkanı Ahmet Özdemir'e TCK'nın 345. maddesine göre verilen 1'er yıl hapis cezası, ''samimi ikrarları ile olayın ortaya çıkmasına sebebiyet verdikleri'' gerekçesiyle altıda bir oranında indirilerek 10'ar aya düşürülmüştü. Bu sanıklar hakkındaki hapis cezaları para cezasına çevrilerek ertelenmişti. 
     
     5 SANIK BERAAT ETMİŞTİ 

     Kapatılan RP'nin eski genel başkan yardımcıları Şevket Kazan ve Ahmet Tekdal, eski Genel Muhasip Abdurrahim Bezci ile eski Niğde İl Başkanı Rıfat Özkan ve eski Muğla İl Başkanı Mehmet Nil Hıdır ise beraat etmişti. 
     
</TEXT>
</DOC>
