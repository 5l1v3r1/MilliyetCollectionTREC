<DOC>
<DOCNO> 165103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/yazar/cemal.html </URL>
<DATE> 2003/06/24/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Türkiye AB'ye daha yakın 
</HEADLINE>
<TEXT>

     Osmanlı bu topraklarda dört yüzyıl kalmış, yönetmiş. O yüzden bu coğrafyayı bizden ayırmak olanaksız. Nereye gitseniz insanı düşündüren, yüreğinin tellerine dokunan bir şeyler bulabilirsiniz bu topraklarda... 
     Tarih peşinizi bırakmaz 
     Peki, Türkiye buraya mı ait 
     Yalnız buralara değil, Avrupa'ya da ait. Hem Doğulu hem Batılı. Türkiye'nin özelliği, gücü aslında bu kimliğinden kaynaklanıyor. 
     İlginçti. Pazar günü yapılan bir panelde, Türkiye'nin bu kimliğinin altı çizildi. Üstelik Avrupalılar tarafından, daha önemlisi kendiliklerinden. 
     Dendi ki 
     "Türkiye üye olunca, Avrupa Birliği Ortadoğu'ya komşu olacak." 
     Bu noktayı kim mi vurguladı 
     AB'nin dış politika ve savunmadan sorumlu bir numarası ve eski NATO Genel Sekreteri Javier Solana, Almanya Dışişleri Bakanı Joschka Fischer, İspanya Dışişleri Bakanı Ana Palacio. 
     Anlatayım. 
     Geçen pazar sabahı. Dünya Ekonomik Forumu'nun kalabalık toplantılarından biri. Büyük salon ağzına kadar dolu. Panel, Türkiye'yle ilgili değil. AB'nin büyük başları aralarında AB'nin Ortadoğu'daki rolü tartışılıyor. 
     Sorular, Ortadoğu'da AB'nin rolünü küçümseyici çizgiler taşıyor. Hatta bir Fransız akademisyen, AB'ye ilişkin o klasik deyişi anımsatıyor panelistlere 
     "Ekonomik dev, siyasi cüce " 
     Rahatsız oluyorlar. Üçü de AB'nin Ortadoğu'daki yerinin marjinal olmadığını, Amerika'nın başını çektiği son barış planında yol haritası kendi imzalarının da bulunduğunu belirtiyorlar. 
     Daha ilginci 
     AB'nin Ortadoğu'daki yerinin önemini anlatmak için Türkiye'nin 'Avrupalılığı'na atıfta bulunmak ihtiyacını hissediyorlar. Ve hiç kimse kendilerine Türkiye'yi sormadan, sanki ağız birliği yapmışçasına üçü de bunu belirtiyor. 
     Javier Solana 
     "AB, güçlü bir uluslararası oyuncu olmak durumunda. Çünkü küresel sorumlulukları var. Örneğin, Türkiye'nin üyeliğinin gerçekleşmesiyle AB Ortadoğu'ya komşu olacak." 
     Fischer'in sözleri 
     "AB bugün 25 ülkeden ve 250 milyon nüfustan oluşuyor. Şimdi sırada Balkan ülkeleriyle Türkiye var. İleriye doğru yürüyoruz. Türkiye'nin AB üyeliği bölgenin barış ve istikrarı açısından önemli..." 
     Bu arada Alman Dışişleri Bakanı Fischer, Türkiye'nin AB üyeliğine işaret ederken iki noktayı vurguluyor 
     İslam ve modernleşme... 
     11 Eylül deneyimi... 
     İspanya Dışişleri Bakanı Ana Palacio da konuşmasında, AB - Ortadoğu ilişkisini anlatırken Türkiye'nin üyeliğine değiniyor. 
     Bir başka ilginç nokta 
     AB'nin genişlemeden sorumlu komiseri Verheugen bu yakınlarda Kudüs'te verdiği bir konferansta özetle demiş ki 
     "AB olarak Ortadoğu'da varlığımızı ileride Türkiye'yle de göstereceğiz." 
     Niye mi anlatıyorum 
     Bütün bunlar Türkiye konusunda bir tutum, bir politika değişikliğinin açık işaretleri de ondan. Eskiden, böylesi platformlarda AB deyince Türkiye'nin adı geçmezdi. Son adaylar olarak Bulgaristan'la Romanya zikredilir, Türkiye genellikle unutulur, es geçilirdi. 
     Anlaşılan, Irak Savaşı'yla birlikte bu değişmeye başladı. Avrupa Birliği'nin artık Türkiye üzerinden Ortadoğu'ya açılmakta karar kıldığı söylenebilir. 
     Şu yorum da mümkün 
     AB, Türkiye'yi ABD'ye bırakmak niyetinde değil. 
     Dünya ekonomisinin kremasıyla Arap dünyasının önde gelen liderlerinin bulunduğu bir mekandaki açıklamaların da gösterdiği gibi, Türkiye AB'ye yaklaşmış durumda... 
     Abdullah Gül de aynı kanıda. 
     Türkiye'nin AB'ye yaklaştığını, müzakere tarihi alınacağını ve tam üyelik müzakerelerinin sanılandan önce başlayacağını belirtiyor. AB'nin Selanik Zirvesi'nde Türk Dışişleri Bakanı'nın edindiği izlenimler böyle. 
     Gül'le bir ara konferans kulisinde sohbet ettik. Başbakan Erdoğan'la birlikte Selanik'te çok iyi karşılandıklarını anlattı. AB zirvesindeki hava değişiminde hem Irak Savaşı'nın hem de hükümetin attığı reformcu adımların rol oynadığını söyledi. 
     Şöyle dedi Gül 
     "Kesin kararlıyız. Altıncı'dan sonra Yedinci Paketi de çıkartacağız tatilden önce... Sonra sıra uygulamaya gelecek." 
     "Kıbrıs ne olacak " 
     "AB'nin KKTC'ye ambargoyu kaldırmasını bekliyoruz. Kaldırsın, o zaman Kıbrıs konusunda da dünyayı şaşırtacağız." 
     Hükümetin AB konusundaki kararlılığını Ekonomi Bakanı Ali Babacan'dan da dinledim. Konferans kulisinde kendisiyle sohbet ederken şöyle dedi 
     "Nasıl IMF ile programın uygulanması bir kalite belgesi ise, AB'den müzakere tarihi de aynen öyle. Tarihi almak, Türkiye'ye dış kaynak akışı, yabancı sermaye girişi açısından önem taşıyor." 
     Vu şunu ekliyor 
     "AB yolundan sapmamak en hayati konumuz..." 
     Kısacası 
     Lut Gölü'nden bakınca da, Türkiye Avrupa yolunda ilerliyor, iyi de yapıyor. 
     
     

</TEXT>
</DOC>
