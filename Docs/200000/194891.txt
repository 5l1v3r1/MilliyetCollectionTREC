<DOC>
<DOCNO> 194891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sontur40.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol piyasası serbestleşiyor 
</HEADLINE>
<TEXT>

     TBMM Sanayi ve Ticaret Komisyonu'nda, petrol piyasasını serbestleştirmeyi amaçlayan Petrol Piyasası Yasa Tasarısı bazı değişikliklerle kabul edildi. 
     Tasarıya göre, rafinaj, işleme, iletim gibi faaliyetler ile dağıtım faaliyetleri birleştirilerek tek bir yasa altında toplanacak. Rafinaj, işleme, madeni yağ üretimi, depolama, iletim, serbest kullanıcı ve ihrakiye faaliyetlerinin yapılması ve bu amaçla tesis kurulması veya işletilmesi, akaryakıt dağıtımı, taşıması ve bayilik faaliyetlerinin yapılması için lisans alınması zorunlu olacak. Enerji piyasası düzenleme kurumu, geliştireceği ilke ve ölçütler doğrultusunda, iletim ve işleme faaliyetlerinde lisans alma zorunluluğuna muafiyet getirebilecek. 
     Lisans taleplerine ilişkin değerlendirmeler en geç 60 gün içerisinde karara bağlanacak ve ilgiliye tebliğ edilecek. Reddedilen taleplerin gerekçesi de ilgiliye bildirilecek. 
     Faaliyette bulunan lisans sahipleri, ''ticari ve teknik mevzuata uygun davranmak, çevreye zarar vermemek için gerekli tedbirleri almak, kamunun can ve mal güvenliği ile kendi tesis ve faaliyetlerini önemli ölçüde tehdit eden olumsuz durumları kuruma bildirmek ve gerekli tedbirleri almak, zorunlu sigorta kapsamındaki tesis ve faaliyetleri sigortalamak, faaliyetleri nedeniyle üçüncü kişilere veya çevreye verecekleri zarar veya ziyanları tazmin etmek, eşit durumdaki alıcılara, eşit hak ve yükümlülük tanımak ve farklı şartlar ileri sürmemek'' ile yükümlü olacak. 
     
     DİKEY BÜTÜNLEŞME OLANAĞI 
     Rafinerici lisansı sahipleri, lisansına işlenmek koşuluyla, tesisi içinde veya civarında işleme, depolama ile yakınındaki diğer tesislere boru hatları ile taşıma, sahip olacağı ayrı bir şirket aracılığıyla da akaryakıt dağıtımı yapabilecek. Rafinerici kendi dağıtım şirketine tanıdığı şartları kendisinden akaryakıt talep eden diğer dağıtıcılara da kategori bazında tanımak zorunda olacak. 
     Komisyonda yapılan görüşmelerde böylece özelleştirilecek olan TÜPRAŞ'a aynı zamanda dağıtım şirketini kurma ya da başka dağıtım şirketlerine ortak olma olanağı tanınarak, yurt dışında dikey örgtülenme imkanına sahip şirketlerle rekabet olanağı tanındığı belirtildi. 
     Dağıtım lisansı sahipleri, kendi mülkiyetlerindeki veya sözleşmelerle oluşturacakları bayilerinin istasyonlarına akaryakıt dağıtımının yanı sıra, serbest kullanıcılara akaryakıt toptan satışı ve depolama tesislerinin yakınındaki tesislere boru hatları ile taşıma faaliyetlerinde bulunabilecekler. 
     Dağıtıcılar, başka akaryakıt dağıtıcılarının bayilerine dağıtım yapamayacaklar. 
     Dağıtıcıların kendi işlettiği istasyonlar aracılığıyla yaptığı satış, dağıtıcının toplam yurt içi pazar payının yüzde 15'inden fazla olamayacağı, dağıtıcıların yurt içi pazar payının da toplam yurt içi pazarının yüzde 45'ini geçemeyeceği de hükme bağlandı. Dağıtıcının kendi işlettiği istasyonlara sübvansiyon ve bayi istasyonlarından farklı uygulama yapamayacağı da kayda alındı. 
     Bayiler de dağıtıcıları ile yapacakları tek elden satış sözleşmesine göre bayilik faaliyetlerini yürütecekler. Bayiler, bayisi olduğu dağıtıcı haricinde diğer dağıtıcı ve onların bayilerinden akaryakıt ikmali yapamayacak, tagşiş karıştırma veya hile amacıyla akaryakıta katılabilecek ürünlerin akaryakıta katılmaması veya istasyonlarda bulundurmaması ile yükümlü olacak. 
     Komisyonda petrol bayileri arasında olması gereken mesafe konusu da uzun tartışmalara yol açtı. Geçen haftaki görüşmelerde benimsenen madde tekriri müzakere ile yeniden düzenlendi. 
     Buna göre, petrol bayileri arasındaki mesafeyi şehir içinde 2, şehirlerarası yollarda ise 10 kilometreden az olmamak koşuluyla kurul belirleyecek. 
     
     ÜRÜN GÜVENLİĞİNİN SAĞLANMASI 
     Ürün güvenliğinin sağlanmasına yönelik önlemleri de içeren tasarıda, hileli ürün teslimi ve bunun sonucu haksız kazanç sağlanmasının engellenmesine yönelik tedbirler yer alıyor. 
     Buna göre, mecburi standardı belirlenmeyen ve Türk standardına uygun olmayan akaryakıt, piyasaya sunulamayacak. Akaryakıt teslimleri sadece akaryakıt toptan satıcılarına, ileticilere, bayilere yapılabilecek. 
     Akaryakıt teslimleri, karayollarında yolcu, yük ve hayvan taşıyan araçlara yapılacak. Teslimler, akaryakıt istasyonları dışında gerçekleştirilmeyecek. 
     Tasarıya göre, yurtdışından ham petrol ve akaryakıt temin edilmesi için rafinerici, dağıtıcı veya ihrakiye teslim lisansına sahip olunması gerekecek. Türkiye'de ham petrol üreten şirketler de düşük graviteli yerli ham petrol ile karıştırılacak miktarda ham petrol ithal edebilecek. Ancak ithalat yetkili gümrük idarelerinden gerçekleştirilebilecek. 
     Ham petrolün yurt içinde ticareti ise rafinericiler ve üreticilerce ya da birbirleri arasında yapılabilecek. İhrakiye teslimleri de ancak rafinerici, dağıtıcı ve ihrakiye teslim şirketlerince yapılabilecek. 
     
     FİYATLAR SERBEST PİYASA KOŞULLARINDA OLUŞACAK 
     Tasarı, petrol fiyatlarının serbest piyasa koşullarına göre oluşmasına da olanak sağlıyor. 
     Buna göre, petrol alım satımında fiyatlar en yakın erişilebilir dünya serbest piyasa koşullarına göre belirlenecek. Yerli ham petrol için teslim yeri olan en yakın liman veya rafineride teşekkül eden ''piyasa fiyatı'' fiyat olarak kabul edilecek. 
     Yerli üretimin teşvikini öngören tasarıda ''Rafinericiler, ham petrol üreticilerinin teklifi halinde oluşan asgari fiyatlardan yerli ham petrolü alırlar ve ham petrol temininde yerli ham petrole öncelik tanırlar'' hükmüne yer verildi. 
     Petrole ilişkin hizmetlerle, teslim ve hizmetlerin birlikte yürütüldüğü bazı faaliyetlerde, fiyatın tarife esasına göre belirlenmesini öngören tasarı, tarifeleri onaya veya bildirime tabi olanlar ile düzenlenmesi ihtiyari olanlar şeklinde üç grup altında topluyor. 
     
     MÜLKİYET VE KAMULAŞTIRMA 
     Tasarıya göre, bu kanun kapsamındaki tesisler için gerekli arazi, arsa ve binalara ilişkin hak veya mülkiyet edinimlerinin öncelikle anlaşma yoluyla yapılması esas olacak. Bu kanunda öngörülen faaliyetlerin gerektirmesi halinde rafineri, lisanslı depolama tesislerine, iletim hatlarının mecralarına isabet eden arazi ve arsalarda irtifak hakkı tesisine ve bu hatların ayrılmaz parçası durumunda bulunan diğer binalar ve civarına isabet eden taşınmazlara ve işleme tesislerinden Kurumca belirlenecek olanlara ilişkin edinimler, 2942 sayılı Kamulaştırma Kanunu'nda belirtilen esaslar dahilinde kamulaştırma yoluyla da yapılabilecek. Kamulaştırılan taşınmazın mülkiyeti Hazine'ye, kullanma hakkı kamulaştırma bedelini ödeyen lisans sahibine ait olacak. 
     
     ENERJİ PİYASASI DÜZENLEME KURUMU MÜDAHİL 
     Petrol piyasasını ilgilendiren konularda idari karar sürecinde aksaklıklar yaşanmaması amacı ile Enerji Piyasası Düzenleme Kurumu'na müdahil olma hakkı tanınıyor. 
     Buna göre Kurum, petrol piyasası ile ilgili olarak ''lisanslı tesisler açısından büyük tehlikeler doğurabilecek hallerde, piyasada haksız rekabet yaratacak ve yanıltıcı nitelikte reklam ve ilanlar ile benzeri faaliyetlerin yapılması durumunda, piyasada faaliyet gösteren malzeme ve cihaz ithalatçı ve satıcıları ile bunların yetkili servisleri hakkında düzenleme ve uygulamalarda, görüş bildirmeye veya ilgili makamlardan talepte bulunmaya'' yetkili olacak. 
     Kurum ayrıca davalara müdahil olabilecek, suç duyurusu ile adli ve mülki makamlardan yaptırım isteminde bulunabilecek. 
     Lisans kapsamında yürütülen faaliyetler için sigorta yaptırılması zorunlu olacak. Bakanlar Kurulu kararıyla sigorta kapsamından muaf tutulacak faaliyetler belirlenecek. 
     
     PETROL STOKLARI 
     Piyasada sürekliliğin sağlanması, kriz veya olağanüstü hallerde risklerin önlenmesi ve uluslararası anlaşmalar gereği olağanüstü hal petrol stokları ile ilgili yükümlülüklerin yerine getirilmesi amaçlarıyla bir önceki yıl günlük ortalama kullanımının içindeki net ithalatın en az 90 günlük miktarı kadar petrol stoğu tutulacak. 
     Ulusal petrol stoğu, rafineri, akaryakıt ve LPG dağıtım lisansı sahiplerinin ikmal ettiği günlük ortalama ürün miktarının minimum 20 katını kendi depolarında veya lisanslı depolama tesislerinde topluca veya statülerine göre ayrı ayrı bulundurma yükümlülüğü ile sağlanacak. 
     Akaryakıt ve LPG dağıtım lisansı sahiplerinin, tank dibi hariç toplam stoğunun 20 günlük kısmı şirketlerin minimum işletme stoğu olarak alınacak ve ulusal petrol stoğundan sayılacak. Ayrıca, bir tüketim tesisinde her bir cins üründen yılda 20 bin ton ve üzeri akaryakıt kullanan serbest kullanıcılar, tüketimlerinin 15 günlük kısmını karşılayacak miktarda kendi depolarında stok bulundurmak mecburiyetinde olacak ve bunlar ulusal petrol stoğu içinde sayılacak. Bu stokların oluşturulabilmesi için de azami ton başına 10 doları geçmemek üzere kurum tarafından belirlenecek rakam kadar kesinti yapılacak. 
     Serbest kullanıcıların belirlenmesine ve lisans verilmesine ilişkin usul ve esaslar Kurul tarafından çıkarılacak yönetmelikle düzenlenecek. Yıllık 5 bin tonun altındaki kalorifer yakıtı tüketicilerine dağıtıcı firmalar kendi bayileri aracılığıyla satış yapamayacak. 
     
     CEZALAR 
     Tasarı, suç oluşturan fiilleri, ceza gruplarına göre sınıflandırarak, uygulanacak cezaları da belirliyor. 
     Buna göre, lisans almaksızın lisansa tabi faaliyetlerde bulunanlar, serbest fiyat oluşumunu dolaylı veya dolaysız olarak engelleyenler veya buna teşebbüs edenler, yasada öngörülen kısıtlamalara uymayanlar ve yasanın öngördüğü koşulları yerine getirmeyenler hakkında 500 milyar lira idari para cezası uygulanacak. 
     Lisansı olmaksızın hak konusu yapılan tesislerin yapımına veya işletimine başlaması ile bunlar üzerinde tasarruf hakkı doğuracak işlemlerin yapılması, sahip olunan lisansın verdiği haklar dışında faaliyet gösterilmesi, lisans sahiplerinin temel hak ve yükümlülüklerinin yerine getirilmesi, iletim ve depolama tesislerine erişimin dolaylı veya dolaysız olarak engellenmesi durumunda sorumlular hakkında 200'er milyar lira idari para cezası verilecek. Bunlar dışında kalan ancak yasanın getirdiği yükümlülüklere uymayanlara da Kurumca 50'şer milyar lira idari para cezası uygulanacak. 
     Söz konusu cezalar bayilere 5'te bir oranında uygulanacak. 
     İdari para cezalarının miktarı her yıl Yeniden Değerleme Oranı'nda arttırılacak. 
     
     İDARİ YAPTIRIMLAR 
     Lisans sahibi kişiler hakkında bu kanuna göre yürürlüğe konulmuş yönetmeliklere, Kurum'un yazılı talimatlarına veya lisanslarına kayıtlı hususların herhangi birine riayet edilmediği takdirde, Kurum tarafından ön araştırma veya soruşturma başlatılacak. Ayrıca ilgiliye 15 gün içerisinde aykırılıkların giderilmesi, aksi halde söz konusu piyasa faaliyetlerinin geçici bir süre için durdurulabileceği veya doğrudan iptal yaptırımının uygulanabileceği ihbar edilecek. Bu ihbara rağmen 15 günlük sürenin bitiminde aykırılıklar giderilmezse, Kurum piyasa faaliyetini 30 günden az, 180 günden çok olmamak üzere geçici olarak durduracak. Geçici durdurma süresince, tehlikeli eylemin veya kötü niyetin veya ürünlerde zarar oluşmasının önlenmesi ile faaliyetin durdurulmasına neden olan durumun ortadan kaldırılmasına ilişkin faaliyetler dışında hiçbir piyasa faaliyeti yapılamayacak. Lisans iptalleri, kurumca yapılacak soruşturma neticesine göre karara bağlanacak. 
     Kaçak veya menşei belli olmayan ürün ikmal edenlerin lisansı iptal edilecek. Teknik düzenlemelere uygun olmayan ürün ikmal edenler zararı tazmin etmekle yükümlü tutulacak. 
     Lisans iptaline veya mühürlemeye rağmen, faaliyetlerini sürdüren gerçek kişiler ile tüzel kişilerin yetkilileri hakkında TCK'nın 274. maddesi uyarınca 1 yıldan 4 yıla kadar hapis cezası istenebilecek. 
     Bu kanuna göre yapılan talep ve işlemlerde, kanuna karşı hile veya gerçek dışı beyanda bulunulduğunun tespiti halinde de lisans iptal edilecek. 
     Piyasa faaliyetlerine ilişkin hususlar, bu Kanunun ilgili maddelerinde atıfta bulunulan yönetmelikler ve piyasanın işleyişi sırasında ihtiyaç duyulan diğer hususlarda Kurum tarafından yürürlüğe konulacak yönetmeliklerce düzenlenecek. Bu yönetmelikler Resmi Gazete'de yayımlanacak. 
     Tasarının geçici ikinci maddesine göre de bu kanunun yürürlüğe girdiği tarihte lisansa tabi konularda faaliyet gösteren özelleştirme kapsamındaki kuruluşların TÜPRAŞ kanunun yürürlüğe girdiği tarihten itibaren personel, idari ve ticari mevzuat açısından kamu kuruluşlarına uygulanan mevzuat kapsamı dışında tutuldu. Ayrıca, devlet ihale kanunu kapsamının da dışında kalacağı hükme bağlandı. 
     Tasarının geçici üçüncü maddesinde de ticari deniz araçlarına ÖTV'siz akaryakıt satışının dağıtıcılar tarafından yapılması öngörüldü. 
     
</TEXT>
</DOC>
