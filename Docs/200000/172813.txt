<DOC>
<DOCNO> 172813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sonspo04.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Canaydın Sezon öncesi çok iyi geçti... 
</HEADLINE>
<TEXT>

     Galatasaray Kulübü Başkanı Özhan Canaydın, futbol takımının çok iyi bir sezon başı hazırlık dönemi geçirdiğini vurgulayarak, yeni sezon öncesi sarı-kırmızılı taraftarlara umutlu mesajlar verdi. 
     Özhan Canaydın, sarı-kırmızılı kulübün resmi yayın organı Galatasaray Dergisi'nin Ağustos sayısında yer alan açıklamasında, çok verimli bir sezon öncesi dönem geçirdiklerini söyledi. 
     Canaydın, ''Sezonun bittiği günden bu yana yoğun bir çalışma temposuyla, önümüzdeki engelleri birer birer aştık. Galatasaray yeni sezona, yepyeni bir anlayışla 'merhaba' demeye hazırlanıyor'' diye konuştu. 
     Sarı-kırmızılı futbol takımının yeni sezonda maçlarını oynayacağı Atatürk Olimpiyat Stadı hakkında da görüşlerini açıklayan Canaydın, hazırlıkların tüm hızıyla sürdüğünü anlattı. Hazırlık çerçevesinde stadın yollarının tamamlanmaya çalışıldığını vurgulayan Canaydın, şunları kaydetti 
     ''Stat, Ali Sami Yen'i aratmayacak şekilde, Galatasaray'a yakışır biçimde hazırlanıyor. Kombine kart satışlarının rekor başarısıyla, bize ev sahipliği yapmak için sabırsızlanıyor. Biz de sabırsızlanıyoruz. Galatasaraylı olma bilincini, kombine kartlara gösterilen yoğun ilgi ile bir kez daha ortaya koymanın gururunu yaşıyoruz. Çok kısa bir sürede rekor bir rakama ulaşmak, Avrupa'nın sayılı kulüpleri arasında bu istatistik ile yer almak, Galatasaraylıların her koşulda sonuna kadar takımının arkasında olduğunu bir kez daha herkese kanıtlamak, bu sezona ne kadar büyük bir coşkuyla gireceğimizin habercisi oldu. Kombine kart alarak, bu büyük coşkuyu paylaşacak olan Galatasaraylılara bir kez daha şükranlarımı sunuyorum.'' Sarı-kırmızılı takımı Avusturya kampı sırasında ziyaret ettiğini hatırlatan Canaydın, ''Galatasaraylı olma bilincini, eski ya da yeni olsun tüm oyuncularımızda görmek, onların özverili ve amatör bir ruhla çalışmalarındaki hırslarına yansıdığını hissetmek, beni çok duygulandırdı'' dedi. 
     Canaydın, şöyle devam etti 
     ''Yeni oyuncularımız Frank de Boer, Cesar Prates, Orhan Ak, Ömer Erdoğan, Gabriel Tamas, Abdullah Ercan, yuvaya dönen Murat Erdoğan ve Hakan Şükür'ün takıma katılması, genç oyuncularımızın hazırlık maçlarında gösterdikleri performans, Hasan Şaş'ın takımda kalarak yeniden hırsını sahaya yansıtması, Galatasaray'a uzun süre hizmet veren oyuncularımızın ilk günkü heyecanı taşıması, yeni sezonda özlenen ve beklenen bir kadro ile mücadele edeceğimizi bugünden müjdeliyor.'' 
     
</TEXT>
</DOC>
