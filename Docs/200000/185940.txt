<DOC>
<DOCNO> 185940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/yazar/akyol.html </URL>
<DATE> 2003/10/02/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Meclis meşrudur, saygındır 
</HEADLINE>
<TEXT>

   
   
   YENİ yasama yılının açış konuşmasında Cumhurbaşkanı Sezer, hükümetle devlet arasında gerilimler yaratacak sert tavırlara girmedi. Konuşması, dengeli ve dikkatli idi. 
   Türkiye'nin 'statüko' tarafından 1930'ların kavramlarına sıkıştırılmak istendiği bir ortamda Sayın Sezer, çağın yeni gelişmelerini ve kavramlarını vurguladı 
   "Ülkelerin dünyadaki değişimlere, yeniliklere kapılarını açması... 
   20. yüzyılın sonunda demokrasinin çoğulcu ve katılımcı hale dönüşmesi... 
   Farklı fikirlerin varlığı ve bunlardan yararlanılması... 
   AB uyum yasalarının uygulanması... 
   Toplumda sivil duyarlığın geliştirilmesi..." 
   Sezer'in "hoşgörü, uzlaşma kültürü, evrensel değerlerin yol göstericiliği" gibi çağdaş kavramları vurgulaması da son derece isabetli olmuştur. Öyle bir çağdayız ki, Türkiye'nin bütünlüğü herhangi bir "tek doğru"yu dayatarak değil, çoğulculuk içinde hoşgörü ve uzlaşmayla güçlendirilebilir. 
   
   SAYIN Sezer'in bazı görüşlerine katılmıyorum. Bunlardan biri, Anayasa Mahkemesi üyelerinin bir bölümü Meclis'in seçmesine karşı çıkmasıdır. 
   Dünyada tek demokrasi yoktur ki, Anayasa Mahkemesi üyelerinin bir bölümünü parlamentolar seçmiyor olsun Bu konuda Doç. Dr. Şeref Ünal'ın "Anayasa Hukuku Açısından Mahkemelerin Bağımsızlığı..." adlı eserini tavsiye ederim. 
   Anayasa Mahkemesi klasik adli bir mahkeme değildir siyasi tercihlerle çıkarılan yasaları iptal ettiği için siyasi işlevi de vardır. Bu sebeple üyelerinin siyasi felsefeleri son derece önemlidir ve kurumsal "tarafsızlık" ancak ana siyasi felsefelerin Yüce Mahkeme'ye yansımasıyla sağlanabilir. 
   Sayın Sezer'in genel atamalarında belli bir siyasi çizgiye yakın isimleri tercih etmesi gösteriyor ki, Yüce Mahkeme'nin üyelerini "tarafsız" cumhurbaşkanının ataması, Mahkeme'nin "tarafsız" olmasının garantisi değildir. 
   Anayasa Mahkemelerinin "tarafsızlığı"nı sağlamanın yolu, üyelerinin yargı, devlet başkanı ve parlamento üçlüsü tarafından seçilmesidir. 
   Anayasa Mahkememizin Başkanı Sayın Mustafa Bumin de üyelerin bir kısmının parlamento tarafından seçilmesi şeklindeki evrensel görüşü savunmaktadır. 
   
   TBMM, Milli Mücadele'nin, Cumhuriyet'in, ülke olarak varlığımızın meşruiyet temelidir. Atatürk TBMM'yi "en büyük eserim" diye nitelerken, 'muhalif' Hüseyin Avni Bey de Meclis'i "k bei millet" olarak nitelemişti. 
   Bugün, AKP'ye duydukları kin yüzünden bu Meclis'in meşruiyetine gölge düşürmek isteyenlere bakmayın siz... 
   "Devrim niteliğinde" reform yasaları bu dönemde çıkarılmış, Türkiye 'mevzuat' düzeyinde AB standartlarına, "muasır medeniyet"e en çok bu dönemde yaklaşmıştır. Sayın Sezer'in de belirttiği gibi 
   "Meclis ve hükümetin bu süreçteki etkinliği övgüye değerdir." 
   Ekonomik program ve siyasi istikrar devam etmelidir. YSK'nın seçim sonuçlarını iptal etmesi için hukuki bir sebep mevcut olmadığı gibi, "kamu yararı" da yoktur. 
   Yeni yasama yılında Türkiye seçim çalkantılarına kapılmadan, ekonomik ve siyasi konulardaki gelişimini sürdürmelidir... 
   
      
   
</TEXT>
</DOC>
