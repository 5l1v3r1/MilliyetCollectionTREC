<DOC>
<DOCNO> 188222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/guncel/gun20.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Jandarma Görev alanımız genişlemiyor    Jandarma Genel Komutanlığı Genel Sekreterliği, "Jandarma'nın, görev alanını genişletme çabası içinde olmadığını bildirdi. Basında çıkan bazı haberler üzerine dün yapılan açıklamada, Jandarma Genel Komutanlığı'nın yerine getirdiği tüm eylemler için denetim ve yargı yolunun açık olduğu hatırlatılarak, kurumsal hiyerarşik denetimin yanı sıra, mülki hizmetlerin, İçişleri Bakanlığı Mülkiye müfettişlerince, adli işlemlerin ise Cumhuriyet Savcıları ve Adalet Bakanlığı müfettişlerince denetlendiği kaydedildi. 
   
   Tezkere eylemine 35 gözaltı    Irak'a asker gönderilmesine ilişkin tezkerenin kabulünün ardından dün İstanbul'daki iki eylemde 35 kişi gözaltına alındı. Harbiye Orduevi'nin önünde toplanan Temel Hak ve Özgürlükler Platformu'nun sekiz üyesi oturma eylemi yaptı. Gözyaşartıcı ve biber gazı kullanan polis, grubun tamamını gözaltına aldı. Kadıköy Altıyol'da toplanan Sosyalist Demokrasi Partisi SDP üyesi bir gruptan 27 kişi gözaltına alındı. 
   
   Hayrünisa Gül hastaneye kaldırıldı    Dışişleri Bakanı Abdullah Gül'ün eşi Hayrünisa Gül, rahatsızlanarak hastaneye kaldırıldı. Dün Malezya'ya giden Dışişleri Bakanı Abdullah Gül'ün eşi Hayrünisa Gül, önceki gün Başkent Üniversitesi Hastanesi'ne kaldırılarak cerrahi bölümünde tedavi altına alındı. Hayrünisa Gül'ün sağlık problemi ise açıklanmadı. Hayrünisa Gül'ün hastaneye kaldırıldığı haberi, Başbakan Recep Tayyip Erdoğan'ın, eşi Emine Erdoğan'la birlikte dün akşam saatlerinde Başkent Üniversitesi Hastanesi'ne gitmesiyle ortaya çıktı. Başbakan ve eşi, Hayrünisa Gül'ü hastanede ziyaret ederek "geçmiş olsun" dileklerini iletti. Erdoğan çıkışta, Hayrunisa Gül'ün durumunun sorulması üzerine, "İyi, gayet iyi" yanıtını verdi. 
   
   Yolcu dolu otobüse molotof kokteyli    Adana'da Irak'a asker gönderilmesini protesto için toplanan göstericiler, yolcu dolu belediye otobüsüne molotof kokteyli attı. Ova Mahallesi'nde dün akşam saatlerinde toplanan 40 kişilik grup, lastiklerden kurdukları barikatı ateşe verdi. Daha sonra PKK KADEK ve Öcalan lehine sloganlar atarak Şakirpaşa Caddesi'ne doğru yürüyüşe geçen göstericiler, bu sırada mahalleden geçen Büyükşehir Belediyesi'ne ait 01 BL 035 plakalı yolcu dolu otobüse saldırdı. Yüzlerini bezlerle gizleyen bazı saldırganlar, otobüse molotof kokteyli attı. Diğerleri de, otobüse taşlarla saldırarak camlarını kırdı. Yolcular, şoförün son anda açtığı otomatik kapıdan kendilerini dışarı atarak diri diri yanmaktan kurtuldu. 
   
   Tokat'ta operasyon 4 terörist öldürüldü    Tokat'ın Zile İlçesi kırsal kesiminde operasyon yapan güvenlik güçleriyle çatışmaya giren yasa dışı Maoist Komünist Partisi MKP üyesi dört kişi öldürüldü. Zile çevresinde teröristlerin barındığını belirleyen güvenlik güçleri bölgede operasyon başlattı. Kervansaray Mevkii'nde bir grupla karşılaşan askerler "dur" ihtarında bulundu. Çıkan çatışmada, "Pala" kod adlı Zeynel Arslan, Kenan Kösedeniz ve Cemal Keser ile Erol Baştuğ öldürüldü. Arslan'ın örgütün bölge sorumlularından olduğunu belirten yetkililer, cenazelerin, işlemlerin ardından ailelerine teslim edileceğini kaydetti. Örgütün Amasya'dan Karadeniz'e açılmayı amaçladığı belirtilirken, bölgeye takviye birlikler sevkedildi. 
   
   Havaalanı yerine hastaneye gittiler    Bakırköy'de arkadaşını uçağa yetiştirmek için hız yapan Timur Vurucu'nun kullandığı otomobil kaza yaptı. Hatay'a gidecek olan arkadaşını dün sabah saat 06.00'da Atatürk Havalimanı'na yetiştirmek isteyen Vurucu, hız yapmaya başladı. Havalimanı kavşağında savrulan araç, sürücünün direksiyon h kimiyetini kaybetmesi üzerine bariyerlere çarptı. Ön koltukta oturan Uğur Altun, yara almadan kurtulurken, sürücü Timur Vurucu araç içinde sıkıştı. Sağlık ekipleri ve itfaiyenin çalışmaları sonucu sıkıştığı yerden kurtarılan Vurucu, Bakıköy Devlet Hastanesi'ne kaldırılarak tedavi altına alındı. Vurucu'nun hayati tehlikesinin bulunmadığı belirtildi. 
   
   İzmir'de kapkaççılar polis bıçakladı    İzmir Karşıyaka'da polis memuru Yavuz Selim Yiğitbaşı, kapkaççılar tarafından bıçaklandı. Karşıyaka İlçe Emniyet Müdürlüğü Terörle Mücadele Büro Amirliği'nde görevli polis Yiğitbaşı 43 , vatandaşların, elinde bıçak taşıyan bir kişiyi kovaladığını gördü. Kaçan şahsın önüne geçerek "dur" ihtarında bulunan Yiğitbaşı, son 1 ay içinde 6 kez kapkaç ve hırsızlıktan gözaltına alınıp serbest bırakılan E.S.'yi 16 yakalayıp etkisiz hale getirdi. E.S.'nin arkadaşı Ö.Ç. 17 ise, Yiğitbaşı'nın arkasından sessizce yaklaşarak, sol bacağından bıçakladı. Sendeleyen Yiğitbaşı'na bir de kafa atan Ö.Ç. ile arkadaşı E.S., polisin yaralanmasını fırsat bilerek kaçtı. Bölgede araştırma başlatan ekipler ise, E.S. ve Ö.Ç.'yi arka sokaklarda kıstırarak yakaladı. 
   
   
</TEXT>
</DOC>
