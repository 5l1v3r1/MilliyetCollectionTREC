<DOC>
<DOCNO> 194603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sonspo11.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Düren Önce kendinize çeki düzen verin... 
</HEADLINE>
<TEXT>

     Beşiktaş İletişim Komitesi Başkanı Prof. Dr. Mete Düren, Gençlerbirliği maçında attıkları ilk gol için yapılan ''fair-play dışı davranış'' eleştirilerine sert yanıt verdi. 
     Mete Düren, maçtan sonra Gençlerbirliği yöneticileri ve futbolcularının bu konudaki eleştirilerini üzüntüyle karşıladıklarını ifade ederek, ''Gençlerbirliği tarafından futbolcularımız için, centilmenlik dışı davranıldığına yönelik yapılan eleştirileri tümüyle reddediyoruz. Türk futbolunda fair-play ruhunun yerleşmesi için bu kadar yoğun çaba sarf ederken, bizi bu konuda eleştirmeye kalkanlar, öncelikle sahada sert futbol maskesi altında , bu kadar acımasızca tekme atabilen oyuncularına çeki düzen versinler'' diye konuştu. 
     
     MAZERET BULMA ÇABALARI 

     Yapılan eleştirilerin yenilen gole mazeret bulma çabaları olduğunu kaydeden Düren, şunları söyledi 
     ''Değil maçı seyredenler, Gençlerbirliği oyuncularının bile kalecilerinin ne yapmak istediğini anlamadığı bir ortamda, futbolcumuzun centilmenlik dışı davrandığını ileri sürmek, böylesine basit bir hata yüzünden yenilmiş olan gole mazeret bulmak çabalarından başka bir şey değildir.'' Düren, Başkent deplasmanında zorlanmalarına rağmen, kendileri için çok önemli 3 puanı aldıklarını da belirterek, ''Zorlu bir maçı daha kayıpsız atlattık. Futbolcularımız 90 dakika boyunca iyi mücadele etti. Kendilerini kutluyoruz'' dedi. 

     
</TEXT>
</DOC>
