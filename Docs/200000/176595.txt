<DOC>
<DOCNO> 176595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/guncel/gun01.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
900 bin binaya check up .. 
</HEADLINE>
<TEXT>

   İstanbul'da tam 898 bin 444 bina kontrolden geçirilecek Güçlendirme çalışmaları sayesinde 20 bin kişi kurtulacak 
      ŞENOL DEMİRCİ 

   
   İstanbul Büyükşehir Belediyesi'nin, 200 bilim adamının katılımıyla hazırlattığı bin 300 sayfalık "İstanbul Deprem Master Planı" dün Lütfü Kırdar Kongre Sarayı'nda tanıtıldı. Ortadoğu Teknik Üniversitesi, Boğaziçi Üniversitesi, İstanbul Teknik Üniversitesi ve Yıldız Teknik Üniversitesi'nde görevli bilim adamlarının bir yılda hazırladığı Master Plan, 10 ayrı kanun ve yönetmeliklerle yetkileri sınırlanan İstanbul Büyükşehir Belediyesi'ne tam yetki vermeyi, mevcut yasa ve yönetmelikleri tek çatı altında toplamayı öngörüyor. 
   Toplantıda konuşan İstanbul Büyükşehir Belediye Başkanı Ali Müfit Gürtuna, "Bu çalışma, İstanbul'da risk yönetiminin nasıl yapılacağını ortaya koymaktadır. Böylece, bina stokunun takviyesi ve güçlendirilmesi de mümkün olacaktır" dedi. 
   "İstanbul Deprem Master Planı"ndan bazı satırbaşları şöyle 
   İstanbul'daki 898 bin 444 bina kontrolden geçirilecek ve bir envanter hazırlanacak. Plan, Zeytirburnu'nun ardından Fatih'te, sonra tüm İstanbul'da hayata geçirilecek. Türkiye'de sismolojik çalışmalar yapan 11 kurum tek elde toplanacak. 5 bin bina yassı kadayıf şeklinde yıkılacak. Güçlendirme çalışmalarıyla bu binalarda ikamet eden 20 bin kişi kurtarılacak. İstanbul'un 54 mahallesinde yüksek hasar meydana gelecek. Tehlikeli mahalleler ağırlıklı olarak Avcılar, Bakırköy, Bahçelievler ve Zeytinburnu'nda. Bağcılar, Bayrampaşa, Gaziosmanpaşa, Fatih, Pendik, Ümraniye ve Adalar'da da çok sayıda mahalle tehlike altında. 7.5 büyüklüğündeki bir depremde gereken önlemler alınmazsa 90 bin kişi ölecek. Depremde 1400 noktada su sızıntısı olacak. İGDAŞ'a ait doğalğaz boru hattının sızıntı yapması sonucu 16 noktada yangın çıkacak. Elektrik şebekesinde yüzde 3 hasar olacak. 
   
   
</TEXT>
</DOC>
