<DOC>
<DOCNO> 185214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/siyaset/siy02.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tiyatro oyunu DGM'lik etti... 
</HEADLINE>
<TEXT>

   Öğrencilerin yazıp oynadığı tiyatro oyununa izin verdiği için DGM'ye sevk edilen Müdür Vekili Taşkıran, takipsizlik kararına rağmen Milli Eğitim tarafından cezalandırıldı 
      MUSTAFA ERCAN, TOLUNAY DUMAN Mersin DHA 

   
   Mersin Tarsus'ta belediyenin mayıs ayında düzenlediği tiyatro şenliğinde sahnelenen "Skeçler" adlı oyun, Kasım Ekenler Ticaret Meslek Lisesi Müdür Vekili Cemil Taşkıran'ı koltuğundan etti. Milli Eğitim İl Müdürlüğü'nün izniyle öğrenciler tarafından sahneye konulan, lise son sınıf öğrencisi Eray Uygun Temur'un yazdığı ve toplumsal olayları anlatan oyunu izleyen seyircilerden Mehmet Ak, savcılığa başvurarak, oyunda PKK KADEK'i öven sahneler olduğunu iddia etti. Tarsus Cumhuriyet Savcılığı da "yasadışı örgüte yataklık" suçundan Taşkıran'ın ifadesini aldı ve dosyayı Adana DGM'ye gönderdi. DGM ise delil yetersizliğinden takipsizlik kararı verdi. 
   Takipsizlik kararına karşın İlçe Milli Eğitim Müdürlüğü, 22 yıllık öğretmen Taşkıran hakkındaki idari soruşturmayı sürdürdü. 4 Eylül'de tamamlanan soruşturma sonucu Taşkıran suçlu bulunarak görevden alındı. "Okul öğrencilerine Türk Milli Eğitimi'nin genel amaçlarına aykırı ve eğitim değeri olmayan tiyatro oyununu oynatması" gerekçesiyle yöneticilik vasfı elinden alınan Taşkıran'ın maaşı ceza olarak 1 30 oranında kesildi. Taşkıran, Barbaros Hayrettin Lisesi'ne fizik öğretmeni olarak atandı. 
   Uygulamayı çağdışı ve komik bulduğunu belirten Eğitim - Sen Tarsus Şube Başkanı Cuma Erçe, "Milli Eğitim Edebiyat Değerlendirme Komisyonu'nun izin verdiği oyunun sahnelenmesine imk n veren Taşkıran'ın başına gelmedik kalmadı. Mahkeme takipsizlik kararı vermesine rağmen, idari soruşturma sonucu tamamen siyasi bir karar verildi. Hukuk dışı uygulamanın peşini bırakmayacağız" dedi. 
   15 günlük rapor alan Taşkıran konu hakkında yorum yapmazken, Mersin Milli Eğitim Müdürü Ali Gök, Taşkıran'ın idari soruşturması sonrası gelişen olayları değerlendirmekten kaçındı. 
   
</TEXT>
</DOC>
