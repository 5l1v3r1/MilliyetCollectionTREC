<DOC>
<DOCNO> 150719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/soneko13.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Algida Daha çok insana, daha çok dondurma yedirmek istiyoruz 
</HEADLINE>
<TEXT>

     Algida Türkiye Genel Müdürü Hazım Ellialtı, Türkiye'deki dondurma pazarını büyütmeyi hedeflediklerini belirterek, ''daha çok insana, daha çok dondurma yedirmek istiyoruz'' dedi. 
     Ellialtı, Türkiye'de 12 yıl önce kişi başına yıllık yarım litre olan dondurma tüketiminin bugün 1 litreye ulaştığını kaydederek, bunun Avrupa ülkelerinde 7 litre olan yıllık tüketimin çok altında bir rakam olduğunu bildirdi. Hazım Ellialtı, Türkiye seviyesinde Pakistan, Vietnam, bazı Afrika ve Doğu ülkeleri bulunduğunu söyledi. 
     İsveç gibi çok soğuk bir ülkede bile, yılda ortalama 14 litre dondurma tüketildiğine dikkati çeken Ellialtı, şöyle devam etti 
     ''Yani dondurma sadece bir hava, güneş konusu değil aslında. Dondurma bir kültür meselesi ve kişisel gelirle ilintili. Biz kişisel gelir kısmına ürünlerimizin reel anlamda ucuzlamasını sağlayarak katkıda bulunmaya çalışıyoruz. Fakat asıl çözmemiz gereken konu kültürel engeller. Mesela dondurmanın boğaz hastalıklarına yol açabileceği gerekçesiyle anne babalar çocuklarını dondurmadan hep uzak tutmaya çalışıyorlar. Ama hijyenik şartlarda hazırlanmış bir dondurma, içerisindeki kalsiyum, protein ve birçok besleyici ögesiyle birlikte çocuklar için de büyükler için de çok önemli bir besin kaynağı olabilir.'' 
     
     DAHA ÇOK İNSANA, DAHA ÇOK DONDURMA 
     Hazım Ellialtı, Algida'nın 8-10 yıl önceki fiyatlarının bugünkülerle kıyaslandığında birçok üründe fiyatların yarı yarıya gerilediğinin görüleceğini ifade ederek, bunun bilinçli bir yaklaşım olduğunu vurguladı. Ellialtı, şunları kaydetti 
     ''Daha çok insana daha çok dondurma yedirmek istiyoruz. Bunu yapabilmek için ülkenin genel ekonomik koşullarını gözönünde bulundurmamız, kişilerin gelir seviyesini dikkate almamız gerekiyor. Bunun için bilinçli şekilde fiyatlarımızı geri çektik. Bu da piyasada kendisini şöyle gösterdi Türkiye'de 1990'ların başında kişi başına yarım litre olan dondurma tüketimi bugün 1 litreye çıktı. Yani yılda kişi başı 8 kornetto olarak değerlendirebiliriz bunu.'' Sezon başında yaptıkları yeniliklere ilaveten düzenli bir şekilde sene içerisinde de portföylerine yeni ürünler eklediklerini belirten Ellialtı, satışı beklenen performansı göstermeyen ürünleri piyasadan çektiklerini söyledi. 
     Algida'nın 1996'dan itibaren büyük bir hızla büyümeye başladığını ifade eden Ellialtı, ''biz yüzde 10'nun altında büyüdüğümüz zaman kendimizi mutlu hissetmiyoruz'' dedi. 
     
     EN BÜYÜK DONDURMA ÜLKESİNE İHRACAT 
     Algida'nın Türkiye'de uyguladığı lider marka stratejisinin ve diğer çalışmalarının Avrupa'da parmakla gösterildiğini, ''Gidin orada öğrenin'' diye tavsiye edildiğini belirten Hazım Ellialtı, Çorlu'daki Algida dondurma fabrikasının Unilever'in tüm dünyadaki gıda operasyonları içinde en hijyenik fabrika seçildiğini dile getirdi. 
     Sektör içinde pay artırma değil pazar büyütme gayreti içinde olduklarını, rakiplerine bakış açılarının da çok sıcak olduğunu ifade eden Ellialtı, ''Bizimle beraber hareket edecek, pazarın büyümesine katkıda bulunacak, bel altından vurmadan dürüst rekabet yapacak şirketlere gönlümüz açık'' dedi. 
     Türkiye'deki dondurma pazarının son 15 yıl içinde ciddi oranda değiştiğini vurgulayan Ellialtı, önceleri pazarın neredeyse tamamına sahip olan pastane tipi markasız dondurmaların pazar payının bugün yüzde 15'e gerilediğine işaret etti. 
     Ellialtı, Türkiye'den 17 ülkeye ihracat yaptıklarını, bu ülkeler içinde İtalya ve Hollanda'nın da bulunduğunu belirterek, ''İtalya Avrupa'daki en büyük dondurma ülkesidir. Ona bile satış yapabilecek durumdayız'' dedi. 
     





</TEXT>
</DOC>
