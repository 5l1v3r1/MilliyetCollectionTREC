<DOC>
<DOCNO> 199860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sontur33.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'dan Verheugen ve Hükümet'e tepki .. 
</HEADLINE>
<TEXT>

     CHP Genel Başkanı Deniz Baykal, AB Komisyonu'nun genişlemeden sorumlu üyesi Günter Verheugen'in KKTC seçimleriyle ilgili sözlerini sert bir dille eleştirerek, bunun açık bir müdahale olduğunu söyledi. 
     Baykal, Türkiye'nin tarihin hiçbir döneminde bu kadar ''küstahça itilip kakılmadığını, rencide edilmediğini'' belirterek, ''Asıl önemli olan bizim hükümetimizin bu tablo karşısında aciz ve seyirci tutumudur'' dedi. 
     Deniz Baykal, Hak-İş Genel Başkanı Salim Uslu'nun ziyareti sırasında gazetecilerin dış politikaya ilişkin sorularını yanıtladı. 
     Baykal, Verheugen'in KKTC seçimlerine ilişkin sözlerinin anımsatılması üzerine, bunun, seçimlere açık bir müdahale anlamına geldiğini, ''yakışmadığını, şık olmadığını'' söyledi. 
     AB ve birlik içinde yer alan bazı ülkelerin bir süreden beri KKTC seçimleriyle ilgili olarak usul, kural dışı çalışmalar yaptıklarını ve bunu çok ileri ölçülere taşıdıklarını kaydeden Baykal, sözlerini şöyle sürdürdü 
     ''Bunlar yakışmıyor, hiç hoş değil, şık değil. Bugün karşı karşıya olduğumuz olay çok açık, kaba bir müdahaledir. Bu müdahaleyi yapanlar çok şaşırtıcı olmayan şekilde daha önce izledikleri politikaları sürdürüyorlar. Ancak, asıl önemli olan bizim hükümetimizin, bu tablo karşısındaki aciz ve seyirci tutumudur. Dışişleri Bakanımız yapılan haksız saldırıların sadece bir tanesi için, Türk Silahlı Kuvvetleri ile ilgili sözleri için rezerv koyma ihtiyacını hissetmiştir. 
     Maalesef pek çok çevre Türkiye'yi itip kakıyor. Bundan büyük bir üzüntü duyuyorum. Türkiye'nin itilip kakılmasına pervasızca böylesine saldırılar yapılmasına Türkiye'nin yönetimi sessiz kalmamalı. Hükümetin bu konudaki göz yuman tavrı adeta davetkar bir tavırdır. Türkiye tarihin hiçbir döneminde bu kadar küstahça itilip kakılmamıştır, rencide edilmemiştir.'' 
     
     LOIZIDU DAVASI 
     Deniz Baykal, Loizidu davasına ilişkin bir başka soruyu yanıtlarken de, Kıbrıs'taki durumdan dolayı Türkiye'nin hukuki sorumluluğuna yönelik bir karar alınmasının hiçbir şekilde kabul edilemeyeceğini söyledi. 
     Kararın şarta bağlı olmasının, geçici olmasının da kabul edilemez olduğuna işaret eden Baykal, bunun çok ağır sonuçlar doğuracağını savundu. 
     Bu kararın, ''Türk dış politikasının bir süreden beri içine girdiği perişan tablonun en son aşaması, bir iflasın ifadesi'' olduğunu belirten Baykal, şöyle konuştu 
     ''Maalesef Loizidu davasında UEFA kararında olduğu gibi bir cevap verme, bu kararı alanları mahcup edebilme imkanımız yoktur. Umut ettiğimiz tek şey belirli bir zaman aralığı içinde bunun uygulanmamasıdır. 2005 tarihinin belirtilmesi böyle haksız bir kararı mazur göstermez.'' Deniz Baykal, bu kararın Avrupa düzeyinde hukukun siyasallaştığının önemli bir göstergesi olduğunu belirterek, ''Türkiye dış politikada bir oyuncak haline getirildi, bu çok vahimdir. Önüne gelen Türkiye ile oynuyor ve buna hiçbir reaksiyon gösterilmiyor. Sanki buna göz yumuluyor'' dedi. 
     
</TEXT>
</DOC>
