<DOC>
<DOCNO> 167043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sondun02.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Diz üstü bilgisayarların satışı, masa üstü bilgisayarları geçti... 
</HEADLINE>
<TEXT>

     Diz üstü laptop bilgisayar satışlarının, ilk kez masa üstü bilgisayarları geçtiği bildirildi. 
     ''NPD Group'' adlı piyasa araştırması kuruluşu tarafından tutulan istatistiklere göre, Mayıs ayında satılan tüm bilgisayarların yüzde 54'ünü diz üstü bilgisayarlar oluşturuyor. Kuruluş, Mayıs'ta yarım milyar dolarlık bilgisayar satışı yapıldığını açıkladı. 
     Diz üstü bilgisayar satışları, 2000 yılı başlarında tüm satışların ancak yüzde 25'ini oluşturuyordu. 
     NPD Group analistlerinden Stephen Baker, ''diz üstü bilgisayar satışlarındaki artışta en önemli rolü, taşınabilirliğin oynadığını'' söyledi. Baker, ''taşınabilirliğin yanı sıra diz üstü bilgisayarların çekici görüntüleri ile Gateway ve HP gibi üreticilerin yaptığı fiyat indirimlerinin de satışları artırdığını'' sözlerine ekledi. 
     Ortalama bir diz üstü bilgisayar, bugün yaklaşık 1300 dolara satılıyor. Fiyatlar, Mayıs 2002'de 1550 dolar düzeyindeydi. 
     
     PANEL EKRANLAR DA PATLAMA YAPTI 
     NPD Group'un verdiği bilgiye göre, Mayıs ayında diz üstü bilgisayarların yanı sıra fiyatları ucuzlayan yassı panel ekranlar da patlama yaptı. Bu tür ekranların da ilk kez katod ışınlı geleneksel ekranlardan daha fazla satıldığı belirtiliyor. 
     Tüm ekran satışlarının Mayıs 2002'de yüzde 22'sini oluşturan yassı panel ekranlar, bu yıl Mayıs ayında toplam satışın yüzde 52'sine ulaştı. Yassı panel ekranların satışlarında görülen artışın da fiyat ucuzluğunun yanı sıra çekici tasarımlarından kaynaklandığı ifade edildi. 
     Yassı panel ekranlar ile geleneksel ekranlar arasındaki fiyat farkının 250 dolara kadar düştüğü bildiriliyor. 
     
</TEXT>
</DOC>
