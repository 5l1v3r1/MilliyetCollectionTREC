<DOC>
<DOCNO> 185244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/spor/ydilmen.html </URL>
<DATE> 2003/09/29/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
İyi futbol 
</HEADLINE>
<TEXT>

   
   Beşiktaş, Şampiyonlar Ligi'ndeki çok önemli Chelsea maçı öncesi dün gece hem fiziki, hem de psikolojik açıdan artılarla doluydu. İlk yarının sonlarına doğru Fatih Tekke'nin atılmasıyla da Trabzonspor karşısında fazla yorulmadı, ikinci yarı bol bol pas yaptı, yıldız oyuncularının becerileriyle de farklı bir galibiyet aldı. 
   Beşiktaş takımını bu sezon ilk kez bu kadar arzulu ve konsantre gördük. Aynı zamanda da baskılı. Daha önceki maçlarda presi bölüm bölüm uygulayan Siyah - Beyazlılar, oyunu rölantiye alma huyunu da bir kenara bırakmış. Özellikle ilk yarının tamamında rakibi ablukaya aldılar, nefes aldırmadılar, zor maçı bir anda kolaya çevirdiler. Burada Trabzon savunmasındaki iki oyuncunun erken sarı kart görmesinin de rolü vardı. Beşiktaş forvetine gerekli hamleleri yapamadılar. Fatih yardımcı hakeme ne söyledi bilemiyorum ancak atılması amatörceydi. Takım bir anda demoralize oldu. Hatta Teknik Direktör Samet Aybaba skor 3-0 iken mecburen bir stoper daha soktu. Bence doğru da yaptı. 
   İlhan Mansız'a ayrı bir paragraf açmak istiyorum. Yardımcı bayrak kaldırdı özür diledi, orta hakem kart gösterdi özür diledi, rakip oyuncu ile hiç tartışmadı, sadece işini yaptı. İyi başladığı maçı mükemmel bitirdi. Müthiş deparlar attı. Koşularında ofsayta dikkat etmesi de çok önemli artısıydı. 
   Sergen'in de fizik olarak iyiye gittiğini gördük. Ayağında 404 olduğunu biliyordum da, kafasında da olduğunu dün ilk kez gördüm. Maçın tamamında Cordoba yere bile yatmadı. 
   Okan Koç moralle oynayan bir oyuncu. Sürekli forma giyerek kendine güvenini artıracak. Teknik Direktör Lucescu, sezon başından beri hiç vazgeçmediği Tayfur ve Giunti'yi skor avantajından sonra kenara alma şansı buldu, Ümit'in de "bu takımda ben de varım" demesini sağladı. Ümit sanki 10 yıldır Beşiktaş'ta oynuyormuş gibi rahattı, sıfır hatayla maçı bitirdi. Emre özellikle ikinci yarı çok canlıydı. Augustine ve Gökdeniz'den önce hamleler yaparak pozisyonları başlamadan bitirdi. 
   Beşiktaş taraftarı da bu sezon ilk kez bu kadar coşkuluydu. Bunda takımın oynadığı futbolun rolü büyüktü. 
   Serdar Tatlı istikrarını koruyor. Tebrikler. 
   
      
   
   
</TEXT>
</DOC>
