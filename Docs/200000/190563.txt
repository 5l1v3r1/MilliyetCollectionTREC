<DOC>
<DOCNO> 190563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/ekonomi/eko02.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İzocam'ın gözü Irak'ta 
</HEADLINE>
<TEXT>

   İhracatta Çin'in yerini bu yıl Ortadoğu ve Balkanlar'ın aldığını belirten İzocam Genel Müdürü Bulut, ürünlerinin Irak'a da gittiğini açıkladı 
   EKONOMİ SERVİSİ 
   
   İzocam Genel Müdürü Arif Nuri Bulut, geçen yılın dokuz ayında lisansör için Çin'e yaptıkları ihracatın, bu sene yerini Ortadoğu ve Balkanlara bıraktığını, dış pazarlardaki pazar payının yükseldiğini ve yoğun pazarlama faaliyetlerinin devam ettiğini söyledi. Bulut, şirketin dokuz aylık performansını açıkladığı basın toplantısında toplam 32 ülkeye ihracat yaptıklarını ve bu ülkeler arasında İzlanda, Afganistan, Gana ve Irak'ın olduğunu bildirdi. 
   
   'Irak'ı izliyoruz' 
   Bulut, Irak'ın yeniden yapılanmasında gerek ABD, gerekse Türk şirketlerine hizmet için altyapı çalışmaları hazırladıklarını vurgulayarak, "Projeler izlenmektedir. Direkt satışımız gerçekleşmiştir. Irak'a dolaylı olarak ürünümüz gitmekte. Bizden de direkt olarak küçük bir ihracat olmuştur" diye konuştu. Bölgedeki rakiplere göre, yüksek enerji maliyeti ve düşük dolar kurunun rekabetçi fiyat yapılarını etkilediğini kaydeden Bulut, enerji maliyetlerinin dünya standartlarına çekilmesini istedi. 
   
   İnşaat sektörü küçüldü 
   Türkiye'de inşaat sektörünün gelişme hızının iki yıldır olumsuz seyrini koruduğunu belirterek, bu yılın ilk altı ayında sabit fiyatlarla GSMH'nin yüzde 5.4, sanayi üretiminin yüzde 6, ticaretin yüzde 8.1 artış gösterdiğini, ancak inşaat sektörünün yüzde 15.6 küçüldüğünü bildirdi. 
   Bulut, ilk 9 ayda 5 trilyon 733 milyar lira net k r ettiklerini açıkladı. Bulut, inşaat sektöründe deprem ve ekonomik krizlerin yarattığı güvensizliğin etkisiyle başlayan ve devam eden küçülmeye rağmen, olumlu sinyallerin de görüldüğünü kaydetti. Bulut, yılın ilk altı ayına göre yapı ruhsatı verilenlerin sayısında yüzde 1 artış olduğunu vurgulayarak, "Biz inşaat sektöründen umutluyuz" dedi. 
   İzocam'ın satışlarının ocak - eylül döneminde 70.4 trilyon liraya ulaştığını, ihracatın da 11 milyon dolara yükseldiğini bildiren Bulut, şirketin pazar payını yüzde 26'dan yüzde 30'a çıkardıklarını kaydetti. 
   
   
   
</TEXT>
</DOC>
