<DOC>
<DOCNO> 170259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sonspo23.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom'a Olimpiyat Stadı'ndan iyi haberler var... 
</HEADLINE>
<TEXT>

     Galatasaray, Birinci Süper Futbol Ligi'nde yeni sezonda Atatürk Olimpiyat Stadı'nda maçlarını oynamaya hazırlanırken, stadın eksiklerin giderilmesi için de çalışmalar sürüyor. 
     Geçen sezon öncesinde Galatasaray'ın, Olympiakos ile yaptığı özel maçta yaşanan sıkıntılar nedeniyle önceden tedbir alınmaya çalışılırken, stadın ulaşımı konusunda bugün İstanbul Valiliği'nde bir toplantı yapıldı. 
     İstanbul Valisi Muammer Güler başkanlığında gerçekleştirilen toplantıya İstanbul Gençlik ve Spor İl Müdürü Tamer Taşpınar, İstanbul Büyükşehir Belediye Başkan Yardımcısı Sabri Dereli, Galatasaray Kulübü Yönetim Kurulu Üyesi Özkan Olcay, Türkiye Spor Yazarları Derneği Başkanı Onur Belge, İl Emniyet Müdürlüğü, Türkiye Milli Olimpiyat Komitesi ve Zabıta Müdürlüğü temsilcileri katıldı. 
     Toplantı ile ilgili basın mensuplarının sorularını yanıtlayan İstanbul Valisi Muammer Güler, stadın güvenliği, ulaşımı maçlar sırasında stat içinde alınacak önlemler konusunda görüş alışverişinde bulunmak için biraraya geldiklerini belirterek, ''Stadın bütün ulaşım sorununun Eylül ayı ortalarında biteceğini düşünüyoruz'' dedi. 
     Güler, toplantıda trafik, otopark, zabıta işleri ve maçlar sırasında yaşanacak olaylar üzerinde durduklarını kaydederek, sözlerini şöyle sürdürdü 
     ''İstanbul Büyükşehir Belediyesi, çevre ve bağlantı yollarının tamamlanması için çalışmalarını sürdürüyor. Stat içinde de güvenliğin sağlanması için çalışmalar yapılıyor. Amacımız güvenlikli ve rahat bir şekilde maçların yapılmasını sağlamak. Alacağımız önlemlerle şu aşamada 50 bin kişinin sıkıntı yaşamadan maçları izlemesini sağlamış olacağız. Eylül ayı ortalarında bütün çalışmaların bitmesiyle 80 bin kişinin rahatlıkla maçları izlemesi sağlanacak.'' 
     
     SEYİRCİ KONTENJANI DÜŞÜRÜLMÜYOR 
     Vali Güler, şu aşamada seyirci sayısında sınırlamayı düşünmediklerini, yapılacak çalışmalarla buna gerek kalmayacağını dile getirdi. 
     Toplantıda çeşitli alternatifler üzerinde durduklarını ifade eden Güler, sözlerini şöyle sürdürdü 
     ''Gelecek seyirciye göre alternatifler üzerinde durduk. 40-60 ve 80 bin kişinin gelmesine göre alternatifler ürettik. Maçlar sırasında vatandaşlarımız toplu taşıma araçlarını tercih ederlerse kolaylık olur. Ayrıca İkitelli ve Masko'da otoparklar olacak. Buraya araçlarını park edecek vatandaşlarımız da belediyenin tahsis edeceği otobüslerle stada gelebilecekler. Yapılacak hazırlıklıklarla Diyarbakırspor maçında 40 bin kişinin ihtiyaçlarını karşılayacak kapasiteye ulaşacağız.'' 
     
     OLCAY ''DİYARBAKIR MAÇINDA SORUN YAŞAMAYACAĞIZ'' 
     Galatasaray Kulübü adına toplantıya katılan yönetim kurulu üyesi Özkan Olcay ise, ligin ilk haftasındaki Diyarbakırspor maçını sorun yaşamadan oynayacaklarını söyledi. 
     Olcay, ligin ilk haftasında Diyarbakırspor ile Atatürk Olimpiyat Stadı'nda karşılaşacaklarını vurgulayarak, ''Şampiyonlar Ligi ön eleme kuraları sonucunda ilk maçı kendi sahamızda yapma durumu ortaya çıkarsa, bu karşılaşmayı da yine aynı statta 4 gün sonra oynayacağız. Toplantıda trafik sorunun çözümü ağırlıklı olarak konuşuldu. Diyarbakırspor maçında da daha organize olacağız. En ufak sorun olmadan maçımızı yapacağız ama biz en kötü senaryoları düşünerek çözümler üretiyoruz'' diye konuştu. 
     Bağlantı yollarının tamamlanması için çalışmaların sürdüğünü anlatan Olcay, şunları söyledi 
     ''Olympiakos maçında yaşanan tatsızlıklar bu sefer olmayacak. Yolların ihalesi yapıldı. 3 vardiya olarak çalışmalar gerçekleştiriliyor. Daha önce varolan 3 şeritli yolun kuzeyinde İSKİ yoluyla bağlantı kurulacak. Organize sanayi bölgesinin 2 yan yolu ana yollara bağlanacak. Statta gişelere girmeden göbekte yaşanan trafik sıkışıklığını engellemek için bu yola bir müdahale olacak. Stat 120 milyon dolarlık bir proje. Bunun faaliyete girmesi için elbirliğiyle çalışmamız lazım. Galatasaray 40 bin kişiye oynarsa bu yeni bir konsept olur. Derbi maçlarda bu 50-60 bine çıkarsa yeni bir mesaj vermiş oluruz.'' Olcay, Diyarbakırspor maçını deplasmanda oynamak için bir taleplerinin de olmadığını ifade ederek, ''Sadece düzen oturana kadar Galatasaray, kendi sahasında cuma günleri maç yapmayacak. Valilik ve İstanbul Gençlik ve Spor İl Müdürlüğü bu konudaki gerekçeli kararını Futbol Federasyonu'na gönderdi'' dedi. 
     Özkan Olcay, rüzgar panellerinin de yapımı için Fransa'dan bir uzman getirttiklerini kaydederek, ''Bu uzmanla toplantı halindeyiz. Rüzgar panellerini 29 Ekim'de tamamlamayı planlıyoruz'' diyerek sözlerini tamamladı. 
     Bu arada İstanbul Büyükşehir Belediyesi'nin de maçlar sırasında karşılaşmayı izlemek isteyen taraftarlara 100 otobüs tahsis edeceği öğrenildi. 
     
</TEXT>
</DOC>
