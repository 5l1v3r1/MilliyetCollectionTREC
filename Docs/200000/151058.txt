<DOC>
<DOCNO> 151058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/sontur12.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de iş merkezi bekçisi bıçaklanarak öldürüldü... 
</HEADLINE>
<TEXT>

     Çiğli İlçesi'ndeki bir iş merkezinin gece bekçisi, bıçaklanarak öldürüldü. 
     Alınan bilgiye göre, Çiğli 8001 Sokak Yağcılar İş Merkezi'nin bir ay önce işe başlayan bekçisi İsmail Acar 62 , iş hanının arkasındaki kulübesinde öldürülmüş olarak bulundu. Cinayet, sabah işyerlerini açan esnafın polise haber vermesi üzerine ortaya çıktı. 
     Yapılan incelemede bekçinin, kulübesinde katil ya da katillerle boğuştuğu, bu sırada bıçaklandığı ve kan kaybından öldüğü belirlendi. 
     İş Merkezi'nde yapılan araştırmada, Orhan Özcan'ın işlettiği Han İnter Cafe'den 9 adet bilgisayar kasası çalındığı anlaşıldı. İş Merkezi'nin arka tarafındaki kepenklerin kapalı olduğu, ön kapının ise otomatik çalıştığı belirtildi. 
     Otomatik kapının, tanıdık biri tarafından bekçiye açtırıldığı ihtimali üzerinde duran yetkililer, olayla ilgili soruşturmanın sürdürüldüğünü bildirdiler. 
     





</TEXT>
</DOC>
