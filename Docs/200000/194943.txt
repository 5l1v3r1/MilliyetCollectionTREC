<DOC>
<DOCNO> 194943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/spor/spo07.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Rize'ye 2. darbe 
</HEADLINE>
<TEXT>

   FIFA, 2000-2001 sezonunda hepatit B virüsü taşıdığı için Kamerunlu Mbida'yı geri gönderen Karadeniz ekibine, 318 bin dolar ceza kesti 
   CEMAL ERSEN 

   
   TRABZONSPOR müsabakasındaki hükmen yenilgiden sonra, Fenerbahçe maçında kural hatası yapıldığı gerekçesiyle federasyonun tekrar kararıyla bir puandan olan Rizespor'a, şimdi de Kamerunlu futbolcu Mbida'nın transferinden doğan 318 bin dolarlık alacak nedeniyle FIFA'dan "Ödeyin" talimatı geldi. 2000 - 2001 sezonunda forma giyen Mbida, hepatit B virüsü taşıdığı gerekçesiyle geri gönderilmişti. 
   KAMERUNLU oyuncunun kulübü Tonnera Kalara'nın FIFA'ya yaptığı şikayet 10 Kasım 2003 tarihinde Zürih'te yapılan toplantıda incelendi ve kabul edildi. FIFA Genel Sekreteri Urs Linsi imzası ile federasyona gönderilen yazıda 30 gün içinde bu paranın ödenmesine hükmedildiği bildirildi. Borcunu ödemeyen kulüplere transfer yasağı getiriliyor, uluslararası müsabakalara katılma hakkı ortadan kaldırılıyor. 
   
   Victoria çelişkisi    ALİ Aydın'ın yaptığı kural hatası nedeniyle tekrarlanacak Fenerbahçe-Rize maçının kahramanı Victoria'nın ilk resmi maçta oynamaması yolundaki karar, çifte standart olarak nitelendirildi. Golleri sayılmayan, diğer 4 sarı kartı iptal edilen, sonucu tescil edilmeyen bir maçta Victoria'nın çift sarı kart gerekçe gösterilerek oynama hakkının elinden alınmasının hukuka aykırı olduğu iddia edildi. 
   
   
</TEXT>
</DOC>
