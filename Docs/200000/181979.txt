<DOC>
<DOCNO> 181979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sontur18.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Soyguncular muayenehane basıp doktor ile hemşireyi soydu 
</HEADLINE>
<TEXT>

     İzmir'de bir muayenehaneye gelen silahlı 2 gaspçı, kadın doktor ile hemşirenin el ve ayaklarını bağlayarak, 200 milyon lirayla cep telefonlarını çaldı. 
     Alınan bilgiye göre, Mithatpaşa Caddesi 1166 numaralı apartmanda merdivenlerden çıkan bir vatandaş, 2. kattaki jinekolog doktor Şebnem Tandoğan'a ait muayenehaneden sesler geldiğini duyunca polise haber verdi. Olay yerine gelen polis ekipleri, Tandoğan ile yanında çalışan hemşire Özden Kalender'i, el ve ayakları koli bandıyla bağlanmış olarak buldu. 
     İfadesine başvurulan Doktor Tandoğan, muayenehaneye başlarına kadın çorabı geçirmiş silahlı 2 kişinin geldiğini, kendisiyle yanında çalışan hemşire Kalender'in el ve ayaklarını koli bandıyla bağladıktan sonra çantasındaki 200 milyon lira ve 2 cep telefonunu alarak gittiklerini bildirdi. 
     Asayiş Şube Müdürlüğü Gasp Büro Amirliği ekipleri, silahlı 2 gaspçının yakalanması için çalışmalara başladı. 
     
</TEXT>
</DOC>
