<DOC>
<DOCNO> 173630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/yasam/yas01.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu evin bacası 'acı' tütüyor.. 
</HEADLINE>
<TEXT>

   Kaderin sillesinden kaçan 10 kadın ve çocuğa yuva olan Kadıköy Konukevi, taleplere yetişemiyor... 
      SEMRA KARDEŞOĞLU 
   
   K adın ve çocuk bir çatı altında 10 kişi... 15 günlük Ecem Bebek en küçükleri. En büyükleri 70'in üzerinde emekli bir öğretmen. Onlar, Kadıköy Belediyesi'nin altı ay önce hizmete açtığı Kadın Konukevi'nin misafirleri. Onları bir araya getiren, evsizlik, dayak, ekonomik sıkıntı. 
   Kadıköy Belediye Başkan Yardımcısı İnci Beşpınar, kadınların yeni bir yaşam kurabilmeleri ve hukuki yardım alabilmeleri için uğraştıklarını belirtiyor. Ancak talebe yetişemediklerini kaydeden Beşpınar, "Şehir dışından duyan otobüse atlayıp geliyor, tüm ilçelerde bir konukevi olursa sorun önemli ölçüde çözülecek" diyor. 
   
   'Babası kim bilmiyorum' 
   Ve işte, doğduğu ilk günü sokakta geçiren Ecem, 31 yaşındaki annesi Aslı ve diğerlerinin hik yeleri 
   Aslı ve bebeği Ecem "20 yaşında evlendim, üç çocuğum oldu. Geçimsizlik nedeniyle ayrıldım. Kimse sahip çıkmayınca sokaklarda yaşadım. Erkeklerle kalacak bir yer ya da yemek karşılığı birlikte oldum. Hamile kaldım. Çocuğu aldırmak için en az 100 milyon gerekiyordu. Bulamadım. Babasının kim olduğunu bilmiyorum. Bebeğimle sokakta kaldım, polislerin yardımıyla buraya yerleştik. Çocuğumu evlatlık vermek istemiyorum. Yeni bir yaşam için iş bulmam gerek." 
   'Eşim beni öldürecek' 
   İki çocuğuyla konuk evinde kalan A.B. "15 yaşında, 17 yaş büyük bir erkekle evlendirildim. İki çocuğumuz oldu. Eşim evliliğimizin daha ilk günden itibaren içip içip beni dövmeye başladı. Ütünün kordonu, içini buzlarla doldurduğu pet şişeler, sehpanın bacağı, yani eline ne geçerse... Kaç sefer hastanelik, karakolluk oldum. Birkaç ay önce evdeki bütün eşyaları satınca ortada kaldık. İki çocuğumla kaçtım. Şimdi yine peşimde, beni öldüreceğini söylüyor." 
   Dört çocuk annesi T.G. 38 "Eşim arabayla beni ezmeye, balkondan atmaya çalıştı. Başka bir kadın var hayatında. Tuttu, eve getirdi. Boşanmamı istedi. 'Nafakamı ver gideyim' dedim. Çocuklarımı da göstermiyor." 
   
   
</TEXT>
</DOC>
