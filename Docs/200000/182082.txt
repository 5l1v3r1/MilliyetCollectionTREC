<DOC>
<DOCNO> 182082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/yazar/akyol.html </URL>
<DATE> 2003/09/13/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Amerika, terör, İslam 
</HEADLINE>
<TEXT>

   
   PETROL şeyhi Usame bin Ladin'in "El Kaide" örgütü, 11 Eylül 2001'de New York'ta İkiz Kuleler'i ve Pentagon'u vurunca, Amerika şoka girdi. 
   "Dünyanın en büyük gücü" ABD, bu kadar "vurulabilir"miş demek ki 
   El Kaide, İslamcı bir terör örgütüydü. Hizbullah, İslami Cihad gibi başka terör örgütleri de vardı. 
   Her dinden teröristler çıkıyor ama Bernard Lewis bir noktaya dikkat çekiyor 
   "IRA, terörizmini Katolik dini adına yapmıyor. Din adına terör yapanlar, İslam dünyasından çıkıyor." 
   Terör şoku içinde, bu tabloya bakınca, kolayca, İslamla terörizm arasında hemen bir bağ kuranlar az değil. 
   Ekonomik sebepler .. Evet ama Daniel Pipes, 11 Eylül teröristlerinin okumuş ve varlıklı gençler olduğuna dikkat çekiyor, "sorun ekonomik değil, kültüreldir" diyor 
   
   AMERİKA'NIN teröre karşı savaşı haklıydı, bütün dünya destekledi. 
   Fakat Washington'daki aşırı sağ ekip, terörle mücadeleyi "Amerikan imparatorluğu" için bir fırsat gibi gördü. 
   Irak'a açılan savaşın bir amacı "terörle mücadele" ise, daha büyük amacı, "Ortadoğu'yu yeniden yapılandırmak" değil miydi 
   Irak'ta direniş giderek artıyor. ABD'nin Irak için hiçbir insani ve sosyal hazırlığının olmadığı da görüldü. 
   Avrupa bile "Amerikan imparatorluğu"na tepki duyuyor artık. 
   "Müslüman" kimliğini önemseyen herhangi bir kimsenin daha fazla tepki duyması tabii değil mi 
   Boşnakları, Arnavutları ABD'nin kurtarması unutuldu. Filistin meselesini de dikkate alırsak en çok Müslüman toplumlar kendini mağdur hissediyor. Terörün kaynağı da, aklı başında Amerikalıların sorduğu "neden bizden bu kadar nefret ediyorlar " sorusunun cevabı da burada aranmalı. 
   
   BERNARD Lewis, dilimize de çevrilen "İslamın Krizi" adlı kitabında, bazı "oriyentalist" görüşler ileri sürse de, önemli gerçeklere de dikkat çekiyor, mesela İslamcı teröristlerin İslama nasıl baktığını şöyle anlatıyor 
   "Din alimleri ve ilahiyatçıların zaman içinde geçerliliği kanıtlanmış yöntemlerini us l bir kenara bırakarak, kendi bağnaz ve militan konumlarını destekleyip desteklemediğine göre en kutsal metinleri bile kabul ya da reddederler..." 
   Bunun tipik örneği, Humeyni'nin Salman Ruşdi hakkındaki cinayet fetvasının, geleneksel İslam fıkhına ve fıkhın "fetva" kurumuna aykırı olmasıdır 
   Bu tür yaklaşımlarla "cinayetin kutsallaştırılması" yoluna gidilmektedir. Sf. 119 vd. 
   Din adına terör yapanların İslamiyeti çarpık anladıkları doğru ama bu biraz da 'akademik' kalan bir konu. Reel hayatta, öylesine bir ezilmişlik duygusu var ki, bunun tepkisini din adına terörle ortaya koyuyorlar Başka kimlikler, mesela milliyetçilik, sosyalizm güçlü iken o kimlikler adına terör yapılıyordu. 
   Çözümü burada aramalıyız İslam adına terör yapanları en çok "İslami kesimler" suçlamalıdır. Terörle mücadeleye herkes kayıtsız şartsız destek vermelidir. 
   ABD, küresel sorumluluğun gereği olarak, bencil değil, daha insancıl ve samimi davranmalıdır. Mesela Filistin meselesinde daha 'adil' olmalı, El Kaide gibi PKK'ya da tavır koymalıdır. 
   
      
   
</TEXT>
</DOC>
