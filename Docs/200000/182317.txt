<DOC>
<DOCNO> 182317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sontur17.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitim Sen İmam Hatip Liselerini normal liselere dönüştürelim 
</HEADLINE>
<TEXT>

     Eğitim-Sen Genel Başkanı Alaaddin Dinçer, hükümetin, ''meslek liselerinin önünde engel bulunduğuna'' ilişkin görüşünün gerçeği tam olarak yansıtmadığını ifade ederek, ''Gelin imam hatip liselerini normal liselere dönüştürelim ve mesleki eğitimin önündeki engeller gerçekten varsa bunu tartışalım'' dedi. 
     Eğitim-Sen Genel Başkanı Alaaddin Dinçer ve sendika üyeleri, Zafer Çarşısı önünde yaptıkları açıklamanın ardından bildiri dağıttılar. 
     Basın açıklamasında, ''Sayın bakanın projelerinin, gerçekten mesleki eğitimin Türkiye'deki payını, yüzdesini arttırmak olmadığını çok iyi biliyoruz'' diye konuşan Eğitim-Sen Genel Başkanı Dinçer, hükümetin imam hatip liselerinin önünü açmak için diğer liselere haksızlık yaptığını savundu. Dinçer, şunları kaydetti 
     ''Diyorum ki Sayın Bakana gelin imam hatip meslek liselerini normal liselere dönüştürelim ve mesleki eğitimin önündeki engeller gerçekten varsa bunu tartışalım ve aşalım ama imam hitap meslek lisesi değil genel bir lise, normal bir lise haline dönüştürelim. 
     Türkiye'de imam-hatip yetiştirilecekse bunları ilahiyat fakültesi mezunlarından belirleyelim. Böylece bu laik-antilaik tartışmasının, bu sistem tartışmasının genel oranı yüzde 3 olan imam hatip liselerinin arkasına gizlenmesine de engel olalım.'' Açıklamasında sözleşmeli öğretmen konusuna da değinen Dinçer, bu uygulamanın iş güvencesini ortadan kaldıracak bir çalışma olacağını söyledi. Dinçer, sözlerini şöyle sürdürdü 
     ''Başbakan eğitim özelleştirilmeli diyerek kendini ele verdi, dün de sayın Bakan sözleşmeli öğretmen çalıştırmaya geçeceğiz dedi. Eğer MEB bünyesinde sözleşmeli öğretmen çalıştırmaya yönelik bir adım atılırsa işte bu bakanlıkla kavgamız başlar. O zaman Eğitim-Sen, eğitim emekçileri iş güvencelerini kaybettirmeye yönelik bu politikaya karşı gerçek anlamda bir kavgaya girişecekler.'' Yarın açılacak okulların depreme dayanıklı olup olmadığının bilinmediğini belirten Dinçer, hükümetten bir açıklama beklediklerini ve okullar depreme dayanıklı ise kapılarına bunun yazılması gerektiğini söyledi. 
     Açıklamasında kademeli öğretmenlik konusuna da değinen Dinçer, eğitim emekçilerinin rütbe peşinde olmadığını, tek isteklerinin insanca bir yaşam olduğunu sözlerine ekledi. 
     
</TEXT>
</DOC>
