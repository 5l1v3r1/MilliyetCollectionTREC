<DOC>
<DOCNO> 169232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/spor/spo02.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
HOOIJDONK'TAN İKİNCİ İMZA 
</HEADLINE>
<TEXT>

Fenerbahçe, sadece Milliyet'in görüntülediği Hollanda'daki gizli imzadan sonra ünlü golcüye dün de basın önünde resmi tören düzenledi. Van Hooijdonk'u yabancı ajanslar da takip etti 
     YUSUF KOBAL 

     Taraftara imza dağıttı 
     FENERBAHÇE'NİN bu yılki en flaş transferi Pierre van Hooijdonk dün iki yıllık sözleşme imzaladı. Başkan Aziz Yıldırım ve Teknik Direktör Daum'un iki gün önce Hollanda'da gizlice imza attırdığı ünlü golcü için resmi tören düzenleyen Sarı - Lacivertli yönetim, Hooijdonk'u daha sonra Fenerium Mağazası'na götürdü. Burada Fenerbahçeli taraftarlarla bir araya gelen Hollandalı yıldız, bol bol imza dağıttı. 
     
     Forma hediye edildi 
     SÖZLEŞME imzaladıktan sonra kısa bir konuşma yapan Hooijdonk, "Fenerbahçe formasını giyeceğim için gururluyum. Bu takıma layık olabilmek için herşeyi yapacağım. Takım arkadaşlarımla biraraya gelmek için sabırsızlanıyorum" dedi. Bu arada Hakan Bilal Kutlualp, 17 numaralı iki formayı Fenerium'dan satın alıp, Hooijdonk'a armağan etti. Formaların arkasına da Hollandalı oyuncunun çocukları Papa ve Syoney'in isimleri yazıldı. 
     
     Taraftarımız ne kadar 
     HOOIJDONK yeni takım arkadaşlarını ilk kez sağlık kontrolünde gördü. Sempatik hareketleriyle çabuk uyum sağlayan ünlü yıldız bir süre Ali Güneş ile sohbet etti. Hooijdonk'un ilk sorusu, "Fenerbahçe'nin ne kadar taraftarı var" oldu. Ali Güneş'ten "25 milyon" cevabını alan tecrübeli golcü şaşkınlığını gizleyemedi. 
     
     Yarım saatte bin forma 
     Fenerium'da taraftarlarla bir araya gelen Hooijdonk'un yarım saat içinde 1020 adet forması satıldı. Hollandalı yıldız imza dağıtmaktan yoruldu. 
     
Servet'te sona doğruMilli oyuncunun transferinde Fenerbahçe bir adım öne geçti 
     YÖNETİM, Denizlispor'un genç defans oyuncusu Servet'in transferinde son aşamaya geldi. Yeşil - Siyahlı kulübe hem para, hem de Johnson takasını öneren Sarı - Lacivertliler, bir iki gün içinde milli oyuncuyu da renklerine katmanın planlarını yapıyor. Yönetici Nihat Özdemir, "Denizlispor teklifimizi değerlendiriyor. En kısa sürede cevaplarını verecekler" dedi. Bu arada Fenerbahçe'nin Servet ile her konuda anlaştığı da öğrenildi. 
     
Fenerbahçe turp gibi      SARI - Lacivertli futbolcular ve teknik heyet dün Acıbadem Hastanesi'nde sağlık kontrolünden geçtiler. Kan, EKG ve efor testlerinin yanısıra, tepeden tırnağa muayene edilen oyuncularda herhangi bir probleme rastlanmadı. Rebrov kontrollere gelmezken, yeni transfer Luciano arkadaşlarıyla tanışma fırsatı buldu. Serhat'ın ise kimseyle konuşmaması dikkat çekti. Teknik Direktör Daum, Johnson ile hastanede 20 dakikalık bir görüşme yaptı. Fotoğraflar Yusuf Dursun 
     
10 dakikalık saadet Başkan Aziz Yıldırım, gazetecileri sabah "Hepinizi seviyorum" diye karşıladı, 10 dakika sonra medyayı kulüp binasından uzaklaştırdı 
     İlginç diyalog 
     FENERBAHÇE Başkanı Aziz Yıldırım, dün gerçekleştirilen Hooijdonk'un imza töreni öncesi ve sonrasında gazetecilerle ilginç diyaloglara girdi. Yıldırım, sabah saatlerinde topluca bekleyen gazetecileri görünce, "Hepinizi seviyorum" dedi. Odasında transfer haberlerini okuduktan 10 dakika sonra ise bütün basın mensuplarını kulüp binasından dışarı çıkarttı. 
     
     Spikere sitem 
     YILDIRIM, gazetecilere, "Transfer ettiğimiz oyuncuların bize kaç paraya malolduğunu yazmayın. Maliye karşısında zor durumda kalıyoruz. Haberlerinizi rakamsız bildirin" diye nasihatta bulundu. İmza töreninden sonra da odasından fırlayan Aziz Yıldırım, canlı yayın yapan bir televizyon kanalının spikerine, Hooijdonk'un maliyetini açıkladığı için sitem etti. 
     
Ümit'in ayıbı      KAPTAN Ümit Özat'ın sağlık kontrolleri sırasında bir gazeteciye "köpek" diye bağırması büyük tepki aldı. Oldukça gergin olduğu gözlenen Sarı - Lacivertli futbolcunun basın mensupları ile tartışmaya girmesi ve çirkin tavırlar ortaya koyması yadırgandı. Bir süredir basın mensuplarına karşı saldırgan bir tutum sergileyen Ümit Özat'ın huzursuz davranışları dikkatten kaçmıyor. 
     
Almanya'ya gidiyorlar      YENİ sezon hazırlıklarının İstanbul'daki ilk bölümünü tamamlayan Fenerbahçe bugün Almanya'ya gidecek. Köln yakınlarındaki Bitburg Spor Okulu'nda kampa girecek olan Sarı - Lacivertliler ilk hazırlık maçını çarşamba günü Mannheim ile oynayacak. Fenerbahçe, Türkiye'ye 28 Temmuz'da geri dönecek. 
     

</TEXT>
</DOC>
