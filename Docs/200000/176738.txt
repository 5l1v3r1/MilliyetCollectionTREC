<DOC>
<DOCNO> 176738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/soneko24.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Naf Naf, Hamoğlu Grubu çatısında... 
</HEADLINE>
<TEXT>

     Fransız giyim markası Naf Naf'ın Türkiye distribütörlüğünü üstlenen Hamoğlu Holding'in İcra Kurulu Üyesi Dr. Necip Uludağ, Naf Naf markasıyla yıl sonuna kadar 1 milyon Euro, 2004 yılı sonuna kadar da 9 milyon Euro ciro hedeflediklerini kaydetti. 
     Uludağ, Naf-Naf markası ve yeni yatırımlara ilişkin Kız Kulesi'nde düzenlediği basınla sohbet toplantısında yaptığı konuşmada, hazır giyim sektöründeki yatırımlarına devam eden Hamoğlu Grubu'nun Fransız markası Naf Naf ile 8 Ağustos 2003 tarihinde yaptığı anlaşmayla markanın Türkiye distribütörlüğünü üstlendiğini söyledi. 
     6 aylık görüşme sonrasında anlaşmaya vardıklarını belirten Uludağ, anlaşma çerçevesinde Hamoğlu Grubu'nun Eylül ayı sonuna kadar 4 mağaza açacağını, 2004 yılında mağaza sayısını 10'a çıkaracağını ve toplam 50 franchise işletmeyi bünyesine katacağını kaydetti. 
     
     CHEVIGNON 1 OCAK 2004'TE 
     Fransız markası bünyesinde bulunan Chevignon'un da 1 Ocak 2004 tarihi itibariyle Hamoğlu Holding çatısı altında faaliyetlerini sürdürmesine ilişkin ön protokol imzalandığını anlatan Uludağ, şunları söyledi 
     ''Naf Naf markasıyla ilgili ciro hedefini 2003 yılı sonuna kadar 1 milyon Euro olarak belirleyen Hamoğlu Holding, 2004 yılı sonuna kadarki cirosunu 9 milyon Euro'ya taşımayı planlıyor. Daha önceleri Naf Naf markası Türkiye'de üretiliyor ve satışa sunuluyordu. Biz, Fransa'da üretilen tamamen orijinal Naf Naf koleksiyonlarını getireceğiz.'' Ürünlerin satış fiyatının Fransa'daki değerinin Türk lirası karşılığı olacağını belirten Uludağ, tekstilin yanı sıra sanayi, turizm, inşaat, enerji, otomotiv, sigorta, gıda, taşımacılık, alışveriş merkezleri alanında faaliyet gösteren Hamoğlu Holding olarak yıl sonuna kadar 100 milyon dolar ciro hedefleri olduğunu bildirdi. 
     
</TEXT>
</DOC>
