<DOC>
<DOCNO> 191621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sonspo09.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolcular için oruç tutmak sakıncalı... 
</HEADLINE>
<TEXT>

     Ramazan Ayı'nda tutulan orucun, futbolcuların performansını olumsuz yönde etkilediği bildirildi. 
     Gençlerbirliği Kulübü'nün beslenme uzmanı ve Hacettepe Üniversitesi Beslenme ve Diyetetik Bölümü uzman diyetisyeni Aylin Hasbay, futbolcuların oruç tutmalarının performansları açısından sakıncalı olduğunu söyledi. 
     Özellikle her hafta maçı olan ve yoğun olarak antrenman programlarına katılan futbolcuların oruç tutmalarının çeşitli sorunlara yol açtığını belirten Hasbay, ''Biz, sporcularımızın oruç tutmalarından yana değiliz. Çünkü bu, sağlık problemlerine yol açabiliyor'' dedi. 
     Oruç tutan sporcuların karbonhidrat ve su depolarında azalma olduğunu kaydeden Hasbay, ''Aynı zamanda kan şekeri de düşüyor ve bu da dikkatlerinin dağılmasına ve doğal olarak da performanslarının kötüye gitmesine neden oluyor'' diye konuştu. 
     Hasbay, futbolcuların oruç tutmalarından yana olmadıklarını, ancak tutmak isteyen olursa, bu sporcuları da yakın takibe aldıklarını belirterek, ''Vücut yağ ve su depolarını sürekli kontrol ederek azalmaları takip ediyoruz. İftar ve sonrasındaki besinlerini birlikte seçiyoruz ve ekstra destek ürünler veriyoruz. Bunun yanında normal bir insanın iftardan sahura kadar olan öğün sayısından fazla öğün yemelerini tavsiye ediyoruz'' diyerek sözlerini tamamladı. 
     
</TEXT>
</DOC>
