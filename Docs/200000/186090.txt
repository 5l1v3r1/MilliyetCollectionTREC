<DOC>
<DOCNO> 186090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/dunya/adun.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina'da 'Türk devrimi' 
</HEADLINE>
<TEXT>

   Yunanistan, etnik kimliğini tanımayıp hep 'Müslüman azınlık' diye nitelendirdiği Batı Trakya Türklerini, 'Türk' olarak tanımaya hazırlanıyor 
      YORGO KIRBAKİ Atina 

   
   Batı Trakya'da 100 binden fazla Türk yaşamasına rağmen, yıllardır Türk bulunmadığını ve azınlık fertlerinin sadece "Müslüman" olduklarını ileri süren Yunanistan, tavrını değiştiriyor. 
   Yunanistan'ın en yüksek yargı organı Yüksek Mahkeme'nin Batı Trakya azınlık fertlerini "Türk" olarak tanıma ihtimali belirdi. Yüksek Mahkeme'nin, içinde Türk kelimesi bulunduğu ve Batı Trakya'da Türk olmadığı gerekçesiyle, daha önce Yunan mahkemelerinin Batı Trakya'da "İskeçe Türk Birliği" ve "Gümülcine Türk Öğretmenler Birliği" derneklerin kapatılmasına ilişkin kararlarını bozması olasılığı ortaya çıktı. 
   Raportör H kim Nikolaos Kasavetis, Yüksek Mahkeme'ye sunduğu raporda, insanların kendi etnik kimliklerini kendileri belirleme hakkı bulunduğu gerekçesiyle, Batı Trakya'da "Türk Birliği" ya da "Batı Trakya Türkleri" gibi tanımlamaların kabul edilmesi gerektiğini belirtti. Atina ve Batı Trakya'da büyük merakla beklenen Yüksek Mahkeme'nin kararı, Raportör H kim Kasavetis'in önerisi doğrultusunda olursa, Batı Trakya'daki azınlık fertlerinin Türk olarak tanınmalarının yolu açılacak. 
   H kim Kasavetis'in raporundan Yunan Dışişleri Bakanlığı da haberdar. Dışişlerine yakın çevreler bu gelişmenin "Yunanistan'ın demokratik ve Avrupai bir ülke olarak azınlık konusuna eskisi gibi fobilerle yaklaşmadığının kanıtı olduğunu" savundular. Yunanistan son yıllarda Batı Trakya Türk azınlığının "etnik kimliği" konusundaki tavrını değiştirmesi için AB'den de baskılar görüyordu. 
   Batı Trakya Türk azınlığının kendi etnik kimliğini kendisinin tanımlama hakkına sahip olduğunu 3 yıl önce Dışişleri Bakanı Yorgo Papandreu, "Eğer sınırlarımızdan şüphe edilmiyorsa bir insana Bulgar, Türk ya da Pomak denmesi beni ilgilendirmez" diyerek kabullenmişti. 
   
   
   
</TEXT>
</DOC>
