<DOC>
<DOCNO> 184922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/yasam/ayas.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Baban yok' diyerek Uğurcan'ı yaktılar 
</HEADLINE>
<TEXT>

   Üç çocuk, 6 yaşındaki Uğurcan Ü.'yü üzerine ispirto döküp yaktı... Gerekçeleri ise 'babasının olmamasıydı'. Şimdi Uğurcan'ın annesi savcılıkta, suçluların peşinde... 
      NEŞET KARADAĞ Adana DHA 
   
   Adana'da 6 yaşındaki Uğurcan Ü.'yü "Senin baban yok" diyerek üzerine ispirto döküp yakan üç çocuğun bulunması için annesi Suzan Yıldırım, savcılığa başvurdu. 24 Mayıs'ta evinin önünde oynayan Uğurcan, kendisinden büyük 3 çocuk tarafından ara sokakta terk edilmiş bir eve götürüldü. "Senin baban yok. Biz seni cezalandıracağız" diyen çocuklar, ellerindeki ispirto dolu şişeyi üzerine boşaltıp Uğurcan'ı ateşe verdi. 
   
   50 günlük yaşam savaşı 
   Vücudunun büyük bölümünde ağır yanıklar oluşan Uğurcan Ü.'nün çığlıklarına eski Hayvanseverler Derneği başkanı Cemile Özbuldu yetişti. Uğurcan, iki ayrı hastanede 50 gün süren yaşam savaşının sonunda taburcu edildi. Uğurcan'ın annesi Suzan Yıldırım da 38 dün Adana Adliyesi'ne giderek oğlunu ispirtoyla yakan çocuklar hakkında suç duyurusunda bulundu. 
   Eşi Emin Ü.'den, Uğurcan'a henüz 7 aylık hamileyken boşandığını anlatan Yıldırım, korkunç günü anlatırken gözyaşlarını tutamadı. Acılı anne, "Oğlumun vücudu balon balon olmuştu. Çığlıklarını duyunca sokağa fırladım. Uğurcanımı bu hale getirenlerin bulunup cezalandırılmasını istiyorum" dedi. 
   
   'Canımı çok yaktılar' 
   Sırtındaki yaraları halen iyileşmeyen ve cinsel organında yanıklar olan Uğurcan ise başına gelenleri şöyle anlattı "Üç abi beni götürdü. 'Baban yok, seni cezalandıracağız' diyerek bir şişe çıkarıp içindekini sırtıma döktüler. Sonra da ateşe verdiler. Canım çok acımıştı. Babam olmadığı için beni yaktılar." 
   Cumhuriyet Savcılığı'na suç duyurusunda bulunulmasının ardından polis, çocukların bulunması için araştırma başlattı. 
   
   
</TEXT>
</DOC>
