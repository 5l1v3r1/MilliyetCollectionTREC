<DOC>
<DOCNO> 183874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sondun08.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanguru, çiftçinin hayatını kurtardı... 
</HEADLINE>
<TEXT>

     Avustralya'nın güneyindeki Victoria eyaletinde, kafasına dal düşmesiyle bayılan bir çiftçinin hayatını bir kanguru kurtardı. 
     Victoria eyaleti kurtarma görevlilerinden Eddie Wright'ın, Melbourne'dan yayın yapan bir radyoya yaptığı açıklamaya göre, Morwell bölgesinde yaşayan Leonard Richards 52 , bölgeyi vuran fırtınanın toprağına verdiği hasarı incelemek için dün sabah evinin etrafında dolaşıyordu. 
     Richards, kafasına bir dal düşmesi sonucu evinin 200 metre yakınında bayıldı. Richards'ın bayıldığını fark eden bir kanguru, evin kapısına vurarak aileyi uyardı ve çiftçinin baygın yattığı yere götürdü. 
     Richards'ın bilincini kaybettiğini ve hemen müdahale edilmemesi halinde ölmüş olabileceğini belirten kurtarma görevlisi, ''Kanguru, çiftçinin nerede olduğunu göstermiş, Richards'ın yanına oturmuş ve onu bu sayede bulmuşlar. Çiftçinin eşi, garip davrandığı için kanguruyu takip etmiş'' dedi. 
     Kangurunun doğada yaşamını sürdürdüğü, ancak yaklaşık 10 yıl önce bir gözünün kör olması nedeniyle çiftçinin ailesinin kanguruya bakmaya başladığı ve hayvanın bir köpek gibi davrandığı belirtildi. 
     Melbourne'da bir hastaneye kaldırılan Richards'ın kafasındaki büyük yara tedavi edildi. 
     
</TEXT>
</DOC>
