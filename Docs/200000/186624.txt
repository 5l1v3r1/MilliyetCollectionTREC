<DOC>
<DOCNO> 186624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sonspo11.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş depremzede 100 çocuğu sünnet ettirdi... 
</HEADLINE>
<TEXT>

     Beşiktaş Kulübü tarafından, depremzede 100 çocuk sünnet ettirildi. 
     Bingöl Öğretmenevi'nde düzenlenen törenle Beşiktaş'ın kuruluşunun 100. yıldönümü etkinlikleri kapsamında, depremzede çocuklardan 100'üne sünnet töreni düzenlendi. 
     Törende konuşan Beşiktaş Kulübü Divan Kurulu Üyesi Koray Büyükasar, her ilde 100 çocuğu sünnet etme kararı aldıklarını hatırlatarak, ''Bu yıl meydana gelen depremde mağdur olan ailelerin 100 çocuğunu sünnet ettiriyoruz. Sünnet ettirdiğimiz 100 çocuğun, genç birer kartal olarak Beşiktaş camiasına katılmalarını sağlamanın mutluluğunu yaşıyoruz'' dedi. 
     Sünnet olan çocuklara birer çeyrek altın hediye eden Bingöl Valisi Hüseyin Avni Coş ise, diğer spor kulüplerini de depremzede ailelere yardım yapmaları çağrısında bulundu. 
     Beşiktaş forması giyerek erkekliğe ilk adım atan çocuklar, Bingöl Sağlık İl Müdürlüğü ekiplerince sünnet edildi. Çocuklara, giyecek ve eğitim yardımı yapıldı. 
     Törene, Beşiktaş Kulübü Divan Kurulu Başkanı Şeref Nasır, divan kurulu üyesi Koray Büyükasar, Genç Beşiktaşlılar Derneği yöneticisi İlhan Gülvan ile çok sayıda davetli katıldı. 
     
</TEXT>
</DOC>
