<DOC>
<DOCNO> 186766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sondun28.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Times "Kıbrıs'ta çözüme çok yaklaşıldı" 
</HEADLINE>
<TEXT>

     Washington Times gazetesi, Kıbrıs'ta taraflar arasında müzakerelerin rafa kalkmasına rağmen, Kıbrıs probleminin çözümüne çok yaklaşıldığını ileri sürdü. 
     Gazetenin editör köşesinde yer alan yorumda, KKTC'de yapılacak milletvekili seçimlerinin, BM Genel Sekreteri Kofi Annan'ın barış planına ilişkin bir referandum yapılmasına temel hazırlayabileceği iddia edildi. Yorumda ayrıca, Kıbrıs Rum Kesimi'nin 1 Mayıs'ta Avrupa Birliği'ne gireceği belirtilerek, Türk tarafının AB'ye ancak barış olursa girebileceği ve bu durumun da çözüm sürecini hızlandıracağı savunuldu. 
     ABD Başkanı George Bush yönetiminin Kıbrıs konusuna diplomatik yatırım yapmakta haklı olduğunu belirten gazete, ''Amerika ve Avrupa için bir dış politika darbesi ve Kıbrıslılar için daha iyi bir gelecek, görüş alanı içinde'' ifadesi kullanıldı. Kıbrıs sorununun çözümü üzerinde çalışmanın, Amerika ve Avrupa için ''birleştirici'' bir girişim olduğu, Irak savaşı ile ortaya çıkan gerginlik ve ticari tartışmaların, Kıbrıs'ta ortak çabayla ABD ve Avrupa'nın arasını düzelteceği kaydedildi. 
     Gazete, BM zirvesinde, ABD Dışişleri Bakanı Colin Powell'ın, hem Dışişleri Bakanı Abdullah Gül, hem de Yunanistan Dışişleri Bakanı Yorgo Papandreu ile biraraya geldiğini, iki bakanın kendi aralarında da görüştüğünü belirterek, bu kez Kıbrıs meselesinin ABD'yi çok ilgilendirdiğini ve çözüm ihtimalinin kuvvetlendiğini yazdı. Yorumda, Türkiye'nin 1974 barış harekatından sonra, Türkiye ve Yunanistan'ın sık sık Kıbrıs üzerinde savaşmaya yaklaştığı da iddia edildi. 
     Yorumda, batı tarzı demokrasiyi Ortadoğu'da yerleştirmek isteyen ABD için, Türkiye'nin AB'ye girmesinin önemli olduğu ve AB'nin de, Türkiye'yi birliğe almak için Kıbrıs meselesinin çözümünü şart koştuğu kaydedildi. 
     The Washington Times, Kıbrıs'ta istikrarın da, adanın Irak'a yakınlığı bakımından ABD için önem taşıdığını yazdı. Yorumda ayrıca, Kıbrıs'ın, Ortadoğu ile Avrupa arasında ticarete katkıda bulunacağı belirtildi. 
     
</TEXT>
</DOC>
