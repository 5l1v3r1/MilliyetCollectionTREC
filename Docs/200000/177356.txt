<DOC>
<DOCNO> 177356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/spor/spo01.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir başka İlhan 
</HEADLINE>
<TEXT>

   Beşiktaş'ta uzun bir sakatlık dönemi sonrası antrenmanlara başlayan yıldız oyuncudaki değişim herkesi şaşkına çevirdi. İlhan'ın sakin, duygusal ve uyumlu tavırları baba olmasına bağlandı 
      ORHAN YILDIRIM 

   
   Dikkatten kaçmadı 
   İTALYA'DAN dönen ve yeniden Beşiktaş ile birlikte çalışmalara katılan İlhan Mansız tanınmayacak derecede değişti. Takım arkadaşları, Ümraniye Tesisleri'ndeki çalışanlar, İlhan'ın eskiye oranla son derece çok sakin ve duygusal olduğunu, üstündeki tüm agresifliği atarak uyumlu ve anlayışlı bir kişiliğe büründüğünü belirttiler. 
   
   'Çok rahatladım' 
   YILDIZ oyuncudaki bu değişimi herkes baba olmasına bağladı. İlhan ise, "Çok farklı bir duygu yoğunluğu yaşadım. Kızım dünyaya geldikten sonra yaşantım ve hayata bakışım değişti. Bu olumlu değişim, futboluma da yansıyacak. Sakatlığımdaki büyük ilerlemede de en büyük pay kafa olarak rahatlamam. Bunu da kızıma borçluyum" dedi. 
   
   Sinan'a terapi    TEKNİK Direktör Lucescu, Sinan ile özel bir görüşme yapıp kendisine güven verdi. Rumen çalıştırıcı, genç golcüye "Seni tam hazır olmadan ilk 11'e koyup kaybetmek istemiyorum. Eksiklerin var ve bunları kapatmak da benim işim. Söylediklerimi harfiyen yaparsan takımın değişmezleri arasına girersin. Yeter ki aynı tempoyla çalışmalara devam et" dedi. 
   
   Okan'a MR    BEŞİKTAŞ'IN genç futbolcusu Okan Koç, dün Memorial Hastanesi'nde kontrolden geçti. Ümit Milli Takım'da sol üst baldırından bir sakatlık geçiren Okan,dünkü idmana katılmadı. Baldırında ağrı hisseden Siyah - Beyazlı futbolcu, durumu konusunda bilgi sahibi olmak için dün MR çektirdi. Okan'ın sakatlığının ciddi olmadığı, fakat yine de Ankaragücü maçında riske edilmeyeceği öğrenildi. 
   
   Bilgili'den moral yemeği    BAŞKAN Serdar Bilgili, Ankaragücü maçı öncesi Ümraniye'ye giderek teknik heyet ve futbolcular ile yemek yiyecek. İlk iki haftayı kayıpsız geçen takımını kutlayacak olan Bilgili, aynı tempoda devam etmelerini isteyecek. Başkan ile birlikte yönetimin de tam kadro tesislere gelip, son günlerde ortaya atılan bölünme konusunda gövde gösterisi yapması bekleniyor. 
   
   
</TEXT>
</DOC>
