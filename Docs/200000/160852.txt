<DOC>
<DOCNO> 160852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sontur14.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan "Duygularımıza yenilmeyeceğiz" 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, Türkiye'nin eski kabus dolu günlerden hızla çıktığını ve ileri doğru sıçrama yapmak için gerindiğini bildirerek, ''Karamsarlık ve kötümserlikten beslenenlerin ekmeği küçülüyor'' dedi. 
     Erdoğan, partisinin TBMM Grup toplantısında yaptığı konuşmada, artık her geçen gün belirsizliğin ortadan kalktığını, kaygıların ve sis bulutlarının dağıldığını ifade ederek, güven zeminini tesis ederek Türkiye'yi istikrara kavuşturduklarını söyledi. 
     ''Şimdi önümüzde Türkiye'nin büyüme hedefleri var. Bu hedeflere koşarak varacağız ve bu yolda asla yorulmayacağız'' diyen Erdoğan, konuşmasını şöyle sürdürdü 
     ''Temel kavramlarımız güven, istikrar, dinamizm olacaktır. Bu arada hareket noktamızı, bize güç veren vatandaşımızın taleplerini unutmuyor ve siyasetimizi, ülkemizin ihtiyacına göre belirliyoruz. Yoğun bir şekilde dünya devletleriyle konuşurken aynı zamanda toplumla kucaklaşmaya, toplumun sesine kulak vermeye özen gösteriyoruz. Son günlerde açılışlar vesilesiyle her kesimden insanla konuşma fırsatı buldum. Gümrük kapılarından, baraj açılışlarına, Dünya Ticaret Merkezi açılışından eğitim ve sağlık kuruluşlarına her alanda topluma, ekonomik ve ticaret hayatına büyük bir dinamizm geldiğini, şevkimize şevk, heyecanımıza heyecan katacak şekilde herkesin gözünde parlayan ışığa şahit olmak, şahsen umutlarımızı tazeledi. Gördüm ki Türkiye, eski kabus dolu günlerden hızla çıkıyor ve ileri doğru sıçrama yapmak için geriniyor adeta.'' Erdoğan, derin bir kriz bütün acımasızlığı ile yaşanırken Türkiye'nin yönetimini devraldıklarını ifade ederek, kötümser propaganda ve senaryolardan etkilenmediklerini söyledi. Erdoğan, herkesin çok daha büyük kriz beklentisine girdiği bir ortamda izledikleri siyaset sayesinde beklentilerin aksine istikrarı yakaladıklarını bildirdi. 
     
     ''HEYBELERİNDE BAŞKA BİR ŞEY YOK'' 
     Uyguladıkları politikaların olumlu sonuçlarının alınmaya başladığını kaydeden Erdoğan, şöyle konuştu 
     ''Sarsılan dengeler yerli yerine oturmaya ve tüm kesimler önünü görmeye başlamıştır. Tabii her şey yoluna girerken yine bazı itirazlar oluyor. Ama biz, bunlara alışkınız ve hazırlıklıyız. Duygularımıza yenilmeyeceğiz. Doğru istikametten gözümüzü ayırmayacağız. Hatta yapıcı itirazlardan güç alan, eleştirileri daha sağlam iş yapmak için enerjiye dönüştüren bir olgunlukla hareket etmeye devam edeceğiz. 
     Her şeyi mükemmel yaptığımızı iddia etmiyoruz ama yıllara sığmayan büyük adımlarımızın toplumdan nasıl gizlendiğini, büyük hedeflerin nasıl küçümsenmek istendiğini de esefle izliyoruz. Bunu da tabii karşılıyoruz. Zira karamsarlık ve kötümserlikten beslenenlerin ekmeği küçülüyor. Yıllardır halkın çaresizliğinden nemalananların rahatsızlığını çok iyi anlıyorum. Sloganlarla beslenenler, yakın zamanda gıdasız kalacaklarını gördüklerinden ağız dolusu konuşuyorlar. Gıdaları tükendikçe de kriz ve gerginlik sponsorluğu yaptıklarını ele veren konuşmalar yapıyorlar. . Konuştukça da batıyorlar. Zira çıkınlarında, heybelerinde başka bir şey yok. Biz ise kritik günler geçirdiğimizi, toplum ve devlet olarak aynı yöne bakmamız, toplumun gücünü devlete taşımamız gerektiğini söylüyoruz. 
     
</TEXT>
</DOC>
