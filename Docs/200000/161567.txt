<DOC>
<DOCNO> 161567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/ekonomi/eko02.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz yıl sonunda yüzde 41'e düşer 
</HEADLINE>
<TEXT>

Ekonomideki dengelerin bütçe disiplinine bağlı olduğunu belirten Akbank Genel Müdürü Kurtul, faizin yüzde 41'e ineceğini söyledi 
     EKONOMİ SERVİSİ 

     Akbank Genel Müdürü Zafer Kurtul, hükümetin IMF Programı'nda yeralan yapısal reformları yerine getirmesi ve hedeflerden sapmaması halinde bono bileşik faizlerinin yıl sonunda yüzde 41'e düşeceğini söyledi. 
     Akbank'ın geleneksel basın yemeğinde gazetecilerin sorularını yanıtlayan Kurtul, yıl sonu enflasyonunu yüzde 24 - 25 olarak tahmin ettiklerini belirtti. Yıl sonu faizinde baz alınacak enflasyonun 2004 enflasyonu olduğunu belirten Kurtul, "Bono faizi yüzde 41 olursa enflasyonu yüzde 20'nin altında tahmin ediyoruz. Dolayısıyla reel faizi yüzde 17 ile 19 arasında tahmin ediyoruz" dedi. 
     
     'Cari açık 7 milyar dolar olur' 
     Dolarda yaşanan gelişmeleri de değerlendiren Kurtul, dalgalı kur sisteminde fiyatı belirleyen unsurun arz ve talep olduğunu söyledi. Dolarda ihracat, portföy yatırımları ve dövizin bozdurulmasının aşağıya doğru baskı yarattığını belirten Kurtul, döviz talebinin ithalattan geleceğini söyledi. 
     Yıl sonunda 7 milyar dolar seviyesinde bir cari açığın oluşmasını tahmin ettiklerini söyleyen Kurtul, cari açık büyüdükçe dövizde yukarıya doğru bir baskı olacağını ve arz - talep dengesinde bir fiyat oluşacağını kaydetti. 
     
'Seçim harcamalarına dikkat'      Kurtul, 2004'te gerçekleştirilecek yerel seçimlere giderken bu yıl ve 2004 yılı başında yapılacak harcamaların ekonomik programın öngördüğü şekilde sürdürülmesi ve piyasaların güveninin pekiştirilmesi gerektiğini vurguladı. Kurtul şöyle konuştu "Önümüzdeki sene seçimler var. Bu bütçe dengeleri de kurun oluşmasında ve faizlerin belirlenmesinde özellikle önemli, dolayısıyla seçimlerde çok iyi yönetilmesi lazım. 
     Seçimlere giderken bu sene, 2004 başında bu harcamaların ekonomik programın planlandığı, öngörüldüğü şekilde sürdürülmesi ve devam ettirilmesi lazım. Güven, reel faizleri ve kuru etkileyecek, dolayısıyla çok kritik." 
     
'Piyasa yapıcısı olarak üstümüze düşeni yaptık'      Kurtul, Merkez Bankası eski Başkanı Gazi Erçel'in kriz döneminde piyasa yapıcısı bankaların üzerine düşeni yapmadığı yönündeki eleştirilerini ise kabul etmedi. Kurtul, "Akbank üstüne düşeni yapmaktadır. Kriz döneminde de her dönemde de yapmıştır" dedi. 
     Bankanın Yeni Ufuklar Projesinin sonuçları hakkında da bilgi veren Kurtul, müşteri sayısının 5.4 milyona, toplam aktiflerin ise 15 milyar dolara ulaştığını bildirdi. Bankanın mevduat ve müşteri emaneti toplamının 15 milyar doları geçtiğini belirten Kurtul, tüketici kredilerindeki pazar paylarının yüzde 13 olduğunu söyledi. 
     

</TEXT>
</DOC>
