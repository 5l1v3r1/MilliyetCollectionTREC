<DOC>
<DOCNO> 189682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/soneko01.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, 19. büyük ekonomi... 
</HEADLINE>
<TEXT>

     Dünya Bankası'nın belli olan 2002 rakamlarına göre Türkiye, 426 milyar dolarlık satınalma gücü paritesiyle gayri safi milli hasılada SGP-GSMH 19'uncu büyük ekonomi oldu. Türkiye 2001 yılında 20'inci sıradaydı... 
     Türkiye'yi 2001 yılı için, SGP-GSMH'de, Eylül 2002 çalışmasında dünyanın 18'inci, Nisan 2003'de ise 17'inci büyük ekonomisi olarak gösteren Dünya Bankası, rakamlarını geçen Eylül ayında yine revize etmiş ve Türkiye ekonomik büyüklükte 386 milyar dolarla 20'inci sırada yer almıştı. 
     Böylece, 2001 krizi nedeniyle Türkiye'nin SGP-GSMH'si 459 milyar dolardan 73 milyar dolarlık azalmayla 386 milyar dolara inmiş ve sadece 2001 yılında dolar cinsinden SGP-GSMH yüzde 15.9 azalmıştı. 2000 yılında satınalma gücü paritesine göre 6 bin 640 dolar olan Türkiye'nin kişi başına milli geliri de, 2001 yılı için 5 bin 830 dolara inmişti. 
     
     2002'DE MİLLİ GELİR 40 MİLYAR DOLAR ARTTI 

     Dünya Bankası'nın son verilerine göre, Türkiye, 2002 yılında 426 milyar dolarlık milli gelirle Güney Afrika'nın ardından 19'uncu sırada yer aldı. 70 milyon nüfusa sahip olan Türkiye'nin kişi başına milli geliri de 6 bin 120 dolar olarak belirlendi. Buna göre, 2002 yılında, 2001 yılına göre Türkiye'nin SGP-GSMH'si 40 milyar dolar yüzde 10.4 , kişi başına milli geliri de 290 dolar yüzde 5 arttı ama hala 2000 rakamı yakalanamadı. 
     2002 yılında ABD'nin milli geliri ilk kez 10 trilyon doları 10 trilyon 110 milyar dolar geride bırakırken, Çin'in milli geliri 5 trilyon 625 milyar dolara ulaştı. Çin'i, Japonya, Hindistan ve Almanya izledi. 
     
     SIRALAMADAKİ DEĞİŞİKLİKLER... 

     Fransa, 2001'de geçildiği İngiltere'yi yeniden geride bırakarak 6'ncılığa, Hollanda, 2001'de arkasında yer aldığı Güney Afrika Cumhuriyeti'ni geride bırakarak 17'nci sıraya yükseldi. 2001'de 19'uncu sırada yer alan Arjantin 23'üncülüğe gerilerken, 20'nci Türkiye 19, 21'inci İran 20, 22'nci Tayland 21, 23'üncü Polonya 22'nciliğe çıktı. 
     Türkiye, SGP ile 1989'da 16'ncı, 1990 yılında 17'nci iken, 1994 yılında 21'inciliğe indi. Daha sonra yeniden yükselişe geçerek 1996 yılında 17'nciliğe çıkan, 1997 ve 1998 yıllarında bu konumunu koruyan Türkiye, 1999'da yaşanan deprem felaketleri ve ekonomik krizle 18'inciliğe geriledi. 2000 yılında yeniden 17'inciliğe yükselen Türkiye, 2001 yılında girilen kriz dönemiyle 20'nci oldu. 2002 yılında ekonomisini düzeltmeye başlayan Türkiye, yeniden 19'uncu sıraya çıktı. Türkiye'nin 2002 yılındaki hızlı büyümesini 2003 yılında da sürdürmesi nedeniyle 2003'de yeniden 17-18'inciliğe çıkması bekleniyor. 

     
</TEXT>
</DOC>
