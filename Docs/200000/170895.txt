<DOC>
<DOCNO> 170895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sondun08.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
BM'nin Irak raporundan 10 önemli nokta... 
</HEADLINE>
<TEXT>

     BM Genel Sekreteri Kofi Annan'ın Güvenlik Konseyi'ne bugün, Irak hakkındaki değerlendirmelerini içeren 22 sayfalık rapor sunması bekleniyor. 
     Raporda maddeler halinde sıralanan değerlendirmelerden önemli 10 tanesi şöyle 
     ''1. Her şeyden önce, egemenliğinin hızla tesis edilmesi hakkı başta olmak üzere, Irak halkının talepleri dikkate alınmalıdır. 
     11. Özel temsilcim ve ekibinin bütün eğilimleri temsil eden Iraklılarla yaptığı görüşmeler, bazı ortak konuların ortaya çıktığını göstermektedir. Bunlardan biri, yani egemenliğin hızla tesisi, diğeri de demokrasinin dışarıdan dayatılamayacağıdır. 
     12. Halkın hayat koşulları iyileşmemiştir ve belki de daha da kötüleşmiştir. Özel temsilcimin muhatapları özellikle güvensizlik konusundaki derin endişelerini ve başta başkent Bağdat'ta olmak üzere güvenlik durumundaki kötüleşmeyi dile getirmiştir. 
     19. Bu görüşmelerde ortaya çıkan ortak konu, demokrasi fikrinin dışarıdan dayatılamayacağı, içeriden gelmesi gerektiği noktasıdır. 
     28. Bütün Iraklıların öncelikli ortak endişesi güvenliktir. Güvenlik -ya da güvenliğin olmayışı- aslında Irak'ta bugünkü gündelik yaşamı her yönüyle temelden etkilemektedir. 
     46. İnsan haklarının durumu, temel endişe kaynaklarından bir başkasıdır. Özel temsilcim bu endişelerden bazılarını Irak'taki sivil yöneticiye iletmiş ve kendisine 1483 sayılı kararın 5. paragrafında belirtildiği gibi, başta 1949 Cenevre Sözleşmesi ve 1907 Lahey Sözleşmesi olmak üzere uluslararası hukuka tamamen uyulması zorunluluğunu hatırlatmıştır. 
     47. Bir başka endişe kaynağı da savaş sırasında ya da savaştan sonra ölen, yaralanan ya da gözaltına alınan sivillerle ilgilidir. Bu konuda güvenilir rakamlar bulunmamaktadır. 
     51. Bazı hükümetler BM himayesinde uluslararası polis unsuru konuşlandırılması olasılığını ele almak üzere özel temsilcimle resmi temaslarda bulunmuştur. Şu anda Irak'ta düzeni sağlamak, 1483 sayılı karar ve uluslararası hukuk uyarınca, buradaki otoritenin sorumluluğundadır. Özel temsilcimin Irak'taki otoriteyle konuya ilişkin görüşmeleri beni, BM himayesinde uluslararası bir polis gücünün kurulmasının kamu düzeninin sağlanmasına yönelik paralel bir sistem kurulmasını riske atacağına ve bu konuda durumu iyileştirmenin etkin bir yolu olmayacağına ikna etmiştir. 
     106. Kuşkusuz uluslararası toplum Irak'a yardım edebilir, ancak kendi geleceğini oluşturmak her şeyden önce Irak halkına düşer. Irak'ta geniş ölçüde temsili bir kurum oluşturmak acildir, bu sayede Iraklılar ülkelerindeki sorunlarla bizzat ilgilenmeye başlayabilecektir. 
     107. Geçici hükümet konseyinin kurulmasını tebrik ediyorum. Bu organ, BM ve uluslararası toplumun görüşebileceği geniş ölçüde temsili bir ortak olarak görülmektedir.'' 
     
</TEXT>
</DOC>
