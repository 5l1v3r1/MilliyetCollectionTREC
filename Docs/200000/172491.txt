<DOC>
<DOCNO> 172491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/yazar/bila.html </URL>
<DATE> 2003/07/30/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Düğüm PKK - KADEK 
</HEADLINE>
<TEXT>

   
   Türkiye'nin Irak'a asker göndermesi kararı vermesinde en önemli etkenlerin başında PKK - KADEK sorununun geldiğini söyleyebiliriz. 
   Ankara'nın beklentisi, ABD'nin bu konudaki vaatlerinin sözde kalmaması, uygulamaya geçirilmesi... 
   Askeri uzmanlar, Türk kamuoyunun içine sinmesi, hükümet ve Meclis'in rahat karar alabilmesi ve askerin kırgınlığını atabilmesi için ABD'nin PKK - KADEK'e yaklaşımının anahtar rol oynayacağı kanısındalar. 
   Bu konuda Türkiye'nin bir oyalamaya, bir geçiştirme politikasına tahammülü olmadığı da yine askeri uzmanlarca vurgulanıyor. 
   Beklenti şöyle dile getiriliyor 
   "Türkiye'nin Irak ve bölgede istikrar sağlanmasına katkıda bulunabilecek ülkelerin başında geldiği açık. Ancak PKK - KADEK konusunda tam sonuca varılması gereklidir. Bunun da yolu ABD'nin vaatlerini sözde bırakmayıp, silahlarıyla birlikte teslim etmelidir. Silahları biz topladık, siz de PKK - KADEK'lileri ülkenize alın, sonra da genel af ilan edin, siyasal haklar tanıyın gibi bir politika bizim açımızdan çözüm değildir. ABD'nin Türkiye'ye karşı iyi niyet beslediği ve bölgenin istikrara kavuşturulmasında gerçekten Türkiye ile işbirliği yapmaya kararlı olduğunu göstermesinin yolu budur. Aksi halde PKK - KADEK sorunu devam ettikçe Türk askerinin Irak'ın başka bir bölgesinde görev yapması zor olacağı gibi bunu Türk kamuoyuna izah etmek de mümkün olmaz. PKK - KADEK terör örgütüdür, biz bunu listemize aldık demek yeterli değildir." 
   
   Gül de söyledi    Gelen haberler Dışişleri Bakanı Abdullah Gül'ün Washington ziyareti sırasında benzeri bir yaklaşım sergilediğini gösteriyor. 
   Gül'ün, ABD Başkan Yardımcısı Cheney, Dışişleri Bakanı Powell ve Savunma Bakanı Rumsfeld'le yaptığı görüşmelerde, PKK - KADEK sorunun sonuca bağlanmasının Türkiye açısından yaşamsal önem taşıdığını vurguladığı ve şu mesajı verdiği kaydediliyor 
   "Biz bugüne kadar PKK konusunda sizi muhatap almadık. Çünkü Kuzey Irak'ta bir otorite yok. Şimdi Irak'ta bir merkezi otorite var ve onu siz temsil ediyorsunuz. Bu nedenle PKK konusunda şimdi sizi muhatap alıyoruz. PKK - KADEK'in tam tasfiye edilmesi gerekir. PKK - KADEK Kuzey Irak'ta silahlı varlığını sürdürdükçe ve Türkiye için tehdit konumunu korudukça bizim Bağdat veya Orta Irak'ta askeri işlev üstlenmemiz düşünülemez." 
   Gül'ün bu yaklaşımına aldığı yanıtın ise olumlu olduğu belirtiliyor. ABD'nin PKK - KADEK'in tasfiyesi, Kuzey Irak'ta barınmalarına son verilmesi konusunda güçlü ifadelerle taahhütte bulunduğu kaydediliyor. 
   Bunun nasıl uygulanacağı konusunda gelen bilgiler ise şöyle... 
   ABD, Meclis'ten geçen "eve dönüş" yasasını bekleme eğiliminde. Bu yasanın sonuçlarını izleyecek. ABD, bu yasanın PKK - KADEK mevcudunu azaltacağı beklentisinde. Yasa beklenen sonucu vermezse ABD, PKK - KADEK'i yasaya uymaya zorlayacak. Sonuç alamazsa askeri operasyon seçeneğine yönelecek. 
   Gül ve kurmaylarına ABD'de verilen yol haritası böyle... 
   Diplomatik çevreler, ABD'nin PKK - KADEK konusunda harekete geçmek için Ankara'nın Irak'a asker gönderme konusunda harekete geçmesini beklemeyebileceklerini vurguluyorlar. 
   Ankara'nın bu yönde adım atmasıyla eş veya yakın zamanlı biçimde PKK - KADEK sorununun sonuçlandırılması için harekete geçebileceklerine dikkat çekiyorlar. 
   Karşılıklı biçimde resmen "koşul" olarak tanımlanmasa da temaslardan çıkan sonuç, her iki taraf için de düğümün PKK - KADEK olduğu anlaşılıyor. 
   
      
   
</TEXT>
</DOC>
