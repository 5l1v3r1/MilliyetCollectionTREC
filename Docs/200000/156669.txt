<DOC>
<DOCNO> 156669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sonspo30.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor Fenerbahçe maçında iddialı... 
</HEADLINE>
<TEXT>

     Birinci Süper Futbol Ligi'nde son haftaların başarılı takımı İstanbulspor, Fenerbahçe ile oynayacağı maça da iddialı hazırlanıyor. 
     Ligde yaptığı son 7 maçta 14 puan toplayarak, tehlikeli bölgeden sıyrılıp, 9. sıraya kadar yükselen sarı-siyahlılar, Fenerbahçe karşısında da başarılı performanslarını sürdürüp, sahadan galibiyetle ayrılmayı amaçlıyor. 
     İstanbulspor Menajeri Sinan Dinler, oyuncularının moral ve motivasyonunun çok iyi olduğunu vurgulayarak, ''Çok iyi bir hava yakaladık. Son haftalardaki oyunumuzu Fenerbahçe'ye karşı da sergileyerek, maçtan galibiyetle ayrılmayı hedefliyoruz'' dedi. 
     Hazırlıklarını sürdüren sarı-siyahlı takımda Zdravkov dışında eksik bulunmuyor. 
     
</TEXT>
</DOC>
