<DOC>
<DOCNO> 173724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/05/son/soneko14.html </URL>
<DATE> 2003/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Eskişehir'in ilk 5 yıldızlı otelinin temelleri atıldı... 
</HEADLINE>
<TEXT>

     Eskişehir'de, Anemon Otelcilik A.Ş. tarafından Baksan Sanayi Sitesi'nin yanında yaptırılan kentin ilk 5 yıldızlı otelinin temeli törenle atıldı. 
     Vali Vekili Sinan Acar, törende, kentin önemli bir eksiğini tamamlayacak otelin bölgede kongre turizmini başlatacağını belirterek, tesisin yüzlerce kişiye iş olanağı yaratmasının da son derece önemli olduğunu söyledi. 
     Büyükşehir Belediye Başkanı Yılmaz Büyükerşen de, bölgede kurulması için destek oldukları 5 yıldızlı otelin kentin vizyonuna artı değer kazandıracağını ifade ederek, ''Yılların hayali gerçek oluyor'' dedi. 
     Anadolu Ünivesitesi A.Ü Rektörü olduğu dönemde sıcaksular mevkiinde 5 yıldızlı otel yapmayı planladığını, ancak bölgedeki esnafın tepki göstermesi ve çeşitli nedenlerle söz konusu projenin engellendiğini ifade eden Büyükerşen, Afyon'daki Oruçoğlu tesislerine benzer bir projeyi hayata geçirmeyi çok istediğini kaydetti. 
     Büyükerşen, kentte bulunan 2 üniversitede yaklaşık 60 bin öğrenci ile çok sayıda akademisyenin bulunduğunu hatırlatarak, gelecek yıl hizmete girmesi planlanan 5 yıldızlı otelin, şehrin konaklama sorununu büyük ölçüde ortadan kaldıracağını sözlerine ekledi. 
     Manisalı yatırımcı Anemon Otelcilik A.Ş. Yönetim Kurulu Başkanı İsmail Akçura da, kongre merkezi, otel ve çok yönlü sosyal tesisin yer alacağı kompleksin 20 dekar arazi üzerine inşa edileceğini belirterek, otelin, 12'si süit 176 oda ve 380 yatak kapasitesine sahip olacağını kaydetti. 
     Akçura, 10 milyon dolara malolacak oteli, gelecek yıl tamamlamayı planladıklarını sözlerine ekledi. 
     Konuşmaların ardından Vali Vekili Sinan Acar, Büyükşehir Belediye Başkanı Büyükerşen, Tepebaşı Belediye Başkanı Ahmet Ataç ve Anemon Otelcilik A.Ş. Yönetim Kurulu Başkanı Akçura, tesisin temelini attılar. 
     
</TEXT>
</DOC>
