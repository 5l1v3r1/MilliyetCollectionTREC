<DOC>
<DOCNO> 186201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sondun22.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Batı Avrupa'nın en büyük camisi Londra'da açıldı... 
</HEADLINE>
<TEXT>

     Batı Avrupa'nın en büyük camisi olduğu belirtilen Beytülfutuh Camii, Londra'nın Surrey bölgesindeki Morden semtinde açıldı. 
     Londra'daki Ahmedi toplumunun lideri Refik Ahmed Hayat tarafından açılışı yapılan cami, Avrupa'daki en büyük cami kompleksi olarak aynı anda 10 bin kişinin ibadet etmesine imkan sağlayacak. 
     Hayat, 10 binin üzerinde konuğun katıldığı açılışta cami yönetimi adına yaptığı konuşmada, Müslüman toplumuna yeni bir ibadethane kazandırmanın mutluluğunu yaşadıklarını bildirdi. 
     Caminin açılışının cemaati için tarihi bir an olduğunu ve söz konusu eseri İngiliz kültürel mirasına bir armağan olarak verdiklerini belirten Hayat, Ahmediye cemaatinin İngiltere'deki ilk camisini 1924 yılında inşa ettiğini ve bu caminin hala güney Londra'da bir turizm cazibe merkezi olmayı sürdürdüğünü belirtti. Hayat, bu kez ''daha büyük ve sofistike'' bir bina yaptıklarını, bunu da gelecek yüzyıllara anı olarak bırakacaklarını ifade etti. 
     Batı ve Doğu mimari özelliklerinin bir sentezi olarak 5,2 dönüm arazi üzerine inşa edilen caminin çelikten yapılan kubbesi 21 metre yüksekliğinde. Caminin 36 ve 23 metre yüksekliğinde iki minaresi bulunuyor. TV stüdyosu ve toplantı salonları gibi birçok bölümü olan caminin mimarisi için ABD ve Avrupa'daki bütün örneklerin incelendiği ve bunların ideal birleşimiyle özgün bir proje yapıldığı belirtildi. 
     Caminin ibadethane olmanın yanı sıra eğitim, spor faaliyetleri ve sosyal olaylara da ev sahipliği yapması planlanıyor. Çelik çerçevelerle süslenmiş olan cami binasının mermer panelleri İtalya'daki Altair bölgesinde imal edildi. Çelikten yapılan kubbe de Londra'nın merkezi ve kentin diğer birçok bölümünden görülebiliyor. 
     Yer altından sıcak su dolaşım sistemiyle ısıtılan camide, sıcak aylarda kullanılabilecek güçlü havalandırma sistemleri de kuruldu. Camide kadınların ibadeti için ayrı bir bölüm bulunuyor. Erkeklere ait birinci kattaki ibadet salonları tümüyle sütundan yoksun olarak ve 15 metrelik kubbeyle arası açık biçimde inşa edildi. 
     
     AHMEDİLER KİMDİR 
     Halen 176 ülkede 200 milyona yakın üyesi olduğu öne sürülen Ahmedi cemaati, 1835 yılında Hindistan'da doğan ve kendisini ''vaat edilen mesih ve mehdi'' olarak tanıtan Hazret Mirza Gulam Ahmed tarafından kurulmuştu. Pakistan'da uzun yıllar boyunca üyeleri tevkif edilen ve faaliyetleri yasaklanan Ahmediler, kendilerini son derece barışçı bir topluluk olarak tanımlıyor. Cemaatin kurucusu olan Gulam Ahmed'in ''İslam'ı gözden geçirmek'' üzere görevlendirildiğine inanan Ahmediler, en büyük nüfus ağırlığına Hindistan ve Pakistan'da sahip olduklarını, ancak başta Afrika ülkeleri ve Batı Avrupa olmak üzere dünyanın her yerinde üyeleri bulunduğunu belirtiyor. 
     İngiltere'de de 20 bin üyesi bulunan ve 1913 yılından beri örgütlenmekte olan Ahmediler, bu ülkedeki ilk camilerini 1924 yılında açtı. 
     Caminin açılışı başta İngiliz basını olmak üzere dünya basınının da ilgisini çekti. İngiliz gazeteleri açılışa geniş yer verirken, bugünkü törende birçok televizyon kanalının çekim yaptıkları görüldü. 
     
</TEXT>
</DOC>
