<DOC>
<DOCNO> 163952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sonspo09.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Roy Keane M. United Beckham'sız da başarılı olacak 
</HEADLINE>
<TEXT>

     İngiltere Lig Şampiyonu Manchester United'ın kaptanı Roy Keane'e göre takım David Beckham'sız da başarılı olacak. 
     Keane, Sky Sports'a yaptığı açıklamada, Manchester United'ın önde gelen oyuncularından Beckham için Real Madrid'e transferin bir şanssızlık olduğunu, ancak futbolda bu tür şeylerin olabileceğini söyledi. 
     Roy Keane, daha önce de takımın as oyuncuları Dwight Yorke, Andy Cole, Eric Cantona ve Mark Hughes'i satan Teknik Direktör Alex Ferguson'ın her zaman Manchester United için en iyi olanı yaptığına dikkat çekti. 
     Keane, Beckham'ın iyi bir arkadaş olduğuna değinirken, Manchester United'dan ayrılmakla birçok şeyi kaçırdığını ima etti ve bazen futbolcuların bencilce davrandığını, ancak United'ın onsuz da başarılı olacağını söyledi. 
     Kaptan Keane, günün birinde United'ın kendisini de satabileceğini belirterek, ''Belki 20 milyon değil de 2 milyon sterlin olabilir'' dedi. 
     İngiltere Milli Takımı'nın 28 yaşındaki kaptanı Beckham, dün gece 35 milyon Euro karşılığında 4 yıllığına İspanya'nın Real Madrid takımına transfer oldu. 
     
</TEXT>
</DOC>
