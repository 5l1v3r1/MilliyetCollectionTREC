<DOC>
<DOCNO> 199254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/soneko13.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
2003'te fiyatı en çok artan ürünler Soğan ve kabak 
</HEADLINE>
<TEXT>

     Konya Ticaret Odası'nca yapılan tüketici fiyatlarındaki değişim araştırması, en çok fiyat hareketlerinin yaşandığı kalemin sebze-meyve piyasası olduğunu ortaya koydu. 
     Araştırmaya göre, bir yılda en fazla fiyatı artan ürün, geçtiğimiz yıllarda fiyatı oldukça düşük olan kuru soğan oldu. Geçtiğimiz yıl Kasım ayında 295 bin liradan satılan kuru soğanın kilo fiyatı yüzde 290 oranında artarak yılın zam şampiyonu oldu. Soğanın fiyat artışı bu dönemde de hız kesmedi. Bu yılın Ekim ayında 695 bin lira olan soğanın fiyatı yüzde 65 oranında artarak Kasım ayında 1 milyon 150 bin liraya yükseldi. 
     Soğan dışında fiyatı artan bir başka sebze ise kabak oldu. Son bir ay içinde kabağın fiyatı yüzde 100 artarak 1 milyon 790 bin liraya çıktı. Yıllık bazdaki fiyat artışı yüzde 157.5 olan kabak, pahalı sebzeler arasına girdi. 
     Patatesin fiyatı ise bir yıl boyunca önemli bir değişiklik göstermedi. 1 Ocak 2003'te 375 bin lira olan soğan 11 ay boyunca sadece yüzde 5.3 oranında arttı. Patatesin fiyatı Ekim ayına göre Kasım ayında yüzde 20 oranında azalarak 395 bin liraya geriledi. 
     Pırasanın fiyatı ise Kasım ayında, bir önceki aya göre yüzde 23, lahananın fiyatı yüzde 14 oranında düşerken, taze fasulye 1 milyon 390 bin liradan 2 milyon 490 bin liraya yükselerek fiyatını yüzde 79 oranında artırdı. 
     
</TEXT>
</DOC>
