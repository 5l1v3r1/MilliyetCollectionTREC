<DOC>
<DOCNO> 194185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/yazar/sazak.html </URL>
<DATE> 2003/11/08/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Tökezleme 
</HEADLINE>
<TEXT>

   
   AB'den 2004 sonunda tam üyelik müzakerelerine başlama kararı çıkartmaya çalışan Türkiye için Kıbrıs'ta çözüm koşulunun da eklendiği İlerleme Raporu tam bir şok yarattı. 
   Eski - yaşlı - Avrupa sınırlarını, Türkiye'yi de kapsayacak şekilde genişletmeye direniyor. 
   Fransa ve Almanya, Avrupa'nın doğuya doğru genişlemesini ilerde Rusya'yı da kapsayacak 'ortak üyeler'le çevreleyip, noktalamak istiyor. Bu açılımda Türkiye'ye de yer olmakla birlikte çizilen strateji 'tam üyelik' değil. İlerleme Raporu da gösteriyor ki, Brüksel, sonunda 'ortaklık statüsü' önerecek. 
   Türkiye konusunda ikileme düşen AB üyeleri yeni engellerle Ankara'yı 'tam üyelik' beklentisinden vazgeçirmeye çalışırken, 'Bizi almazlar' lobisi de boş durmuyor. Reklam filmindeki 'Bu memleketi sen mi kurtaracaksın' söyleminin AB versiyonları karikatürlere yansımaya başladı. Gerçekten, 'Bu memleketi AB'ye sokmaya çalışan birileri hala kaldı mı ' Yoksa Avrupa medyasının bile eleştirdiği şekilde Türkiye hak etmediği ölçüde aşağılanıyor mu 
   Varsayalım, Türkiye'nin elindeki son koz, Kıbrıs da masaya sürüldü, tam üyelik müzakerelerine başlanacak mı Yoksa 40 yıldır süren oyuna yeni kurallar mı eklenecek 
   Brüksel'in siyasi nabzını çok iyi tutan CPS adlı Strateji Grubu yöneticisi Tulu Gümüştekin, 2003 İlerleme Raporu'ndan çıkarılacak sonuçları şöyle yorumlamış 
   "1 Türkiye, bugün itibariyle tüm kriterleri yerine getirse dahi, 2004 yılı sonu için AB kurumlarında henüz bir kararlılık mevcut değildir. 
   2 Bu kararlılık olmadığı için, Komisyon 2003 İlerleme Raporu'nda kendini bağlayacak hiçbir esnek değerlendirme yapmamıştır. 
   3 Ayrıca Komisyon'da Türkiye ile net bir fikir birliği yoktur. Sözlü beyanlar, yazılı resmi belgelere yansımamaktadır." 
   Aralık 2003'te Roma Zirvesi toplanacak. AKP lideri Erdoğan, İtalyan 'kankası' Başbakan Berlusconi üzerindeki ağırlığını kullanabilir. Hükümet daha açık sinyaller istemeli. 
   2004 yılında AB'nin yüklü ve karmaşık bir gündemi var. Tulu Gümüştekin bu gündemde Türkiye'nin 'yapıcı' bir yaklaşımla yer almasının önemini vurgularken, 2007 - 2013 yılları için Avrupa Birliği bütçesinin önümüzdeki yıl hazırlanacağına dikkat çekiyor. 
   Bu durumda Türkiye'nin müzakerelere başlaması kadar, 'tam üyelik' tarihi de önem kazanıyor. 
   Adaylık süreci uzadıkça, 'tam üyelik' hedefi gerçekçi olmaktan çıkacak 
   Gelinen süreç AKP hükümeti açısından da düş kırıklığına yol açıyor. ABD'nin Irak politikasında tercihi de Erdoğan - Gül yönetimi değil, 'Türk askeri gelmesin' diyen Barzani, Talabani oldu Hükümet geç de olsa yetkiyi Meclis'e iade kararı aldı. 
   Dış politikada tökezleyen iktidarın içerideki gücü zayıflar. 
   
      
   
   
</TEXT>
</DOC>
