<DOC>
<DOCNO> 183023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/ekonomi/eko08.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tüketici güveni geri dönüyor' 
</HEADLINE>
<TEXT>

   Tofaş CEO'su Bene, istikrarın sağlanması ile otomotivde talebin canlandığını söyledi 
      LEVENT KÖPRÜLÜ 
   
   Fiat Punto'nun yeni versiyonunun satışa sunulması dolayısıyla düzenlenen basın toplantısında konuşan Tofaş CEO'su Antonio Bene, makroekonomik göstergelerin olumlu olduğunu, taşların yerine oturduğu belirterek, otomotivde krizler nedeniyle baskılanan talebin, faizlerin düşmesi ve istikrarın sağlanmasıyla yeniden canlanmaya başladığını söyledi. 
   İç pazarda toplam otomobil satışlarının ilk sekiz ayda yüzde 97, sektörün toplam ihracatının da yüzde 109 arttığını anlatan Bene, şöyle konuştu "Otomobil sahibi olmak bir yatırım kararı olduğu için satışlardaki canlılık krizden çıkışın en güzel göstergesi. Tüketicinin güvencesi geri dönüyor." 
   
   Avrupa ile aynı anda 
   Fiat'ın ilk çıktığı günden bu yana 5 milyonun üzerinde satış rakamına ulaşan küçük sınıftaki aracı Punto, kapsamlı bir makyaj geçirmiş haliyle Avrupa ile aynı anda Türkiye'de de satışa sunuldu. 
   1.4 lt.'lik modeli 24 milyar 950 milyon, 1.3 Multijet dizel motorlusu ise 26 milyar 950 milyondan başlayan fiyatlarla hafta sonundan itibaren satışa çıkıyor. 
   
   
</TEXT>
</DOC>
