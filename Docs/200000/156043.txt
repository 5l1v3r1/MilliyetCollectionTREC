<DOC>
<DOCNO> 156043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/ekonomi/eko01.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Özince Bankacılık sektörü işlerini yurtdışına kaptırdı 
</HEADLINE>
<TEXT>

Aracılık maliyetleri açısından sektörü "sabreden dervişe" benzeten Bankalar Birliği Başkanı Ersin Özince, "Derviş işlerini büyük boyutta yurtdışına kaptırdı" dedi 
     FİNANS SOHBETLERİ 
KADİFE ŞAHİN 

     Bankacılığın yapılan düzenlemelerle uluslararası standartlara getirildiğini, buna karşın aracılık maliyetlerinin düşürülmediğini belirten Bankalar Birliği Yönetim Kurulu Başkanı ve İş Bankası Genel Müdürü Ersin Özince, bankaları sabreden dervişe benzetti. 
     "Görüldüğü gibi bekleyen derviş sonunda işlerini önemli boyutta yurtdışına kaptırdı" diyen Özince aracılık maliyetlerinin kademeli şekilde düşürülmesinin bankaların beklentilerini karşılamayacağını söyledi. Özince, şöyle konuştu 
     "Bankalar zaten işlerini çok ciddi boyutta yurtdışına kaptırmış durumda. Mevduat çok ciddi miktarda ya yastık altına ya da yurtdışına gitti. Arkasından bunu şimdi de krediler izledi. Biz h l düşünmeye ve beklemeye devam ediyoruz." 
     Bankacılık sektörünün esaslarının aracılık maliyetlerinden, takip hukukuna kayıt sisteminden mevduat garantisinin kaldırılmasına kadar bütün uygulamaların artık yapılması gerektiğini belirten Özince, bu konularda artık daha fazla tartışılacak birşeyin olmadığını söyledi. 
     
     'Yalnızca kamuyla olmuyor' 
     Ülkenin mali sektörünün kayıtlı sistemin bir parçası ve devletin ekonomi politikalarının sonucu olduğuna dikkat çeken Özince şöyle devam etti 
     "Ekonomi politikalarımız herhalde sadece kamu maliyesinden ibaret değildir ve iş sadece kamu maliyesini düzeltmekle bitmeyecek. Dolayısıyla ekonominin sağlıklı gelişebilmesi ve Türkiye Cumhuriyeti sınırları içindeki ticari, sınai, mali işlerin gelişmesi için beklediğimiz bu konuların daha fazla beklemeden yapılması uygun olur. Bunlar bekleyeceği kadar bekledi" dedi. 
     
     'Türk kaynağı kullanılıyor' 
     Türk şirketlerinin kredi talebinin önemli bir bölümünün borçlanmanın yurtiçinde daha yüksek maliyetli olması nedeniyle yurtdışına kaçtığını bildiren Özince, kredi talebinin Türk bankalarından değil, önemli ölçüde dış sistemden karşılandığını söyledi. 
     "Bunun öyle çok ucuza da değil belki de bazı firmalar açısından yurtdışındaki mevduatların teminat gösterilmesi halinde olası görüyorum" diyen Özince, Türk bankalarının yurtdışındaki teşkilatlarının bu işlemlerden çok az seviyede pay aldığını belirtti. 
     Özince, "Bunları maalesef dünyanın en önde gelen yabancı bankaları, Türk firmalarına ait kaynakları yine Türk firmalarına Türkiye'dekinden daha uygun şartlarla daha az vergi, fon gibi masraflarla kullandırıyorlar ve çok da önemli bir avantaj sağlıyorlar. Bu yedi sekiz senedir uygulanan ama son iki üç yıldır boyutları çok büyüyen bir gerçek" dedi. 
     
'Şişe Cam'ın, stratejik yatırımları sürecek'      İş Bankası Grubu'nun sermaye ve bankacılığın değişen kurallarını gözönünde tutarak yeniden yapılanmasına ilişkin çalışmaları sürdürdüğünü bildiren Özince, "Çalışmalarımız adım adım tamamlanıyor" dedi. 
     İş Bankası Grubu'nun sermaye piyasası şirketi olmanın gereklerini, sınai ve mali faaliyetlerini ayrıştırmaya çalışarak yerine getirdiğini kaydeden Özince, yeniden yapılanmanın başlatılmasına karşın bankanın bankacılık kurallarıyla ilgili hiç bir yasal limiti aşmadığını belirtti. 
     Özince şöyle konuştu "İş Bankası, bu yapılanma sonrasında da çok daha uzun dönemlerde bankacılık ve servis sektörlerindeki diğer alanlar ve başta cam sektörü olmak sınai alanlarında gereken stratejik yatırımlarını sürdürecek. Bu bağlamda üzerinde durmak istediğim en önemli konu Şişe Cam'dır. Şişe Cam'da çok ciddi büyüme ve gelişme içindeyiz. Şişe Cam'ın yurtiçindeki ve dışardaki yatırımları devam edecek. İş Bankası'nın yeniden yapılanmasında sınai faaliyetlerinin çok büyük bir bölümü Şişe Cam altında toplanacak. Sigorta, sermaye piyasası gibi konularda yeni uluslararası yatırımcılarla bazı temaslarımız var." 
     
'Sermaye emirle gelmez'      Bankacılığa emir veya mevzuatla sermaye gelmediğinin görüldüğünü ifade eden Bankalar Birliği Başkanı Özince, "Örneğin yabancı sermayenin ilgisi olmuyor" dedi. 
     Sermaye girişinin piyasa düzeninin uluslararası boyutta doğru işlemesi ve istikrarlı kazanç elde etmenin sağlanmasının bağlı olduğunu belirten Özince, "Bu sadece yabancı sermaye için değil Türk sermayesi için de böyledir. Yerli ve yabancı sermayenin tavrı ve beklentisi aynıdır" şeklinde konuştu. 
     
'Önceliğimiz ekonomi olmalı'      Türkiye'nin şu anda önceliğinin türban değil ekonomi olduğunu söyleyen Özince, "Geleceğin insanının yani çocuk ve gençlerimizin önceliklerini düşünemezsek daha kötü sonuçlara gideriz" dedi. 
     "En tutucu olanımız ile en serbest fikirlimizin geniş anlamda Türk toplumunu düşünmesi gerekir" diyen Özince, türban gibi konularda yaşanan sıkıntıları yadsımadığını ancak toplumun önceliğinin bu konular olmadığını söyledi. Özince, Türkiye'nin önceliklerinin iktisadi konular olduğunu söyledi. 
     
'Kamu ile rekabet sürüyor'      Rekabet açısından kamu bankalarının sektördeki konumlarının önceki dönemlere göre ciddi bir gelişme göstermediğini söyleyen Özince, "Bugün h l eski hükümetler dönemindeki uygulamalar devam ediyor. Kamu kuruluşları kamu bankaları ile çalışıyor" dedi. 
     Bu tür uygulamaların Türkiye'nin realitesi olabileceğini belirten Özince, "Ama yabancı yatırımcı beklenen bir piyasada bu tür hususların olması caydırıcıdır. Bu uygulamalar mali sektörün gelişmesini olumlu yönde etkilemiyor" dedi. 
     

</TEXT>
</DOC>
