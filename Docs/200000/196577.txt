<DOC>
<DOCNO> 196577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/soneko07.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat Bankası 140. yılını kutluyor... 
</HEADLINE>
<TEXT>

     Türkiye'nin en büyük bankası olan Ziraat Bankası, yarın 140. kuruluş yıldönümünü kutlayacak. 
     Bankadan yapılan yazılı açıklamaya göre, kuruluş yıldönümü nedeniyle, bankanın koleksiyonunda bulunan ve bugün hayatta olmayan sanatçılara ait resimlerden oluşan ''Eski Ustalara Saygı'' konulu sergi, Ziraat Bankası'nin Mithatpaşa Sanat Galerisi'nde açılacak. 
     Açıklamada, kurulduğu 1863 yılından bu tarafa durmadan büyüyen ve gelişen Ziraat Bankası'nın, Türkiye'nin ekonomisi ile bütünleşerek, kalkınma yolunda bir mihenk taşı olduğu belirtildi. Türkiye'nin en büyük, dünyanın sayılı bankaları arasında da 68. sırada bulunan Ziraat Bankası'nın, bundan sonra da değişim ve gelişim yolunda hizmetlerine devam edeceği kaydedildi. 
     Türk halkının güveni ve benimsemesi sayesinde, ''önde, güçlü, güvenilir'' banka olma yolunda adımlarını hiç aksatmayan Ziraat Bankası'nın, 140 yıllık geçmişin de ''hizmette sınır yoktur'' sloganını benimsediği ve bankalar arasında en büyük marka olduğu belirtildi. 
     Ziraat Bankası'nın sanat ve sanatçıya yönelik önemli destekleri bulunduğu anlatılan açıklamada, Türkiye Cumhuriyeti'nin 80. yılı etkinlikleri kapsamında, cumhuriyetin kuruluş yılından bugüne kadar Türkiye'nin tarihi, kültürel, bilimsel ve sanatsal açıdan aynası olan filatelik değerlerin yer aldığı PTT Genel Müdürlüğü ile ortak bir pul sergisi, ayrıca Atatürk konulu bir sergi açıldığı da hatırlatıldı. 
     Kuruluş yıldönümü etkinlikleri kapsamında, banka yönetimi, yarın Anıtkabir'e çelenk koyup ve saygı duruşunda bulunacak. 
     
</TEXT>
</DOC>
