<DOC>
<DOCNO> 199946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/yazar/myilmaz.html </URL>
<DATE> 2003/12/05/ </DATE>
<TIME>  </TIME>
<AUTHOR> Mehmet Y. YILMAZ  </AUTHOR>
<HEADLINE>
Teröristin insan olarak portresi 
</HEADLINE>
<TEXT>

   
   İstanbul'daki bombalı saldırıların ardından çok şey yazılıp çizildi.. 
   Olayın nasıl meydana geldiğinden tutun da, saldırıyı gerçekleştiren "örgüt"ün çalışma yöntemlerine, üyelerini nasıl bulduğuna ve "örgüt"ün organizasyon şemasına kadar birçok ayrıntı.. 
   Milliyet Muhabiri Elif Korap'ın bugün okuyacağınız röportajı bu olayın bugüne kadar hiç üzerinde durulmamış yönlerini ortaya koyuyor. 
   Son olaylara kadar genel kabul gören açıklama "intihar saldırısı" yapan teröristlerin her şeylerini kaybetmiş, çaresizlik içinde kıvranırken bu tür eylemlere yönelmiş insanlardan çıktığı yolundaydı. 
   HSBC'deki saldırıyı gerçekleştiren terörist İlyas Kuncak'ın kızları ve oğlu ile yapılan bu röportajı okuduğunuzda karşınızda şekillenecek "terörist" portresi, genel inanışın aksine karşımızda "her şeyini kaybetmiş, çaresiz insanlar" olmadığını ortaya koyuyor. 
   Tam tersine düzenli bir işi ve aile yaşamı olan, umreye gideceğini söyleyerek ciddi miktarda döviz satın alabilen birisi intihar saldırısını gerçekleştiren İlyas Kuncak.. 
   Oğlunun anlatımıyla evlendikten sonra karısının çalışmasına izin vermeyen bir kişi.. "Ama evin reisi annemdi. Mesela babam anneme para vermezdi. Para zaten annemde olurdu" diye anlatıyor Nurullah Kuncak.. 
   
   Ne yaptığını biliyor    Bu tür eylemler yapan insanların "kandırılmış" kişiler oldukları tezini de çürütecek ipuçları var röportajda. 
   Hatta tam tersine ne yaptığının bilincinde olan bir insan portresi var karşımızda. 
   Camiye gitmemek için evde topluca kılınan namazlar dün Taha Akyol'un köşesinde de yazdığı gibi fanatik bir İslami akımın bu kişileri etkisi altına aldığını gösteriyor. 
   Ailenin tek oğlunun anlattıklarından zaman zaman evde hip hop ve undergraund müzik bile dinlendiği anlaşılıyor. Babası değişik ayetlerden örnekler vererek onu bu alışkanlıklarından vazgeçirmeye çalışırmış.. 
   HSBC saldırısında ölen İlyas Kuncak'ın kızı ve örgütün yöneticilerinden olduğu belirlenen Abdülkadir Karakuş'un 20 yaşındaki eşi Fulya Karakuş'un anlattıkları bu portreyi tamamlıyor 
   "Evlenmeden önce bu kadar sevmiyordum, ama evlendikten sonra daha çok sevdim. Çarşaflı olduğumuz için insanlar bizim aramızda bu kadar muhabbet olduğuna inanmıyorlar, ama eşim beni evde el üstünde tutar. Evliliğin aşkı öldürdüğü söylenir, ama bizde tam tersi oldu. Eşim babama çok benzerdi. Bizim erkeklerimiz dışarıda çok serttir, ama evde eşlerine çok özen gösterirler." 
   
   Yahudi düşmanlığı    Karşı karşıya olduğumuz tehlikeyi anlamak için bu tabloyu doğru okumak gerekiyor. 
   "İnancını istediği gibi yaşamak" diye özetleyebileceğimiz temel bir insan hakkının, üzerindeki kontrol tamamen kaldırıldığında nerelere kadar ulaşabileceğini gösteren bir örnek olay bu.. 
   Bu tür inançlara sahip kişilere seslerini en kolay ulaştırabilecek olanlar ise doğrudan doğruya "referansım İslam" diyenlerdir. 
   Gazetelerde düşüncesizce yazılan yazıların, popülizm uğruna Yahudi düşmanlığı yaymanın bazı kişilerin üzerinde nasıl etkili olabileceğini görmüş bulunuyoruz. 
   Kuncak'ın oğlu, daha önce bu tür bir eylemi düşünebileceğini ama babasının parçalanmış cesedini gördükten sonra artık bunu yapamayacağını da söylüyor. 
   Dilerim aynı şeyi benzer düşüncedeki öteki insanlar da paylaşıyorlardır.. 
   
      
   
   
</TEXT>
</DOC>
