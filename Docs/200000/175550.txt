<DOC>
<DOCNO> 175550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/13/son/sontur27.html </URL>
<DATE> 2003/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da doğalgaz abonelik sistemi değişti... 
</HEADLINE>
<TEXT>

     Enerji Piyasası Düzenleme Kurulu EPDK kararıyla, Ankara'da doğalgaz aboneliğinde kişiye özgü abonelik yerine adrese abonelik sistemine dönülüyor. 
     EGO yetkililerinden alınan bilgiye göre doğalgaz aboneliği için daha önce kişiye özel abonelik yapılırken, EPDK'nın EGO'ya gönderdiği bir yazıyla, 15 Ağustos'tan itibaren adrese abonelik uygulanmasının hayata geçirilmesi istendi. 
     EGO yetkilileri de adrese abonelik uygulamasını 15 Ağustos'tan itibaren hayata geçireceklerini bildirdiler. EGO yetkilileri bu uygulamanın hayata geçirilmemesi halinde EPDK tarafından kendilerine 250 milyar ceza uygulanacağını kaydettiler. 
     
     ABONELİK DEVRİ VE NAKLİ YAPILAMAYACAK 
     Yeni abonelik sistemiyle, abonelik sözleşmesi sadece ilgili adres için yapılacağından, aboneliğin devri ve nakli de yapılamayacak. Bu nedenle her adres değişikliğinde terk edilen adresteki doğalgaz aboneliğinin iptal edileceği belirtilirken, adresteki konut sahibi yeniden abonelik işlemlerini yapması gerekiyor. 
     Yeni uygulamayla, doğalgaz kullanılan bir adres için yapılacak abonelik işlemi sırasında ilgili adresteki mevcut sayacın ön ödemesiz mekanik sayaç olması halinde sadece güvence bedeli, ön ödemeli kartlı sayaç olması halinde ise hiç bedel alınmayacağı kaydedildi. 
     
</TEXT>
</DOC>
