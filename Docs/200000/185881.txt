<DOC>
<DOCNO> 185881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/guncel/agun.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İlkokulda tecavüz iddiası 
</HEADLINE>
<TEXT>

   6 yaşındaki M.Ö.'nün, pazartesi günü okul tuvaletinde 13 yaşında bir öğrencinin tecavüzüne uğradığı öne sürüldü. Muayenede tecavüz girişimi kanıtlandı 
      AHMET TULGAR 

   
   İstanbul'un göbeğindeki bir ilköğretim okuluna bu yıl başlayan 6 yaşındaki M. Ö. adlı öğrencinin ailesi, çocuklarının geçen pazartesi okul tuvaletinde 13 yaşındaki bir öğrencinin tecavüzüne uğradığını ileri sürdü. 
   Anne Ş. Ö. olayı şöyle anlattı "Oğlum, 'geçen pazartesi okulda tuvalete girdiğini, bu sırada okuldaki başka bir öğrencinin de kendisinin bulunduğu tuvalet kabinine girdiğini, kapıyı kapattıktan sonra pantolonunu indirip kendisinin arkasında bir şeyler yaptığını, çok korktuğunu' ağlayarak anlattı. Hemen kapı komşumuz olan savcıya haber verdim. Polise gitmemizi söyleyince hemen karakola gittim." 
   Karakolda ailenin ifadesi alındıktan sonra M. Ö., tıbbi muayene için hastaneye gönderildi. İki kez muayene edilen M. Ö.'ye, fiili livata girişiminde bulunulduğu, ancak sonuçlandırılamadığı belirtildi. Dün de sperm araştırması için çocuğun iç çamaşırı laboratuvara gönderildi. İstanbul Çocuk Mahkemesi Cumhuriyet Savcılığı'nda verdiği ifadesinde, olayı detaylarıyla anlatan M.Ö., ders sırasında öğretmeninden izin alarak okulun 2. katındaki tuvalete gittiğini belirterek şunları söyledi "Tuvaletin kapısını kilitlememiştim. İçeriye okulumuzun öğrencisi olan bizden büyük birisi girdi. Ben çıkmasını söyledim, çıkmadı." M. Ö., tecavüz girişiminde bulunan öğrencinin kendisini öğretmene söylemesi durumunda, öldürmekle tehdit ettiğini belirtti. 
   Anne Ş. Ö. ve baba R. Ö.'nün okul yönetimine başvurusunun ardından, M. Ö., mütecaviz olarak teşhis ettiği M. D. ise suçlamaları reddederek, kendisinin o gün nöbetçi olduğunu ve öğrencileri tuvalette fazla kalmamaları için uyardığını, herhangi bir tecavüz girişiminde bulunmadığını söyledi. 
   Anne Ş. Ö., olay gününden beri oğlunun tuvalete girmekten korktuğunu, sürekli ağladığını, okula gitmek istemediğini belirtiyor. M.Ö'nün ailesi, durumu çocuklarına mümkün olduğunca çabuk unutturmak için hemen bir başka okula kaydettirmek istiyor. Ancak bu konuda verdikleri dilekçeyle ilgili bürokratik süreç de uzadıkça uzuyor. 
   
   
   "Çocuğun yanında konuşulmamalı" 
   Uzman Psikolog Aynur Sayım "Bu olayda 13 yaşındaki çocuğun cinsel arayışı olabilir. Depresyon, davranış bozukluklarında bu tip olaylar yoğun yaşanabiliyor. Psikolog yardımı alması gerekiyor. 
   Mağdur çocuk ve aile için de psikolojik yardım şart. Olayın çok gündeme getirilmemesi, çocuğun ruh sağlığı açısından önem taşıyor. Çocuklar iyi izlenmeli. Okul içi denetim iyi olmalı." 
   
   
</TEXT>
</DOC>
