<DOC>
<DOCNO> 159551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sontur09.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Otobüste idrarını yaptığı poşeti dışarı atmak isterken düşüp öldü 
</HEADLINE>
<TEXT>

     Ankara Şehirlerarası Terminal İşletmesi'nde AŞTİ bir otobüs sahibi, araç içinde poşete yaptığı idrarını dışarı atmak isterken araçtan düşüp öldü. Otobüs şoförü hakkında, tedbirsizlik ve dikkatsizlik sonucu ölüme sebebiyet vermekten 5 yıla kadar hapis istemiyle dava açıldı. 
     Edinilen bilgiye göre, 19 Mayıs günü AŞTİ'de meydana gelen olayla ilgili Ankara Cumhuriyet Başsavcılığı'nın yürüttüğü soruşturma tamamlandı. Asliye Ceza Mahkemesi'ne açılan davanın iddianamesinde, Denizkızı firmasına ait yolcu otobüsünün Mersin'den Ankara'ya getirdiği yolcuları indirdikten sonra tekrar Mersin'e gitmek üzere perona hareket ettiği belirtildi. 
     Bu sırada otobüsün içinde şoför İrfan Yılmaz ile birlikte aracın sahiplerinden Ahmet Güler ve muavinin bulunduğu anlatılan iddianamede, Güler'in, otobüs perona gitmeden önce araç içinde bir poşete idrarını yaptığının belirlendiği kaydedildi. İdrar dolu poşeti dışarıya atmak için otobüsün arka kapısını merdivenin yanındaki butonla açan Güler'in hareket halindeki araçtan düştüğü ifade edilen iddianamede, Güler'in yaralı olarak kaldırıldığı Gazi Hastanesi'nde öldüğü belirtildi. 
     İddianamede, otobüs şoförü İrfan Yılmaz'ın, aracı durdurmayarak, tedbirsizlik ve dikkatsizlik sonucu Güler'in ölümüne neden olduğu ileri sürülerek, eylemine uyan Türk Ceza Kanunu'nun 455. maddesi uyarınca 2 yıldan 5 yıla kadar hapsi istendi. 

     
</TEXT>
</DOC>
