<DOC>
<DOCNO> 196436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sontur35.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Neve Şalom sinagogunun bulunduğu bölgede 35 bina hasarlı 
</HEADLINE>
<TEXT>

     Bombalı saldırıya hedef olan Neve Şalom Sinagogu'nun bulunduğu Kuledibi'ndeki Büyük Hendek Caddesi'nde günlük hayatın normale dönmesi için başlatılan çalışmalar sürüyor. 
     Trafiğe kapalı caddede bu sabah, İstanbul Büyükşehir Belediyesi İmar Müdürlüğü'nden beş kişilik heyet incelemelerde bulundu. 
     Heyet adına basın mensuplarına açıklamalarda bulunan inşaat mühendisi Aytaç Kurultay, patlamanın merkezindeki binaların çok hasar gördüğünü söyledi. 
     Kurultay, ''Toplam 35 hasarlı bina var. Bunların 9'u ağır hasarlı ve yıkılması lazım. Sinagogun her tarafı yıkılmış, ancak arka tarafı ön tarafa göre biraz daha iyi durumda'' dedi. 
     Bölgede dün de İstanbul 1 Numaralı Kültür ve Tabiat Varlıklarını Koruma Kurulu'nun incelemede bulunduğunu hatırlatan Kurultay, inceleme sonuçlarını ortak bir rapor haline getireceklerini ve ağır binaların yıkılıp yıkılmayacağı kararına o zaman varılacağını ifade etti. 
     Bu arada, Beyoğlu Belediyesi'ne bağlı ekipler, moloz kaldırma ve temizlik çalışmalarına bugün de devam etti. 
     Binalardan sarkan cam ve çerçeveler itfaiye ekipleri tarafından kaldırıldı. Patlamadan sonra bölgede oluşan kötü kokuya karşı caddeye esans sıkıldı. Esnafın da polis izniyle caddeye girmesine izin verildi. 
     
     BAŞEPİSKOPOS WILLIAMS'IN ZİYARETİ 
     Öte yandan, Fener Rum Patrikhanesi'ne resmi ziyarette bulunan İngiliz Anglikan Kilisesi lideri Canterbury Başepiskoposu Rowan Williams da bölgeyi ziyaret etti. 
     Ziyaret sonrası çok üzgün olduğunu söyleyen Williams, ''Cemaatim adına üzüntülerimi bildiriyorum. Burada tüm ölenlerin ve yakınlarının acılarını paylaşıyorum. Umarım bir daha böyle bir şey tekrarlanmaz'' dedi. 
     Williams, ''Olay yerinde ne gördünüz '' sorusu üzerine de, ''Yıkıntılar vardı ama asıl acıyı gördüm'' yanıtını verdi. 
     Yunanistan Dışişleri Bakanlığı adına gönderilen çelenk de, Neve Şalom'un ibadet yapılan kısmına konuldu. 
     
     HOŞGÖRÜ ANITI'NA SİYAH ÇELENK 
     İnsan Hakları Derneği'nce de İHD , Neve Şalom Sinagogu'nun bulunduğu Büyük Hendek Caddesi'nin girişinde açılan ''Barış İçin Hoşgörü Anıtı''na siyah çelenk bırakıldı ve saygı duruşunda bulunuldu. 
     Bir açıklama yapan İHD Genel Başkanı Hüsnü Öndül, vahşet olarak nitelendirdiği olayları lanetlediklerini ve bunun bütün insanlığa karşı yapılmış bir insanlık suçu olduğunu vurguladı. Türkiye Cumhuriyeti'nin Musevi vatandaşlarının hedef alındığını belirten Öndül, başsağlığı dileğinde bulundu. 
     Fındıkzade Özel Akasya Koleji'nden 20 kişilik bir öğrenci grubu da anıta karanfil koydu. 
     Bu arada anıta siyah çelenk bırakmak isteyen Mezopotamya Kültür Merkezi'nden beş kişilik gruba, kaymakamlıktan izin alınmadığı gerekçesiyle polis tarafından izin verilmedi. 
     
</TEXT>
</DOC>
