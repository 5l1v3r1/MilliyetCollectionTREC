<DOC>
<DOCNO> 184440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/guncel/gun06.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Davetiye davasında beraat 
</HEADLINE>
<TEXT>
   Kürtçe yemek isimlerine af 
   ARİF ARSLAN Batman DHA 

   
   Bahar Kültür Merkezi'nin BKM kermes davetiyesinde yemek isimlerini Kürtçe yazdırdığı için hakkında üç yıl hapis istemiyle dava açılan BKM yöneticisi Emel Çiftçi, ilk duruşmada beraat etti. 
   Batman'daki BKM'nin dört ay önce düzenlediği kermesin davetiyesinde yemek isimleri dolme dolma , mehir yoğurt , nane sele şamböreği , urorovi işkembe , şamborek kıymalı pide , kütlik içli köfte , pel sarma olarak sıralandı. Yemek isimlerinin Kürtçe yazılması üzerine Batman Emniyet Müdürlüğü, Batman Savcılığı'na suç duyurusunda bulunarak, 2911 sayılı Toplantı ve Gösteri Yasası'na aykırı tutum izlendiğini iddia etti. Savcılık soruşturmasının ardından Çiftçi hakkında Batman Sulh Ceza Mahkemesi'nde üç yıl hapis istemiyle dava açıldı. Mahkeme, ilk duruşmada Çiftçi'nin beraatına karar verdi. Çiftçi duruşmanın ardından, "AB Uyum Yasaları kapsamında mahalli yemeklerin Kürtçe adıyla anılmasının yasak olmaması gerekir. Beraat edeceğimizi bekliyorduk. Karar hepimizi sevindirdi" dedi. 
   
   
   
</TEXT>
</DOC>
