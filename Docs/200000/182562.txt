<DOC>
<DOCNO> 182562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/siyaset/asiy.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakın, İran'a gitme 
</HEADLINE>
<TEXT>

   Gül, Eylül ayında İran'a gitmek isteyen Erdoğan'ı gitmemesi konusunda uyardı. Erdoğan'a ikinci 'gitme' uyarısı da ABD Türkiye Büyükelçisi Edelman'dan geldi 
      UTKU ÇAKIRÖZER Ankara 

   
   Dışişleri Bakanı Abdullah Gül'ün olumsuz görüş bildirmesine rağmen İran'a resmi ziyarette ısrar eden Başbakan Recep Tayyip Erdoğan'a ABD'den mesaj geldi. Beyaz Saray, yeni Ankara Büyükelçisi Eric Edelman aracılığıyla Erdoğan'a "Bu dönemde İran'a gitme. Tahran'dan önce Washington'a gel, İsrail'e git" telkininde bulundu. Irak'a asker gönderme kararı öncesi İran'a danışmalarda bulunmak isteyen Erdoğan, ağustosta gezi hazırlığı talimatı verdi, ancak ABD'nin baskısı ve Dışişleri Bakanlığı'nın uyarısı üzerine geziyi askıya aldı. Eylülde İran'a gitmek isteyen Erdoğan'a ilk uyarıyı da Gül yaptı. Dışişleri Bakanlığı'nın "ABD, nükleer programı gerekçe göstererek Tahran'la gerginlik politikası izleyecek. Bu dönemde İran'a gitmek Türk - Amerikan ilişkilerini olumusuz etkileyebilir" değerlendirmesine rağmen, Erdoğan Tahran ısrarından vazgeçmedi. 
   Erdoğan'a ikinci uyarı da ABD'den geldi. "Şahinler" olarak bilinen Başkan Yardımcısı Dick Cheney ve Savunma Bakanı Donald Rumsfeld'e yakınlığıyla bilinen Edelman, tanışma ziyareti sırasında Erdoğan'a İran'a gitmemesi çağrısında bulundu. Edelman diplomatik bir dille, "Terörle mücadele kapsamında yakından izlediğimiz İran'la yan yana bulunmanızdan endişe duyarız. Yapacaksanız bile, böyle bir ziyareti, stratejik bağlarınız olan ABD ve İsrail'e gittikten sonra yapmanız daha iyi olmaz mı " mesajını aktardı. 
   
   Erdoğan gitmek istiyor 
   Ancak Erdoğan ABD'nin bu telkinlerine, "İran gezisinin PKK'yla mücadele açısından faydalı olacağı" yanıtı verdi. Erdoğan'a yakın bir dış politika uzmanı da, "Kandil Dağı'ndaki PKK'lıları ABD'liler aşağı indirecekse Tahran'a gitmeyelim. Ama hem PKK konusunda adım atmamak, hem de 'İran'a gitme' demek olmaz" dedi. 
   ABD'nin PKK KADEK militanlarının Kuzey Irak'tan çıkarılmasını koordine etmek için görüşmelerde bulunmak üzere Ankara'ya gönderdiği üst düzey heyet de Erdoğan'ın mazeretini geçersiz kılınca, Tahran gezisinin iptal edildiği bilgisi kulislere yansıdı. Erdoğan'ın Tahran gezisini iptal etmesi ya da uzun süreli erteleme kararı alması durumunda, Beyaz Saray'a davetinin kısa sürede Ankara'ya ulaşabileceği kaydedildi. 
   
   
</TEXT>
</DOC>
