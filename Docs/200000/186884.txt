<DOC>
<DOCNO> 186884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/dunya/adun.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'e ABD koruması 
</HEADLINE>
<TEXT>

   Washington yönetimi, 'Şam terörle savaşta yanlış tarafta' mesajı verirken, Birleşmiş Milletler Güvenlik Konseyi'nde Suriye'yi vuran İsrail'i kınama tasarısına da engel oldu 
      DIŞ HABERLER SERVİSİ 

   
   İsrail'in Suriye'nin başkenti Şam'a 15 kilometre mesafede bulunan Eyn Sahep kampını bombalaması üzerine Ortadoğu'da doruğa çıkan gerginlik, olağanüstü gündemle toplanan Birleşmiş Milletler BM Güvenlik Konseyi'ne de sıçradı. BM'nin Suriye Temsilcisi Faysal Mekdat'ın Konsey'e sunduğu "İsrail'i kınama" tasarısına engel olan ve İsrail'i eleştirmekten kaçınan ABD, "Suriye terörle savaş konusunda yanlış tarafta" mesajı verdi. Suriye Dışişleri Bakanı Faruk El Şara ise, Konsey'e gönderdiği mektupta, "Suriye saldırıya karşılık vermekten aciz değildir" ifadesini kullandı. 
   Suriye, Konsey'e bir karar tasarısı sunarak, "İsrail'in, Suriye'nin egemenliğine ve topraklarına karşı düzenlediği saldırının güçlü bir şekilde kınanmasını" istedi. Konsey'de veto hakkı bulunan ABD ise, İsrail'in Hayfa kentinde düzenlenen intihar saldırısından söz etmeyen tasarıyı desteklemeyeceğini açıkladı. ABD'nin BM Temsilcisi John Negroponte, "Suriye, terörle savaşta yanlış safta. Terörist grupları barındırmaktan vazgeçmesi Suriye'nin çıkarınadır" diyerek, İsrail'in yanında yer alırken, Suriye Dışişleri Bakanlığı, ABD'yi tasarıyı veto etmemeye çağırdı. Beyaz Saray Sözcüsü Ken Lesius da, ABD Başkanı George W. Bush'un, İsrail Başbakanı Ariel Şaron'u aradığını, iki liderin "bölgede gerginliği artırmamak gerektiği üzerinde anlaştığını" söyledi. İsrail'in BM Temsilcisi Dan Gillerman ise, konuşmasında Suriye ve İran'ı suçladı. BM'deki olağanüstü toplantıda İsrail'in Suriye topraklarını vurması bölünme ve kamplaşma yaratırken, başta Almanya Temsilcisi Günter Pleuger ve Fransa Temsilcisi Jean - Marc de la Sabliere olmak üzere, pek çok ülkenin BM temsilcileri, "Suriye'ye yönelik saldırının kabul edilemez olduğunu" vurguladılar. Suriye'nin egemenliğinin ihlal edildiğine dikkat çektiler. AB Komisyonu da, dün bir açıklama yayımlayarak, İsrail'in Suriye topraklarındaki saldırısını kınadı. 
   
   G. Lübnan'da 1 İsrail askeri vuruldu 
   İsrail'in bombardımanının ardından dün de Güney Lübnan'da çatışma çıktı. Akşam saatlerinde sınırın Lübnan tarafındaki bir araçtan İsrail devriyelerine ateş açılması sonucu bir İsrail askeri öldü. İsrail'in otomatik silahla karşılık vermesi üzerine biri BM Lübnan Barış Gücü'ne UNIFIL ait su tankeriyle bir araç ve birkaç ev isabet aldı, ancak yaralanan olmadı. 
   
   Ankara Kabul edilemez 
   İsrail saldırısını, "Suriye'nin egemenliğinin ihlali" olarak değerlendiren Ankara, eylemin, "kabul edilemez" olduğunu vurgularken, olayın bölgedeki gerilimi tırmandırmasından duyduğu endişeyi bildirdi. Bakanlık açıklamasında, cumartesi günü Hayfa'da gerçekleştirilen intihar saldırısı da kınandı. 
   
   
   
</TEXT>
</DOC>
