<DOC>
<DOCNO> 154288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur28.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Başarsalardı, tarih değişecekti... 
</HEADLINE>
<TEXT>

     Tarihe yön veren bazı kişilerin yaşamlarının herhangi bir bölümünde yaşadıkları başarısızlıklar, dünya tarihinin yönünü değiştirdi. 
     Resim çalışmalarına ağırlık veren Adolf Hitler, üç kez sınavlarına girdiği Viyana Güzel Sanatlar Akademisi'ne kabul edilseydi, 2. Dünya Savaşı olmayabilirdi. 
     Stalin, annesinin ısrarıyla yazdırıldığı Tiflis'teki dini okulda papaz olarak kalsaydı, 20. yüzyılın tarihi inanılmaz ölçüde değişebilirdi. 
     Aykırı Yayıncılık tarafından yayımlanan Donald S. Besore'in kaleme aldığı ''Tarihi Değiştiren Başarısızlıklar'' adlı kitap piyasaya çıktı. Kitapta, Stalin'den Eisenhover'a, Truman'dan, Hitler'e, Roosvelt'den Gaulle'e kadar tarihte iz bırakmış bir çok ünlü kişiliğin hayatlarının bir dönemine damgasını vuran başarısızlıklar konu ediliyor. 
     
     RESSAM OLMAK İÇİN 5 YIL VİYANA'DA SÜRÜNDÜ 
     Besore'nin araştırmalarına göre, tarihin en acımasız kişiliklerinden biri olarak tanınan Adolf Hitler, ressam olmak için 5 yıl Viyana'da süründü. 1908 yılında Güzel Sanatlar Akademisi'ne girmek için Viyana'ya gelen Adolf Hitler, başvuruda bulunduğu akademiden ret cevabı aldı. 
     Resmin yanı sıra Viyana için yapabileceği mimari gelişim projeleri için de taslaklar çizen Hitler, yoksulların oturduğu şekilsiz konutları yıkıp yerlerine örnek binalar yerleştirmek istiyordu. 
     Daha sonra bir müzikal da bestelemeye çalışan Hitler, dekor ve kostüm çizimleri bile yaptı. Bu dönemde Hitler'in üç bestesi söylendi ve ''Yaylılar İçin Sextet''i çalındı. 
     Sanat akademisinden ikinci kez ret cevabı alan Hitler'in taslakları sınava girmesi için yeterli bulunmamıştı. Hitler bir süre sonra parası bitince işsizlerin toplu olarak kaldıkları bir barınakta ve kilisede kaldı. Hitler, para kazanmak için kışın kar küredi, bavul taşıdı, hatta dilenmeyi bile denedi ama beceremedi. 
     Daha sonra tanıştığı bir ressamla resim yapıp turistlere satarak para kazanmaya başlayan Hitler, bu arada suluboya hatta yağlıboya resimlerini ilerletmişti. Genç ressam akademiye girmek için son bir çaba gösterdi ama yine aynı sonuçla karşılaştı. 
     Ressam olmak için 5,5 yıl Viyana'da mücadele eden Hitler, Viyana Güzel Sanatlar Akademisi'ne kabul edilseydi, belki de 2. Dünya Savaşı hiç yaşanmayacaktı ve binlerce insanın ölümünden sorumlu olmayacaktı... 
     
     PAPAZ OLARAK KALSAYDI... 
     Rusya'nın tarihinde önemli rol oynayan Stalin ise annesinin ısrarıyla yazdırıldığı Tiflis'teki dini okulda papaz olarak kalsaydı, 20. yüzyılın tarihi inanılmaz ölçüde değişebilirdi. 
     Arkadaşları tarafından Soso olarak çağırılan Stalin, Annesi'nin ısrarıyla yazdırıldığı Tiflis'deki ilahiyat okulundan, ''ateist, yurtsever ve sosyalist'' eğilimli bir gurup olan ''Mesame Dasi''nin lideri olduğu için kovulmuş, papazlık hakkı elinden alınmıştı. 
     Eğer okulun Müdürü Germogern, tarihin gördüğü en acımasız kişilerden biri olarak suçlanan Stalin'e daha farklı davransaydı, 20. yüzyılın tarihi belki de inanılmaz ölçüde değişebilirdi. 
     Stalin, papaz olarak kalsaydı, Rus Devrimi Stalin'den olumsuz etkilenmeyebilirdi. 
     
     ASKERİ OKULDAN ATILMASAYDI 
     ABD'nin en önemli ressamlarından James Abbott McNeill Whistler da askeri okuldan atılmasaydı, dünyaca ünlü resimlere imzasını atamayacaktı. 
     1850'lerde ünlü generalleri yetiştiren askeri okul West Point'e kıl payı kabul edilen Whistler, okulda taslaklar karalamaya ve çevresinde gördüğü herşeyin resmini çizmeye başladı. Nöbet bekleyen, işini yaparken uyuyakalan öğrencileri ve subayları resmediyordu. Çizim yapmak için eline geçen her şeyi, çadır bezini, kağıt parçalarını, defter sayfalarını kullanıyordu. Çizim ve taslaklar içinde kendini kaybettiğinden sınıf derecesi gittikçe düşmeye başlamıştı. 
     218 ihtar alarak okuldan atılmasıyla kendisini daha da resime veren Whistler, resim sanatını daha da geliştirerek ''THames Nehrinin resmini en fazla yapan ressam'' olarak tarihe geçti. 
     




</TEXT>
</DOC>
