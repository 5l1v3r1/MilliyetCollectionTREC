<DOC>
<DOCNO> 195573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sonspo31.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor İsmet ve Cafer'i gönderdi 
</HEADLINE>
<TEXT>

     Birinci Süper Futbol Ligi ekiplerinden Denizlispor, futbolcular İsmet ve Cafer ile yollarını ayırdı. 
     Denizlispor Futbol Şube Başkanı Turgut Dalaman, yaptığı açıklamada, takımdan ayrılmak istediğini söyleyen İsmet ile bir türlü bekleneni veremeyen Cafer'in sözleşmesini feshettiklerini açıkladı. 
     İsmet'in, Teknik Direktör Giray Bulak ve kendisiyle yaptığı görüşmede ilk 11'de yer alamadığı için mutsuz olduğunu söylediğini anlatan Dalaman, ''Futbol oynamak istediğini, kalmasının hem kendisine, hem Denizlispor'a zarar vereceğini söyleyen İsmet, profesyonelce davranmıştır'' dedi. 
     Cafer'i ise Bulak'ın isteği üzerine transfer ettiklerini belirten Dalaman, bu futbolcunun antrenmanlarda istenilen performansı yakalayamadığını, bu nedenle gönderildiğini söyledi. 
     
     ERSEN MARTİN, SEZON SONUNA KADAR 
     Son günlerde basında transfer haberleri çıkan Ersen Martin ise sezon sonuna kadar Denizlispor'da olduğunu açıkladı. Şu ana kadar sadece Almanya'nın Stutgart takımından bir menajer aracılığıyla transfer teklifi aldığını bildiren Ersen Martin, şöyle konuştu 
     ''Benim Denizlispor ile bir problemim yok. Takım iyi gidiyor, arkadaşlık mükemmel. Sezon sonuna kadar da buradayım. Profesyonel bir futbolcu olarak, sezon sonunda teklifleri değerlendirip bir karar vereceğim. İlle de ayrılacağım diye bir şey söz konusu değil. Çünkü öncelik her zaman Denizlispor'un.'' Hakkındaki transfer dedikodularının uzun boylu bir forvete duyulan ihtiyaçtan kaynaklanmış olabileceğini ifade eden Ersen Martin, ''Henüz 24 yaşındayım. Denizlispor iyi bir vitrin. Ben de bu vitrini kullanmak istiyorum'' dedi. 
     
</TEXT>
</DOC>
