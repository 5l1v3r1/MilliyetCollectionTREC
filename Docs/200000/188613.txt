<DOC>
<DOCNO> 188613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sonspo27.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye - Letonya eşleşmesi İspanyol basınında... 
</HEADLINE>
<TEXT>

     12. Avrupa Futbol Şampiyonası'na katılmak için baraj maçı yapacak olan Türkiye'nin, Letonya ile eşleşmesi, İspanyol basınında, ''Türkiye'ye büyük ikramiye çıktı Letonya'' yorumuna neden oldu. 
     Kura çekimleri öncesinde, ''Lütfen Letonya çıksın'' diye yazan İspanyol basını, Türkiye'nin rakibi Letonya'yı elemesinin zor olmayacağı görüşünde birleşti. 
     Ülkenin en yüksek tirajlı gazetesi El Pais, İspanya'nın çekindiği takımların başında gösterdiği Türk Milli Takımı için ''Volkanik'' yakıştırmasını yaparak, kura sonrasında Letonya ile eşleşmenin ''Büyük ikramiye'' olduğunu yazdı. 
     Spor gazetelerinden Marca ise, ''Türkiye, rahat nefes alıyor, kuranın kelepiri Letonya ile eşleşti'' ifadesini kullandı. 
     Öte yandan, Alpay ile Beckham arasında yaşanan gerginlik sonrası Türk futbolcunun, İngiliz medyasından aldığı tepkiler de İspanyol basınında geniş yer aldı. 
     İspanyol gazeteleri, ''Beckham'a hakaret ettiği için Alpay çarmıha geriliyor'', ''Alpay'ın Aston Villa'da oynamaya devam etmesi çok karışık bir hal aldı. Holiganlar Alpay'ın hızlı bir şekilde ülkeyi terketmesini istiyor'', ''İngiltere, Alpay'ı çarmıha geriyor'' değerlendirmelerini yaptı. 
     
</TEXT>
</DOC>
