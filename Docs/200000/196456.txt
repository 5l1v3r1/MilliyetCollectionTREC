<DOC>
<DOCNO> 196456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/ekonomi/eko09.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mavi Akım'da tek fiyat tek formülde uzlaşıldı 
</HEADLINE>
<TEXT>

   ANKARA Mİlliyet 
   
   Rusya'nın Türkiye'ye sattığı doğalgazın fiyatı ve miktarında indirim yapılması için görüşmeler tamamlandı. BOTAŞ'taki görüşmelerde olumlu sonuç alındı. Enerji Bakanlığı'ndaki görüşmelerde ise konular bir kez daha gözden geçirildi. Enerji Bakanlığı'nın bugün varılan anlaşmayla ilgili bir açıklama yapması bekleniyor. 
   Türkiye'ye gazı satan Rus Gazprom şirketini temsilen gelen teknik heyet, dün gün boyu BOTAŞ Genel Müdürü Mehmet Bilgiç'le toplantı halindeydi. Edinilen bilgilere göre, BOTAŞ'taki toplantıda Türkiye'ye batıdan gelen iki hat ve Mavi Akım hattından alınan gaza tek bir fiyat ödenmesi üzerinde anlaşıldı. Buna göre yeni bir fiyat formülü belirlendi. Ödenecek miktarda düşüş sağlandığı kaydedildi. 
   Milliyet'e bilgi veren yetkililer alım miktarının düşürülmesi konusunda uzlaşmaya varıldığını bildirdi. Yetkililer, "Kabaca 5 puanlık bir düşüş sağlandı denilebilir" yorumunu yaptı. 
   
   Güler gözden geçirdi 
   Rus heyeti BOTAŞ'taki görüşmelerinin ardından Bilgiç ile birlikte Enerji Bakanlığı'na geçerek Enerji Bakanı Hilmi Güler ile bir araya geldi. Gece geç saatlere kadar süren toplantıda BOTAŞ'ta üzerinde uzlaşılan konular bir kez dana gözden geçirildi. Güler'in fiyat ve miktar indiriminin daha da artırılması yönünde talebi olduğu belirtildi. 
   
   
</TEXT>
</DOC>
