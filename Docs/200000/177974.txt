<DOC>
<DOCNO> 177974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sondun08.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Mr.International'da Türk yarışmacı "en iyi gülümseyen erkek"... 
</HEADLINE>
<TEXT>

     İngiltere'nin başkenti Londra'da yapılan ''Mr. International 2003'' yarışmasında Türkiye'yi temsil eden Cengiz Coşkun, 7 kişiden oluşan finalistler arasına girdi ve ''en iyi gülümseyen erkek'' seçildi. 
     Londra'nın ünlü Milenyum Kubbesi'nde yapılan yarışmaya, ünlü organizatör Erkan Özerman tarafından hazırlanan Cengiz Coşkun, 35 ülkenin temsilcisinin katıldığı yarışmada 7 kişilik finalistler arasında adı okununca son derece heyecanlı dakikalar yaşadı. Coşkun'un yarışmadaki tercümanlığını ise Türkiye'nin Londra Büyükelçiliği İkinci katibi Celal Doğan yaptı. Bu arada, Almanya'yı temsil eden Altan Yüklüer ise finalistler arasında yer alamadı ve ilk eleme sonunda yarışma dışı kaldı. 
     ''En İyi Gülümseyen Erkek'' seçilen Coşkun, sahneye ödülünü almak üzere çağrılırken, sunucu tarafından ''Mr. Smile'' diye anons edildi ve uzun süre alkışlandı. 
     Sempatik tavırlarıyla dikkat çeken Coşkun, Türkiye ve İtalya'da modellik yapıyordu. Daha önce Milano Moda Haftası'nda podyuma çıkan ve diğer Avrupa ülkelerinde de mankenlik yapan Coşkun'un amacı, bu yarışmayı kazanmak ve adını ''top modeller listesine'' yazdırmak. 
     Türkiye'nin yarışmada Coşkun tarafından temsilini sağlayan organizatör Erkan Özerman, yarışma sonrasında yaptığı değerlendirmede, sonucu tek kelimeyle ''normal'' olarak değerlendirdi. 
     ''Bu jüriyle ve böyle bir organizasyonla ancak bu kadar olur'' diyen Özerman, Türk genci Coşkun'un en azından üçüncülüğü hak ettiğini savundu. 
     Yarışmada birinciliği, Birleşik Arap Emirlikleri'ne bağlı Eş Şarkiya Emirliği'nden genç kazanırken, ikincilik ödülünü Hindistan, üçüncülüğü ise Singapur elde etti. 
     
</TEXT>
</DOC>
