<DOC>
<DOCNO> 151194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/son/sonspo03.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da gözler Türkiye Kupası'nda... 
</HEADLINE>
<TEXT>

     Birinci Süper Futbol Ligi'nde dün deplasmanda Diyarbakırspor'a 2-0 yenilen Trabzonspor'da gözler, Türkiye Kupası'nda Gençlerbirliği ile yapılacak final maçına çevrildi. 
     Dün akşam karşılaşmadan sonra final maçının yapılacağı Antalya'ya giden bordo-mavili takımda, kulüp asbaşkanı Erol Tuna, Diyarbakırspor yenilgisini unuttuklarını söyledi. 
     Tuna, bordo-mavili futbolcuların Diyarbakırspor maçına iyi motive olamadığını ifade ederek, ''Diyarbakırspor maçında bu sezonki en kötü oyunumuzu oynadık. Diyarbakır'da yoktuk. Sanıyorum futbolcular kupa maçına aşırı motive olmuşlar'' dedi. 
     Bordo-mavili takımın ligde 6 şampiyonluk yaşadığını, Türkiye Kupası'nı da 5 kez müzesine getirdiğini hatırlatan Tuna, şöyle konuştu 
     ''Gençlerbirliği'ni de yenerek Türkiye Kupası'nda da 6. kez elde etmek istiyoruz. Diyarbakırspor maçındaki kötü futbolun Gençlerbirliği maçında olacağını tahmin etmiyorum. Çünkü bir final maçı yapacağız ve bu kupa maçının ortamı çok daha farklı olacak. Futbolcularımıza güveniyoruz. Diyarbakırspor yenilgisini de unuttuk. Hedeflediğimiz Türkiye Kupası'nı alacağımıza inanıyoruz.'' Gençlerbirliği'nin de ligin iyi futubol oynayan takımlarından biri olduğunu kaydeden Tuna, ''Çok zevkli bir final maçı olacağını düşünüyorum. Her iki takım da hakederek buralara geldiler. Ancak biz buradan sonra bir ucundan tuttuğumuz kupayı kaybetmek istemiyoruz'' diye konuştu. 
     





</TEXT>
</DOC>
