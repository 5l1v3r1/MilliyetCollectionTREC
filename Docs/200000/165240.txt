<DOC>
<DOCNO> 165240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sontur28.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Naomi Campbell'i karşılamaya sadece gazeteciler gitti.. 
</HEADLINE>
<TEXT>

     Dünyaca ünlü manken Naomi Campbell, Uluslararası Hazır Giyim Federasyonu'nun 19. Kongresi'ne paralel olarak gerçekleştirilecek Uluslararası İstanbul Hazır Giyim Fuarı'nın IF açılış törenine katılmak üzere Türkiye'ye geldi. 
     Naomi Campbell'i getiren THY'nin Milona-İstanbul seferini yapan tarifeli uçağı, saat 15.50'de Atatürk Havalimanı'na indi ve Dış Hatlar Terminali'ndeki körük yerine açığa yanaştı. 
     Uçaktan indiğinde kendisini karşılamaya gelen yetkili göremeyen, ancak gazetecilerle karşılaşan Campbell, diğer yolcuların bindiği otobüse bindi. Diğer yolculardan ayrı olarak otobüsün ön bölümüne alınan Campbell, Dış Hatlar Terminali'ne geldiğinde yine kendisini karşılamaya gelen olmadığını görünce sinirlendi. 
     Gazetecilerin sürekli görüntü almasından da rahatsız olan ünlü model, 205 numaralı kapının apron bölümünde uzun süre hem telefonla görüştü, hem de görüntü almaya çalışan gazetecilere uyarılarda bulundu. 
     Campbell, bulunduğu yere polis ve görevli özel güvenlik elemanlarının gelmesinin ardından, bir süre ATÜ Genel Müdürlüğü'nün bulunduğu bölüme alındı. 
     Korumalar eşliğinde Pasaport Büro Amirliği'ne getirilen Campbell, yaklaşık 20 dakika kadar burada dinlendi. 
     Organizatör Ömer Karacan ile ikişer kişilik gruplar halinde içeri alınan televizyon ve gazetecilere yaşadıklarını anlatan Campbell'in, boyunluk takması dikkati çekti. 
     Campbell, uçaktan indiğinde kendisini karşılamaya gelen olmadığını ve gazetecileri gördüğünde korktuğunu belirterek, ''Daha önce 2 kez Türkiye'ye geldim. Türkiye'yi çok seviyorum. Burada arkadaşlarım var. Böyle bir aksilikle karşılaşınca ve kalabalık bir gazeteci ordusu görünce çok korktum. Ben misafirim ve bana yardımcı olmanız gerekiyordu. Ama şimdi her şey yolunda, bir problem yok. O anda bırakın gitmeyi, kaybolmak istedim'' dedi. 
     Boyunluğu takma nedeni sorulan Campbell, uçakta soğuktan dolayı boynunun ağrıması nedeniyle boyunluk taktığını söyledi. 
     Ünlü manken Campbell, daha sonra korumalar eşliğinde havalimanından ayrıldı. 
     
</TEXT>
</DOC>
