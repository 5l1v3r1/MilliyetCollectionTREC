<DOC>
<DOCNO> 193800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sonspo11.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi umutlu, Erol Bulut kadroda... 
</HEADLINE>
<TEXT>

     Yarın akşam deplasmanda Trabzonspor'la karşılaşacak Bursaspor'da Teknik Direktör Gheorehge Hagi, bordo-mavililerin çok güçlü bir takım olduğunu, ama bu zorlu maçtan 3 puanla dönmek istediklerini söyledi. 
     Gheorghe Hagi, lige iyi başlangıç yapamadıklarını, ancak Adanaspor karşısında alınan 6-0'lık farklı skorlu galibiyetin takım üzerinde olumlu etki yarattığını kaydetti. 
     Antrenmanlarda futbolcularının oldukça hırslı çalıştığını anlatan Rumen teknik adam, ''Hafta boyunca antrenmanlarımız çok verimli geçti. Futbolcuların moralleri yerinde ve kendilerine güveniyorlar. Trabzonspor güçlü bir takım ama bu zorlu deplasmandan 3 puanla dönmek istiyoruz'' dedi. 
     Hagi, bonservis sorunu çözümlenen Erol Bulut'un durumuna ilişkin olarak, ''Erol, 2 aydır bizimle çalışıyor. Tüm işlemleri bittiyse, kadroya alacağım'' diye konuştu. 
     
     İSTATİSTİKLERİ DEĞİŞTİRECEĞİZ 

     Bursaspor Basın Sözcüsü Sedat Kaya da, yarın akşam oynayacakları, ''ligin en zor deplasmanı'' olarak nitelendirdiği Trabzonspor maçından puanla dönmeyi hedeflediklerini söyledi. 
     Kaya, Bursaspor'un, Trabzonspor'u sahasında hiç yenemediğini, 7 yıldır beraberlik dahi alamadığını hatırlatarak, yarınki maçta bu istatistiği bozmak istediklerini kaydetti. 
     Trabzonspor'un çok güçlü bir takım olduğunu, özellikle kendi saha ve seyircisi önünde daha etkili oynadığını ifade eden Kaya, ''Avni Aker'in atmosferi her takım için zordur. Ligin en zor deplasmanından puanla dönmeyi hedefliyoruz'' dedi. 
     Kaya, takımda morallerin yerinde olduğunu, futbolcuların zorlu Karadeniz deplasmanından puanla döneceklerine inandıklarını belirterek, ''Hırslı ve arzulu oynarsak, sahadan istediğimiz sonuçla ayrılırız. 6-0'lık Adanaspor galibiyetini unuttuk. Artık sadece Trabzonspor'u düşünüyoruz. Eğer Trabzon'dan istediğimiz puanla dönersek, ligde hızla üst sıralara doğru yükseliriz'' diye konuştu. 
     Bonservis sorunu FIFA tarafından çözülen Erol için Türkiye Futbol Federasyonu'na gerekli müracaatların yapıldığını anlatan Kaya, Teknik Direktör Gheorghe Hagi'nin istemesi halinde, tecrübeli futbolcunun Trabzonspor karşısında forma giyebileceğini sözlerine ekledi. 
     
</TEXT>
</DOC>
