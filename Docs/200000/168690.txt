<DOC>
<DOCNO> 168690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/yazar/tamer.html </URL>
<DATE> 2003/07/11/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Tarım için kafa yormaya var mısınız 
</HEADLINE>
<TEXT>

     "Tarıma da Avrupa standardı geliyor. Hükümet AB'ye uyum çalışmaları kapsamında planlı üretim, kontrol, ortak pazar koşullarına göre standart belirleme, veri tabanı oluşturma çalışmaları başlattı. Tarım Bakanlığı, Ulusal Programda öngörülen Tarım Kanunu, Tohumculuk Kanunu ve üretici birlikleri kurulmasına yönelik tasarı taslaklarını Başbakanlık, ilgili bakanlık ve kuruluşlara gönderdi." 
     
     AB kredileri 
     Haberden öğrendiğimize göre çıkarılacak Tarım Çerçeve Kanunu'nda tarım üreticilerinin ekonomik amaçlı birlik kurmaları mümkün olabilecek. Hem bitki, hem de hayvanlarda pasaport uygulamasına geçilerek, sağlıksız ürünü nerede ve kimin ürettiği kolayca tespit edilecek. AB kredileri doğrudan çiftçilere verilecek. Zeytinyağının üretiminden pazarlanmasına kadar AB ülkesi standartlarına uygun kriterleri belirlemek için Zeytinyağı Kontrol Ajansı kurulacak vs... 
     Amerika'dan e - posta gönderen Mustafa Kovalık adlı okurumun uyarısından yola çıkarak geçenlerde de yazmıştım Gelişmekte olan ülkelerde bundan sonrası için geliştirilecek tarımsal projeler, mutlaka gelişmiş ülkelerinkinden farklı olmalı. Onların izinden giderek onları yakalayabilmemiz ya da rekabet edebilmemiz mümkün değil, tam tersine olsa olsa ara daha fazla açılır. Kaldı ki uzmanlara göre, gelişmekte olan ülkelerde her kesimde verimsizlik diz boyu olduğu için, tarımsal sanayide de AB ülkeleri düzeyinde verime ulaşmak söz konusu değil. Ayrıca kaynakları kıt devletimizin, tarıma günde 1 milyar dolar sübvansiyon sağlayan gelişmiş ülkelerle aşık atması da olanaksız. 
     Tarımda bundan sonrası için değişik modellerin bir arada devreye sokulması gerek. 
     a Rekabet gücümüzün olabileceği, doğru seçilmiş birkaç üründe tarımsal sanayi 
     b Organik tarım 
     c Geleneksel aile tarımı, bahçe tarımı 
     
     Küba'daki bahçe tarımı 
     Önümüzdeki günlerde yayınlayacağım uzman okur mektuplarından da görebileceğiniz gibi geleneksel aile tarımıyla ilgilenen pek yok, hatta bu konuyu gündeme getirdiğim için küçümseyenler bile var. Ben ise özellikle 2 ağır ekonomik krizin yaşandığı ülkemizde, yoksulların oylarıyla işbaşına gelmiş AKP hükümetinin geleneksel aile tarımı ya da bahçe tarımı projesini bir sosyal proje olarak derhal devreye sokması gerektiği kanısındayım. 
     Bu tür projelerin devreye sokulması için ille de Arjantin ya da Küba gibi ülkenin toptan açlık sınırına dayanması şart değil. Küba halkı, Sovyetler Birliği'nin dağılmasından sonra ithalat imkanları sıfıra inince karnını doyurmak için mecburen balkonundaki saksısında, evinin bahçesinde, yani evinin toprak olan her köşesinde sebze - meyve yetiştirmeye koyulmuştu. Sonradan Dünya Bankası da yoksullukla mücadele programı kapsamında Havana'da bir öğretmenin önayak olduğu bu projeye destek verdi. Dünya Bankası, Küba'dan sonra benzeri bir projeyi Karayipler'de de uygulamaya koydu. 
     Kişi başına milli gelire baktığımızda bizim ülkemiz, açlık sınırında yaşayan ülkelerin elbette ki çok uzağında. Ama zenginle yoksul arasındaki gelir uçurumunda dünya şampiyonluğu için yarışıyoruz. Ve son yıllarda açlıktan geceleri uyuyamayan kitlelere her gün yenileri ekleniyor. 
     Oysa ki bu aç insanların bir bölümü, evlerinin kapılarını açtığında önlerine ilk çıkan, alabildiğine toprak. İklim fevkalade müsait. Biraz yönlendirildiklerinde, bahçe tarımıyla önce kendi karınlarını doyurabilir, aç yatmaktan kurtulurlar. Sonra da belki yetiştirdiklerinin bir kısmını satarak para kazanıp, başka malları alabilir hale gelebilirler. 
     
     

</TEXT>
</DOC>
