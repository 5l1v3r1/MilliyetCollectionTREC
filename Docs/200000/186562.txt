<DOC>
<DOCNO> 186562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/yasam/yas04.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
En rezil 'Nobel'ler 
</HEADLINE>
<TEXT>

   Harvard Üniversitesi'nin Nobel ödüllerine atfen 'gereksiz buluşlara' verdiği 'Ig Nobel rezil ' ödülleri, kahkahalar arasında dağıtıldı... 
   DIŞ HABERLER SERVİSİ 
   
   İngilizcede 'rezil' anlamına gelen 'Ignoble'dan türetilmiş 'Ig Nobel' jürisi, kazananları Harvard Üniversitesi'nde törenle açıkladı. Mühendislik dalındaki ödüle "Bir şeyin kötü gitme ihtimali varsa kötü gidecektir" diyen, Murphy kurallarının yaratıcısı Edward Murphy ve George Nichols layık görüldü. Tıp dalındaki ödülü, taksi şoförlerinin beyinlerinin farklı çalıştığını bulan Londra'daki University College, kimya ödülünü ise 'güvercinlerin bronz heykellere neden konmadığı' araştırmasıyla, Japonya'nın Kanazawa Üniversitesi aldı. 
   
   'Tavuklar güzel kişileri tercih eder' 
   Stockholm Üniversitesi'nden üç bilim adamı da, 'tavukların güzel kişileri tercih ettiklerini gösteren' araştırmalarıyla psikoloji ödülünü kucakladı. 
   Bir yaban ördeğinin ölü bir hemcinsiyle çiftleştiğini ilk kez bilimsel olarak ispatlayan Hollandalı araştırmacı da biyoloji ödülünü kazandı. Ig Nobel edebiyat ödülü, 'beyzbol şapkalarını ters takanların oranı'nı inceleyen New Yorklu John Trinkaus'a verildi. 'Ig Nobel' barış ödülünü de, açgözlü akrabaları ve bürokrasideki aksaklık nedeniyle yasal olarak ölü ilan edilen ve bu olaydan sonra bürokrasideki kayıtsızlığa karşı savaş açarak, kendisi gibi hayattayken ölü görünen insanlar için "Ölü İnsanlar Birliği"ni kuran Hindistanlı Lal Bihari aldı. 
   
   
</TEXT>
</DOC>
