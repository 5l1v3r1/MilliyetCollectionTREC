<DOC>
<DOCNO> 185073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/spor/ydilmen.html </URL>
<DATE> 2003/09/28/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Süper Tomas 
</HEADLINE>
<TEXT>

   
   Yıllardır futbolun içersindeyim. Yıldız forvetler vardır, yıldız kaleciler vardır, maçın kader adamlarıdır. Maçın skorlarını belirlerler. Ama bir stoperin de bir maça bu kadar damga vurduğunu ilk kez gördüm. Daum'u kutlamak lazım, Tomas'ı Fenerbahçe'ye kazandırdığı için. Kemik gibi. Çabuk, rakibini yıldırıyor. Kademeyi biliyor. Kafaya çıkıyor. Çok kritik bölgelerde temiz hamleler yapıyor. 
   Dünkü maç oyun disiplinine sadık, ligimizin en iyi fizik gücüne sahip iki takımın mücadelesiydi. Fenerbahçe'de Galatasaray maçı kadrosundan Serhat çıkmış, forvete Tuncay girmişti. Orta saha dörtlüsü Ümit, Selçuk, Aurelio ve Kemal, yaratıcı oyuncu kimliğine bürünmedikleri için maçın büyük bir bölümünde pozisyon bulamadılar. Ve maç orta sahada geçti. 
   Maçın hemen başında Van Hooijdonk'un şanssız bir baraj olsa belki atardı şekilde ayağının kaymasıyla kaçırdığı penaltı oyunun gidişatını etkiledi. Bunun ispatı Fenerbahçe golünden sonra Gençler'in ailece hücum etmesiydi. Son bölümlerde Daum bir hamle yaparak iki ofansif oyuncu Yusuf ve Serhat'ı birlikte oyuna soktu. Bu Fenerbahçe'nin ofansif yönde üretken olmasını sağladı. Zaten golü de ne kadar defans ve kalecinin hatası olsa da Yusuf'un mükemmel ara pası ve Serhat'ın klasik ayağını sokması çoğu forvet bunu yapmıyor getirdi. 
   Gençlerbirliği takımı maç içinde şanssızlıklar yaşadı. Orta sahanın en verimli oyuncusu Serkan, Ali Tandoğan'ın yokluğunda sağ tarafta oyuna başladı. Bülent Akın'ın çıkmasıyla orta sahaya geçti. O bölümlerde Gençler daha iyi oynuyordu. Bu kez de Flip sakatlandı. Serkan üçüncü kez yer değiştirip, sola geçti. Ersun Yanal hocayı canı gönülden kutluyorum. Helal olsun, iki yıldır böyle nefis bir takımı futbolseverlere sunduğu için. Gençler de en az bir puanı hak eden oyun oynadı. Özet olarak maçın bende bıraktığı iz, iyi futbol olmasa da her iki takımın oyun disiplini, Tomas'ın performansı, İsmet Arzuman'ın penaltıyı tekrar ettirmeliydi on numaralık yönetimi ve Fenerbahçe taraftarının stadı doldurmasıydı. 
   
      
   
   
</TEXT>
</DOC>
