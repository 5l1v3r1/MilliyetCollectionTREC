<DOC>
<DOCNO> 182762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/dunya/adun.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bak şu Coni'nin derdine 
</HEADLINE>
<TEXT>
   Mehmetçik gelsin, biz eve dönelim 
   Amerikan askerleri, Türk askerinin yolunu gözlüyor. Türkiye'den gelecek askerleri heyecanla beklediklerini söyleyen Coniler, böylece kendilerine eve dönüş şansı doğacağını belirtiyor 
      DIŞ HABERLER SERVİSİ 

   
   ABD yönetiminin her kademesinden Türk askerinin Irak'ta görev alması yolunda çağrılar sürerken, Irak'taki Amerikan askerlerinin de Mehmetçik'i dört gözle ve heyecanla beklediği ortaya çıktı. 
   Türk askerinin bölgeye gönderilmesiyle ilgili görüşleri sorulan Amerikan askerlerinin tümü, Türk askerlerini Irak'ta görmeyi çok istediklerini ifade etti, bazıları da şakayla karışık, "Türk askerinin bölgeye konuşlanmasıyla kendileri için eve dönme şansının doğacağını, bu nedenle Türkiye'den gelecek askerleri heyecanla beklediklerini" söyledi. 
   
   Halkla kaynaşırlar 
   Bağdat ve çevresindeki üslerde görüştüğü Amerikan askerlerinden edindiği izlenimlerini aktaran AA muhabirine göre, askerlerin büyük bir kısmı, Irak'ta başka ülkelerin yardımlarına ihtiyaçları olduğunu, Türk askerlerinin, tecrübeleri sayesinde Irak'ın sorunlarını çözmede kendilerine yardım sağlayabileceklerini ve birlikte büyük işler yapabileceklerini ifade etti. 
   ABD askerleri, Türk askerlerinin Irak'ın yeniden yapılanmasında öncü rol oynayacağına, ayrıca Müslüman oldukları için Irak halkıyla Amerikalılardan çok daha iyi kaynaşacağına işaret etti. 
   El Sadun Caddesi'nde devriye gezen Çavuş McMillon ise daha önce Kosova'da Türk askerleriyle birlikte görev yaptığını ve bu nedenle Türk askerini tanıdığını belirterek, Türk ordusunun tecrübesi ve yeteneğiyle Irak'ta çok büyük işler yapacağından emin olduğunu söyledi. 
   
   İnanılmaz bir şey 
   Irak'a Türk askerinin gönderilmesi ihtimalinden haberleri olmadığını söyleyen bazı ABD askerleri ise bunu şaşkınlık ve sevinçle karşıladıklarını gizlemediler. 
   Nitekim Filistin Oteli önünde mevzilenen Amerikalı askerlerlerden isminin açıklanmasını istemeyen biri, böyle bir ihtimalden kendilerine söz edilmesinin ardından, heyecanlanarak, "Ciddi mi Bu inanılmaz bir şey" dedi. Askerlerin bazıları da, şakayla karışık olarak, "Türk askeri gelsin ki biz evimize gidelim" diye konuştu. 
   Bağdat Uluslararası Havaalanı yakınlarındaki, eski adı El Ridvaniye Sarayı olan Victory Üssü'ndeki Amerikalı askerler de, diğerleriyle benzer görüşler öne sürdü. 
   
   
   
</TEXT>
</DOC>
