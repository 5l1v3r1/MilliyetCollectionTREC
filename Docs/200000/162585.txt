<DOC>
<DOCNO> 162585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/siyaset/siy02.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevitler'in evi 'temiz'lendi... 
</HEADLINE>
<TEXT>

Tüberküloza yakalanan ve yaklaşık 1 aydır GATA'da tedavi olan Rahşan Ecevit'in Oran Sitesi'ndeki evine giden bir temizlik şirketi, halı ve perdeleri yıkadı 
     ANKARA Milliyet 

     Siyasetin yanı sıra ev işlerini de kendisi yaptığı için zaman zaman eleştirilen DSP Genel Başkanı Bülent Ecevit'in eşi DSP Genel Başkan Yardımcısı Rahşan Ecevit'in hastanede tedavi gördüğü sırada ilk kez evinin bir temizlik şirketince temizlendiği ortaya çıktı. 
     
     Büyük temizlik yapıldı 
     Gülhane Askeri Tıp Akademisi'nde bir aydır tüberküloz teşhisiyle tedavi gören Ecevit'in Oran Sitesi'ndeki çalışma ofisine bir temizlik şirketinin gittiği belirtildi. Şirketin uzun süredir hastanede bulunan Ecevit çiftinin evindeki halı ve perdeleri yıkayarak büyük bir temizlik yaptığı kaydedildi. 
     Tempo dergisinin son sayısında yer alan bir haberde ise Rahşan Ecevit'in iyi beslenemediği ve sağlıklı koşullarda yaşamadığı için tüberküloza yakalandığı öne sürüldü. GATA Komutanı Ömer Keçegil'in, Ecevit çiftine bir sürpriz yaparak Oran'daki eve bir ekip gönderdiği, bu ekibin evi baştan aşağı temizleyip sağlıklı koşullara kavuşturduğu iddia edildi. 
     
DSP'nin belediye adayları tamam      Ecevit, eşinin tedavi gördüğü GATA'daki odasında dün gazetecilerle sohbet etti. Eşinin ve kendisinin durumunun iyi olduğunu belirten Ecevit, AKP'nin uluslararası ilişkilerde çok gaf ve yanlışlar yaptığını vurguladı. Bu arada, yerel seçimler için hazırlıklarını tamamlayan DSP'de Tayfun İçli Ankara, Masum Türker de İstanbul'dan Büyükşehir Belediye Başkanlığı için aday olacak. 
     

</TEXT>
</DOC>
