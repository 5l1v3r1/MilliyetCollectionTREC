<DOC>
<DOCNO> 177823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sondun25.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Necef'te bomba patladı 3 koruma öldü, 10 yaralı... 
</HEADLINE>
<TEXT>

     Irak'ta Şiilerin en önde gelen din adamlarından Muhammed Said El Hekim'in Necef'teki evine yerleştirilen bombanın patlaması sonucu 3 koruma görevlisi öldü, aile üyeleri dahil 10 kişi yaralandı. 
     El Hekim'in boynundan sıyrıkla kurtulduğu saldırı, gaz silindirine bağlı kablolu bir patlayıcıyla yapıldı. Necef'te bugün patlayan bomba, öğle namazından hemen sonra infilak etti. 
     Saldırıyla ilgili bilgiyi, uzun yıllar İran'da sürgün hayatı yaşadıktan sonra Saddam Hüseyin iktidarı Amerikan askerlerince devrilince Irak'a dönen Şii lider Abdulaziz El Hekim verdi. Abdulaziz El Hekim, savaştan önce İran'da üslenmiş Irak İslam Devrimi Yüksek Konseyi'nin önderiydi. 
     Iraklı Şii liderler, Saddam Hüseyin 9 Nisan'da iktidardan uzaklaştırıldıktan sonra ölüm tehditleri alıyorlardı. 
     Nüfusu 24 milyon olan Irak'ın yüzde 60'ı Şiilerden oluşuyor. 
     
</TEXT>
</DOC>
