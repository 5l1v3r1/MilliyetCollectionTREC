<DOC>
<DOCNO> 166116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/siyaset/siy02.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’ye değil bize sır 
</HEADLINE>
<TEXT>

Milli Savunma Bakanlığı, 4 AWACS uçağının alımı hakkında TBMM’ye bilgi vermezken, satışla ilgili tüm bilgilerin ABD Kongresi’nde açıklandığı ortaya çıktı 
     UTKU ÇAKIRÖZER Ankara 

     TBMM’den gizlenen AWACS projesine ilişkin bilgilerin ABD Kongresi’nde açıklandığı ortaya çıktı. Hava Kuvvetleri Komutanlığı’nın ihtiyacı olan 4 "havadan erken uyarı ve kontrol uçağı" alımı projesine AWACS ilişkin usulsüzlük iddialarını araştıran TBMM Yolsuzlukları Araştırma Komisyonu’nun istediği belgeler, Milli Savunma Bakanlığı’nca MSB "ticari sır" olduğu gerekçesiyle gönderilmedi. 4 Haziran 2002’de imzalanan 1,5 milyar dolarlık anlaşmanın Türkiye açısından en hassas bölümü olan teknoloji transferine ilişkin bölümünün de içinde olduğu tüm belgelerin, Amerikan yasaları uyarınca geçen yıl ABD Kongresi’nin onayına sunulduğu ortaya çıktı. 
     MSB, komisyon incelemelerinin sonucunu bekleme ihtiyacı görmeden, bir yıldır bekletilen anlaşmayı 23 Haziran’da yürürlüğe soktu. Savunma Sanayii Müsteşarlığı da, üç kez yazı göndererek projeyle ilgili belge isteyen TBMM Komisyonu’na, "ticari sır" olduğu gerekçesiyle olumsuz yanıt verdi. 
     Komisyon üyesi AKP Milletvekili Fahrettin Poyraz, Meclis’ten saklanan bu bilgilerin ABD Kongresi’ne sunulduğunu basından öğrendiklerini söyledi. Poyraz, çalışmalar sırasında "sır" engeli nedeniyle araştırmaları derinleştiremediklerini belirterek, bu konuya dikkat çekeceklerini bildirdi. Poyraz, "Sadece AWACS’ta değil onlarca konuda bürokratlar ticari sır’ gerekçesine sığınıyor" dedi. 
     Poyraz, belgeleri göndermeyen MSB’den komisyona gönderilen yanıtlardan birinde Amerikan firması Boeing’in Türkiye’ye dava açabileceği uyarısında bulunulduğunu açıklayarak, "Bürokratlardan bu kadar enterasan yanıt geleceğini ummazdık. İstediğimiz belgeleri göndermiyorlar, bir yandan da firmanın haklarına dikkat çekiyorlar" diye konuştu. 
     
     Milletvekilleri isterse olur 
     Milletvekillerinin "soruşturma" istemesi halinde kurulacak bir komisyon, "ticari sır" niteliğinde gizli tutulan bilgilere de ulaşıp yolsuzluk olup olmadığını ortaya çıkarabilecek. Komisyonun AWACS projesiyle ilgili tüm belgelere ulaşamadığı için tam bir kanaate sahip olamadığını kaydeden Poyraz, "Milletvekilleri iddiaları araştırmak isterse, denetim yolları açık. Bir soruşturma önergesiyle komisyon kurulması halinde ticari sır engeli de ortadan kalkacağından gerçekler gün ışığına çıkarılabilir" dedi. 
     

</TEXT>
</DOC>
