<DOC>
<DOCNO> 181954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sonspo24.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Altınsay Oktay ve Demirören'nin yazılı istifa beyanı yok 
</HEADLINE>
<TEXT>

     Beşiktaş'ta, yöneticiler Yıldırım Demirören ile Kıvanç Oktay'ın istifa ettiklerini açıklamalarının ardından kulüp yönetim kurulu, başkan Serdar Bilgili yönetiminde olağanüstü toplanarak, durum değerlendirmesi yaptı. 
     Akaretler'deki kulüp binasında gerçekleştirilen ve yöneticilerden Hüsnü Güreli, Haşmet Bedii Kürüm, İsmail Ünal, Levent Erdoğan, Behçet Ümitlen, Cem Bilge ve İbrahim Altınsay'ın katıldığı toplantı yaklaşık 3 saat sürdü. 
     Toplantının ardından açıklamalarda bulunan İbrahim Altınsay, Yıldırım Demirören ile Kıvanç Oktay'ın şu ana dek yönetim kuruluna yazılı olarak istifalarını sunmadıklarını belirterek, ''Dün akşam geç saatlerde başkanımız ve bazı yöneticilerimize ulaşan sözlü beyanları ve bunun neticesinde medyaya yansıyan haberler var. Yönetim kurulu üyelerimizin tamamı tek vücut olarak sonuna kadar başkan Bilgili'nin yanında yer alacaklarını beyan ettiler'' dedi. 
     Altınsay, yöneticilerden Levent Erdoğan'ın ise, Demirören ile Oktay'ın istifalarını yazılı olarak sunmaları durumunda istifa edeceğini açıkladığını dile getirdi. 
     İbrahim Altınsay, siyah-beyazlı takımın önemli bir dönemeçte olduğunu vurgulayarak, ''Camiamız hiçbir kaygıya kapılmasın. Bütün birimlerimiz aynı kararlılıkla çalışmalarına devam edecektir'' dedi. 
     Demirören ile Oktay'ın istifalarını yazılı olarak sunması durumunda kendisinin de istifa edeceğini açıklayan Erdoğan, kulüp binasından ayrılırken, basın mensuplarının sorularını yanıtsız bıraktı. 
     
</TEXT>
</DOC>
