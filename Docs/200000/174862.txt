<DOC>
<DOCNO> 174862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/sontur02.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Beşiktaş'ta bomba alarmı... 
</HEADLINE>
<TEXT>

     Beşiktaş'ta bir caddeye bırakılan tahrip gücü yüksek 2 ayrı bomba, uzman ekiplerce fünye kullanılarak kontrollü şekilde patlatıldı. 
     gece saat 01.00 sıralarında temizlik yapan belediye görevlisi Servet Önal, Dikilitaş Emirhan Caddesi'ndeki bir çöp bidonu yanında saate benzeyen bir düzenek buldu. 
     Bu düzeneği saat sanarak alan Önal, bir süre yürüdükten sonra yolda karşılaştığı bir kişi tarafından ''bomba olabilir'' şeklinde uyarıldı. 
     Bunun üzerine düzeneği geri getirerek aynı çöp bidonu yanına atılan bir sandalyenin üzerine bırakan Önal, daha sonra durumu polise bildirdi. 
     Olay yerine gelerek çevre güvenliğini alan polisler, durumdan bomba imha uzmanlarını da haberdar etti. Kısa sürede olay yerine gelerek, koruyucu kıyafet giyen bomba uzmanı, fünye kullanarak düzeneği patlattı. 
     Patlamanın ardından yapılan incelemelerde, düzeneğin zaman ayarlı ve tahrip gücü yüksek bir bomba olduğu belirlendi. 
     Bu olaydan yaklaşık 1.5 saat sonra ''155'' numaralı ''Polis İmdat'' telefonunu arayan bir kişi, aynı caddenin Barboros Bulvarı ile kesiştiği yerde bulunan askeri lojmanlar, darphane ile bir otomobil bayiinin arasında başka bir şüpheli çanta olduğunu bildirdi. 
     İhbarı değerlendirerek, kaldırım ile cadde arasına koyulan çantayı bulan polis, içinde bomba olabileceğinden şüphelenerek yine uzman ekipleri olay yerine çağırdı. 
     Çevresine emniyet şeridi çekilen ve bulunduğu nokta araç trafiğine kapatılan çanta, koruyucu elbisesini giyen bomba imha uzmanı tarafından, fünye kullanılarak tahrip edildi. Önce 3 ayrı küçük patlama olan çantada, daha sonra da şiddetli bir patlama gerçekleşti. 
     Yapılan incelemeler sonucu çantada, zaman ayarlı ve tahrip gücü yüksek bomba olduğu anlaşıldı. 
     Bu bombanın tahrip gücünün, aynı caddede daha önce imha edilen bombadan daha yüksek olduğu ve muhtemelen polise tuzak amacıyla hazırlandığı belirtildi. 
     
     BOŞ PAKETLER 

     Bu olayların ardından yine Beşiktaş'taki Barboros Sokak'ta bulunan ve polislerce kontrol edilen başka bir şüpheli kutuda ise patlayıcı maddeye rastlanmadı. 
     Öte yandan, aynı saatlerde Taksim Sıraselviler Caddesi'ndeki Maksim Gazinosu önü, Ümraniye Atakent Türkler Caddesi ve Vatan Caddesi üzerindeki Fatih Kaymakamlığı bahçe duvarının önünde görülen şüpheli çanta ve poşetler de polislerce kontrol edildi. Bu paketlerde herhangi bir patlayıcı maddeye rastlanmadı. 
     Polis, bu tür şüpheli paket, çanta ve poşetler üzerinde kent genelindeki uygulamalarını yoğunlaştırdı. 
     
</TEXT>
</DOC>
