<DOC>
<DOCNO> 159178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/yasam/yas07.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İrem ve Gülşen'e avuç avuç yardım 
</HEADLINE>
<TEXT>

'Onlara bir avuç dolar yeter' manşetiyle Milliyet'in gündeme getirdiği minik yapışık ikizlere Türkiye'den yardım teklifi yağıyor 
     HALUK ATALAY İstanbul 

     Öğretmen İsa Gülbetekin'in 6 ay önce dünyaya gelen siyam ikizi çocukları Gülşen ile İrem Gülbetekin'in dramı, yardımseverleri harekete geçirdi. İkizleri ayıracak operasyon için gerekli ilacın bedeli olan 8 bin doların "estetiğe girdiği" gerekçesiyle karşılanmadığını Milliyet'ten öğrenen okurlar, aileye art arda destek vermeye başladı. 
     
     Levent konser verecek 
     Antalya'dan bir oteller zinciri, siyam ikizlerinin tüm tedavi masraflarını karşılayacağını bildirdi. Aileyle görüşen kuruluş, isminin açıklanmasını ise istemedi. 'Bir avuç dolar onlara yeter' başlıklı haberin kendisini çok etkilediğini söyleyen sanatçı Haluk Levent de, Kasaba Bar'da vereceği konserin hasılatını aileye vereceğini açıkladı. 
     
     Sandık Bizi aşar 
     Bu arada Gülbetekin'in durumuna üzüldüğünü belirten Emekli Sandığı Genel Müdürü Naci Yatbaz ise, "Aile, Emekli Sandığı'na bağlı ama emekli değil. Konu tamamen Maliye Bakanlığı ve Sağlık Bakanlığı'yla ilgili. Elimden bir şey gelse zaten şu ana kadar çözmüştüm. Bana göre bu operasyon estetik sayılmaz" dedi. 
     

</TEXT>
</DOC>
