<DOC>
<DOCNO> 180800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/magazin/amag.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Demi Moore'a özenip kilo verdi 
</HEADLINE>
<TEXT>

   Hayatında ilk kez birine özendiğini söyleyen Hülya Avşar, aktris Demi Moore'u örnek alıp, 5 kilo zayıfladı 
      İLKNUR GÜLMEZ İSTANBUL 
   
   YENİ yayın döneminde Kanal D'de 'Hülya Avşar Show' için kamera karşısına geçecek olan sanatçı, ekrana pek çok sürpriz ve yenilikle döneceğini söyledi. Hülya Avşar, Kanal D'nin tanıtım çekimlerinde de incelmiş bedeni ve siyah balyajlı saç modeliyle ilgi gördü. 
   
   'Yuvarlak hatlıyım ama..' 
   AYVALIK'TA tatil yaparken 5 kilo verdiğini söyleyen Avşar, şöyle konuştu "Daha da kilo vereceğim. Hayatımda hiç kimseye hayranlık duymadım, özenmedim. Ama son zamanlarda Demi Moore'un halini o kadar beğendim ki 'Bir kadın o zayıflıkta olmalı' diye düşündüm. Gerçi ben çok yuvarlak hatlıyım, o kadar zayıf olamam ama çok kilo vermeyi taktım. Tekrar almayayım diye yavaş yavaş kilo veriyorum." 
   
   'Politika okudum' 
   BİR aydır televizyon seyretmediğini de belirten Avşar şunları söyledi "İki gazetem var, sadece onları okudum. Ailemle birlikte güzel bir tatil yaptığım için ve televizyon izlersem sinirlerimin bozulacağına inandığım için her şeyden uzak durdum. Daha çok politika ve ekonomiyle ilgili şeyler okudum." 
   
   
</TEXT>
</DOC>
