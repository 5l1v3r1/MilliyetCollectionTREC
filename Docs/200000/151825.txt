<DOC>
<DOCNO> 151825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sondun11.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
"Fransa, Türkiye'den Kuzey Cephesi açılmasını engelledi" 
</HEADLINE>
<TEXT>

     ABD Temsilciler Meclisi'nin eski Başkanı Newt Gingrich, Türk halkının yüzde 95'inin Irak savaşına karşı olmasından Amerikan Dışişleri Bakanlığı'nı sorumlu tutarken, ''Bütün dünyada ABD'ye karşı kampanya yürüten'' Fransa'nın, Türkiye'den kuzey cephesinin açılmasını engellediğini savundu. 
     Washington'da, American Enterprise Institute AEI adlı düşünce kuruluşunda Irak'ın geleceği konulu bir toplantıda konuşan Gingrich, ağırlıklı olarak, ABD Dışişleri Bakanı Colin Powell'ın politikalarını eleştirdi. 
     Türk halkının yüzde 95'inin savaş karşıtı olmasını örnek gösteren Gingrich, bunun nedenini, ABD Dışişleri Bakanlığı'nın başarısız iletişimine bağladı ve ''Etkili politika izlenseydi, Türkiye'de bize yüzde 35-40 destek gelebilirdi. Çoğunluk olmazdı belki, ama belli bir azınlık bize hak verebilirdi. Halkın işkence gördüğü, terörizmle bağlantılı bir Irak'a komşu olmanın Türkiye için uzun dönemde zararlı olduğuna inananlar bulunabilirdi'' dedi. 
     Gingrich, kuzey cephesinin açılamamasından, ''Powell'ın başarısız diplomasisini'' sorumlu tutarken, ''Neyse ki ABD Savunma Bakanlığı, şans esiri, Türkiye'den gereken desteği alabildi'' diye konuştu. 
     Amerikan askerlerinin Türk topraklarında konuşlandırılmasına ilişkin tezkerenin TBMM'de 1 Mart'ta reddedilmesi konusuna değinen Gingrich, ''Fransa, ABD'nin tutumuna karşı bütün dünyada bir kampanya yürüttü. Bu çerçevede, ABD askerinin kuzey cephesi açmasına imkan sağlayacak Meclis oylamasında karşı oy verilmesi için, Fransa Türklerin kolunu büktü'' ifadelerini kullandı. 
     Benzer bir iddia da, AEI düşünce kuruluşunun uzmanlarından Michael Ledeen tarafından ortaya atıldı. Ledeen, ''Fransız ve Alman hükümetleri, Türk muhalefet partilerine, koalisyonun savaş çabalarına yardımcı olmaları halinde, Türkiye'nin bir nesil boyunca Avrupa dışında bırakılacağını söyledi'' iddiasında bulundu. 
     
     POWELL'A SUÇLAMALAR 
     Gingrich, ABD Dışişleri Bakanı Colin Powell'a yüklenirken, BM Güvenlik Konseyi'nden Irak savaşına destek çıkarılmasında izlenen politikayı eleştirdi. Gingrich, BM silah gözlemcilerinin başı Hans Blix'in, savaş karşıtlığının bilinmesine karşın görevlendirilmesinin, BM'deki belirsizlik sürecinin yanlış politikaların eseri olduğunu savundu. 
     Newt Gingrich, Pentagon'un, Avrupa ve Ortadoğu'da kaybedilen kamuoyu desteğini kazanmak için çaba gösterdiğini ve bütün dezavantajlara rağmen çarpıcı bir zafer kazandığını söyledi. Eski Meclis Başkanı, ''ABD Merkez Kuvvetler Komutanı Tommy Franks ve Pentagon, Dışişleri gibi başarısız olsaydı, Kuveyt, Suudi Arabistan'daki üs, özel kuvvetlerimizin Ürdün'den geçmesi de mümkün olmayabilirdi ve savaş çok zorlaşabilirdi'' dedi. 
     Ancak Dışişleri Bakanlığı'nın, kazanılan zaferin meyvalarını heba edecek yeni politikalar üzerinde çalıştığını savunan Gingrich, Powell'ın, teröre destek veren Suriye'yi ziyaret etme hazırlıklarını da eleştirdi. Gingrich ayrıca, Powell'ın, İsrail-Filistin barış görüşmeleri için BM, Avrupa Birliği, Rusya ve ABD'den oluşan bir sistem kurma çabalarının da ABD politikalarına ters olduğunu savundu. Newt Gingrich, ''Son beş ayda, BM, AB ve Rusya hakkında çok şey öğrendik. İsrail-Filistin konusunda da, mesela ABD Başkanı George W. Bush bir karar verecek ve diğerleri desteklemeyince bu karar geçersiz olacak. Bu, kabul edilemez'' diye konuştu. 
     ABD Dışişleri Bakanlığı'nın Yakın Doğu dairesinin de ''zayıf'' olduğunu savunan Gingrich, Irak'ta yeni hükümeti oluşturacak bu adamların, Suriye, İran ve Suudileri ürkütmemek için seçildiğini ve bu durumun, Bush'un amaçlarına ters olduğunu ileri sürdü. 
     Irak'ın yeniden imarı sürecinde, ABD Dışişleri Bakanlığı'na bağlı Amerikan Ulusal Kalkınma Ajansı'nın USAID söz sahibi olmasına da karşı çıkan Gingrich, ''Amerikan özel şirketlerine bırakılsaydı, bir yaz içinde Irak'ın tamamı imar edilirdi'' dedi. 
     





</TEXT>
</DOC>
