<DOC>
<DOCNO> 187581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sonspo31.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Karaman G.Saray'a favoriyiz ama 16 sezondur da yenemiyoruz 
</HEADLINE>
<TEXT>

     Çaykur Rizespor, Galatasaray ile sahasında yapacağı maçın hazırlıklarını sürdürüyor. 
     Teknik direktör Hikmet Karaman, herkes tarafından Çaykur Rizespor'un iyi bir futbol oynadığını ve maçın favorisi olarak gösterildiğini dile getirerek, ''Galatasaray karşısında favori olduğumuz değil, 16 sezondur galip gelemediğimiz işlenmeli'' dedi. 
     Karaman, Rize şehri olarak çok akıllı ve uyanık olmak zorunda olduklarını da ifade ederek, şöyle konuştu 
     ''Galatasaray'ın iyi olmadığı konuşuluyor, ancak Galatasaray her zaman Galatasaray'dır. Daha önce oynadığı maçlar ve kalitesi ortada. Onun için çok dikkatli olmak ve çok çalışmak zorundayız. Yapmış olduğumuz hataları tekrarlamamalıyız. Maç öncesi söylenenleri düşünmeyip, maça iyi konsantre olmalıyız.'' Yeşil-mavili takımın taraftarına da büyük iş düştüğünü belirten Karaman, ''Taraftarımız, bize 12. adam olarak en çoşkulu ve centilmen biçimde destek versinler. Onları sahamızda bu sezon hiç üzmedik. Yine üzmemek için de mücadelemizi yapacağız'' diye konuştu. 
     Karaman, Nijeryalı futbolcu Raphael'in bu akşam ülkesinden döneceğini ve Rize'de olacağını da sözlerine ekledi. 
     
</TEXT>
</DOC>
