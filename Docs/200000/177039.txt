<DOC>
<DOCNO> 177039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sontur16.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat Kabızlık "kolon kanseri" habercisi... 
</HEADLINE>
<TEXT>

     Uzmanlar, özellikle 50 yaş üzerindeki kişilerde görülen kabızlığın ''kolon kanseri'' habercisi olduğunu belirterek, kabızlık ortaya çıktığında vakit kaybedilmeden doktora başvurulması gerektiğini belirtiyorlar. 
     Acıbadem Hastanesi Gastroenteroloji-Hepatoloji Uzmanı Prof. Dr. Nadir Kaya, 50 yaş üzerindeki kişilerin kabızlık konusunda dikkatli olması gerektiği belirterek, bu yaş sonrasında kabızlık rahatsızlığının kolon kanserine neden olabileceğini söyledi. 
     Kabızlığın ''utanma'' hissi ile doktora gitmekten çekinilen hastalıklar arasında yer aldığını belirten Prof. Dr. Kaya, ''Oysa önemli hastalıkların habercisi sayılan kabızlık, ortaya çıktığında vakit kaybetmeden doktora başvurmak gerekiyor'' diye konuştu. 
     
     TÜRK HALKININ YÜZDE 20'Sİ KABIZ 
     Prof. Dr. Kaya, kabızlığın Türk toplumunun yüzde 20'sinde görülen ve önemsenmesi gereken bir hastalık olduğunu, kadınlarda erkeklere oranla daha fazla görülen bu sorunun kişilerin günlük yaşam kalitesini etkileyebileceğini belirtti. 
     Günde 3 ile haftada 3 kez tuvalet ihtiyacının giderilmesinin normal kabul edildiğini belirten Prof. Dr. Kaya, bunun dışındaki durumlarda kabızlıktan söz edilebileceğini ve bu kişilerin gecikmeden bir uzmana başvurması gerektiğini söyledi. 
     
     HATALI BESLENME KABIZLIK NEDENİ 
     Kabızlığın hamilelikte, çocukluk çağında ve 65 yaş üzerinde sık görülen bir rahatsızlık olduğunu söyleyen Prof. Dr. Kaya, bu kişilerde görülen kabızlığın nedeninin hatalı beslenme ve yeterli miktarda su tüketilmemesi olduğunu belirtti. 
     Prof. Dr. Kaya, ayrıca, posalı, düşük lifli diyetlerin, düzensiz yapılan egzersizlerin, yatıştırıcı ilaçların, demir preperatların ve idrar söktürücülerin kullanılmasının, yeterli sıvı tüketilmemesinin, seyahat sırasında yeme alışkanlıklarının değişmesinin ve bazı hastalıkların da kabızlığa neden olduğunu kaydetti. 
     
     ÖNERİLER 
     Kabızlık şikayeti yaşandığında sebze, meyve, kepek ağırlıklı beslenme yapılması ve bol sıvı tüketilmesi gerektiğini belirten Prof. Dr. Kaya, kabızlık sorunu yaşayanlara şu önerilerde bulundu 
     ''Günlük tuvalet ihtiyacı zamanının değişmemesi gerekir. Belli bir tuvalet zamanı belirlenmeli ve bu hiçbir zaman ve hiçbir koşulda değişmemeli. Bağırsak hareketleri o zamana göre kendisini ayarlamakta. Tedavide yüksek lifli diyet, bol sıvı, egzersiz, aynı saatte tuvalet alışkanlığı edinme önerilmeli. Yaşam biçimini düzenlemek kabızlığı genellikle önlemekte. Tüm önlemlere rağmen kabızlık düzelmiyor ise yumuşatıcı ilaçlar almak gerekebilir.'' Prof. Dr. Kaya, kabızlık sorununun görülme sıklığının yaşla beraber artığını, 50 yaş üzerindeki insanlarda görülen kabızlığın önemli hastalıkların habercisi olduğunu belirterek, 50 yaş üzerinde doktora kabızlık şikayeti ile başvuranlarda kolon kanseri olasılığı üzerinde durulması gerektiğine işaret etti. 
     
</TEXT>
</DOC>
