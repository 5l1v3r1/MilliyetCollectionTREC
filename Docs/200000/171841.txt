<DOC>
<DOCNO> 171841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/ekonomi/aeko.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Uzanlara 'yavuz hırsız' benzetmesi 
</HEADLINE>
<TEXT>

   Başbakan Erdoğan, 'Biz off - shore hesaplarını ödüyoruz. Ama İmar Bankası hesabı ödenmiyor' diyen Uzanlar'a Yavuz hırsız ev sahibini bastırırmış' yanıtını verdi 
      BURSA DHA 
   
   Başbakan Tayyip Erdoğan, el konulan İmar Bankası'nın sahiplerinin, "Biz off - shore hesaplarını ödüyoruz. İmar Bankası'nın hesapları ödenmiyor" iddiaları ile 'yavuz hırsız, ev sahibini bastırır' anlayışı içerisinde olduklarını söyledi. İmar Bankası'na yatırdığı 10 bin euro'sunu alamayan Kamil Çetin'in banka cüzdanını eline alan Başbakan Erdoğan, "Türkiye'de ilginç şeyler oluyor. Zamanı gelince bunları anlatacağız" dedi. 
   Bursa Ticaret ve Sanayii Odası tarafından yaptırılacak Endüstri Meslek Lisesi'nin temel atma törenine katılan Erdoğan, burada korumaların uzaklaştırmaya çalıştığı, "Paralarım gitti. Paralarımı yatırdım, simit satıp kazandığım paralarımı alamıyorum. Başbakanıma güveniyorum" diyen Kamil Çetin'i görüp, yanına çağırdı. 
   
   'Hesaplarda çelişki var' 
   Kamil Çetin, İmar Bankası'nda 10 bin euro tutarında hebarı bulunduğunu ve parasını alamadığı için mağdur durumda olduğunu anlatınca Erdoğan, bu konuda herhangi bir açıklama yapmamasına rağmen, bu sefer kendisini konuşmak zorunda olduğunu söyledi. İmar Bankası'nın hesaplarında bir çok çelişki olduğunu, ödemelerin bu yüzden geciktiğini anlatan Erdoğan, şunları söyledi 
   "Hesapları bile bilinmeyen, nasıl bir hesap tutulmuş, nerede ne miktarda... Ortada bir meçhul var. Bunu ben söylemiyorum, BDDK'nın başkanı söylüyor. Şu anda bu incelemeler bitmeden, BDDK ödemelere başlayamıyor. Ama BDDK, ödemeye başlayacaktır. Çünkü devletin güvencesi var. Fakat ne yazık ki, bu bankanın sahibi diye gözükenler, bu bankanın sahibiyiz diye dolaşanlar, Biz şu anda off - shore hesaplarını ödüyoruz. Ama İmar Bankası hesabı ödenmiyor' gibi bir şeyle, 'Yavuz hırsız ev sahibini bastırırmış' kabilinden bir anlayışla buna yaklaşıyorlar." 
   Erdoğan, İmar Bankası'yla ilgili yürütülen soruşturmanın sonuçlarının BDDK ve hükümet tarafından açıklanacağını, ayrıca konunun yargıya intikal ettirileceğine belirterek, şöyle konuştu 
   "Şunu bilmenizi istiyorum, Türkiye Cumhuriyeti'nde artık yolsuzluğa prim vermeyecek bir devlet var. Vatandaşını mağdur etmeyecek bir hükümet var. Ve bizler mağduriyetlere asla göz yummayız. Ancak, şu anki denetlemelerin belli bir noktaya ulaşması lazım. Ondan sonra zaten BDDK ödemelerini yapacaktır." 
   
   Adabank'ta haftasonu mesaisi    Dilek TAŞ 
   Önceki gece, yönetiminde iki üyesi bulunan Adabank'ın diğer yöneticilerinin yerine de atama yapan BDDK yetkilileri dün de bankanın genel müdürlüğünde incelemelerde bulundu. BDDK yetkililerinin bankadan ayrılırken ellerinde bulunan dosyaların üzerinde, imza sirküleri, TMSF YKK, BDDK ve 'ihtarlar' yazdığı görüldü. BDDK önceki gece yaptığı açıklamada, Uzanlar'ın ikinci bankası olan Adabank'taki gelişmeleri yakından takip etmek için yönetim kuruluna atamalar yaptığı açıklamıştı. 
   
   Forbes Uzan'a dokunulmazlık dönemi bitiyor    Forbes dergisinde "Türk milyarder masanın diğer yanında" başlığıyla yer alan yazıda Cem Uzan kasdedilerek, "Türkiye'nin mavi gözlü milyarderi için dokunulmazlık dönemi sona eriyor" denildi. "Yüzlerce mahkeme savaşı, hissedarların dolandırıcılık suçlamaları ve Motorola ile Nokia'yla yaşanan münakaşalardan sonra tartışma 42 yaşındaki Cem Uzan'ın tuzağa düşmesiyle sürüyor" ifadesi yer alan yazıda, şöyle devam edildi 
   
   'Petkim'de ödeme yapamayabilirler' 
   "Yazın sıkıntılı günleri, Uzanlar'ın devlet petrokimya üreticisi Petkim için en yüksek teklifi sunmalarından birkaç hafta sonra geldi. Global Securities, Uzanlar'ın bankalarındaki fonlara ulaşamadan, ya da elektrik tesislerinden nakit alamadan, 605 milyon doları Petkim'e ödemenin mümkün olamayabileceği görüşünü bildirdi." 
   Yazıda, "Hükümet yetkilileri, imar Bankası aktiflerinin büyük bir bölümünün mudilerin bilgisi dışında imar Bankası'nın Kuzey Kıbrıs'taki off shore hesaplarına gönderildiğini söylüyorlar" değerlendirmesinde bulunuldu. 
   
   
</TEXT>
</DOC>
