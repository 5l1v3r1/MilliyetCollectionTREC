<DOC>
<DOCNO> 194824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/soneko46.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtiçi Kargo, ,Fransız ortakla büyüyor... 
</HEADLINE>
<TEXT>

     Fransız posta şirketlerinden La Poste şemsiyesi altında faaliyet gösteren kargo şirketi Geopost, Yurtiçi Kargo ile ortak şirket kurdu. 
     Geopost'un yüzde 51 ve Yurtiçi Kargo'nun yüzde 49 oranında payı ile 400 bin Euro sermayeyle kurulan ortak girişim, Geopost-Yurtiçi Kargo A.Ş. adını aldı. 
     Yurtiçi Kargo, yurtdışı gönderilerde de söz sahibi olmasını sağlayacak oluşumla, hem Geopost'un uluslararası dağıtım ağını kullanacak hem de üçüncü ülkelerde ortak yatırımlar yapacak. 2004 yılında Romanya ve Bulgaristan'da birlikte faaliyete geçilecek, ardından Ortadoğu'daki komşu ülkeler ve Orta Asya'ya yönelik ortak yatırımlar gerçekleştirilecek. 
     Yeni ortaklıkla, kısa sürede Türkiye'de yurtdışı gönderilerde yüzde 10'luk pazar payı hedefleniyor. 
     Ortak şirketin imza töreninde konuşan Arıkanlı Holding Yönetim Kurulu Başkanı İbrahim Arıkan, Yurtiçi Kargo olarak yurtdışına açılmanın zamanının geldiğini söyledi. 
     Türkiye'nin ilk kargo şirketi olan Yurtiçi Kargo'nun, Türkiye'yi cazibe merkezi haline getirmek adına dev bir adım attığını belirten Arıkan, bu şekilde şirketin uluslararası oyuncular arasında yerini aldığını bildirdi. 
     Anlaşmanın sadece Türkiye sınırları içerisinde kalmayacağını, yeni yatırımlar ve Türkiye'nin çevresindeki ülkelerde yeni girişimler olabileceğini belirten Arıkan, ortaklığın genişleyeceğini söyledi. 
     Ortaklığın detaylarına ilişkin bilgi de veren Arıkan, ''Birbirimizin hissesini satın almadık. Birimiz diğerinin hissesini satın almadı. Güçlerimizi birleştirdik. Evlenmedik, çocuk yaptık. Yeni bir şirketle eşit şartlarda işimizi nasıl daha iyi yaparız diye düşündük ve düşüneceğiz'' diye konuştu. 
     
     GEOPOST CEO'SU 
     Geopost Kuzey ve Orta Avrupa CEO'su Claude Begle de, Yurtiçi Kargo'nun 21 yıllık deneyiminden ve güçlü pazar payından etkilendiklerini ifade ederek, ''Ortağımızla büyük başarılara imza atacağımızı düşünüyorum. Türkiye'nin dinamik ve etkileyici ekonomisine inancımız tam. Yurtiçi Kargo ortaklığımızı Balkanlara, Ortadoğu'daki komşu ülkelere ve Orta Asya'ya da taşıyarak, Türkiye'nin coğrafi avantajını ve ekonomideki bölgesel gücünü değerlendireceğiz'' dedi. 
     Begle, ortaklıktan son derece mutlu olduklarını ve ilk bakışta tahmin ettiklerinden çok daha stratejik öneme sahip bir ortaklığa imza attıklarını söyledi. 
     Claude Begle, ''Türkiye'de son derece üstün yetenek gördük. Yönetime güveniyoruz. Onlarla çalışarak yanlızca Avrupa ile Türkiye arasındaki akımı değil, başka projeleri de gerçekleştireceğiz. Irak ve Türk Cumhuriyetleri'nde fırsatlar arayacağız'' şeklinde konuştu. 
     Geopost Kuzey ve Orta Avrupa CEO'su Claude Begle, Türkiye'nin günün birinde mutlaka AB üyesi olacağı düşüncesinde olduklarını da sözlerine ekledi. 
     
</TEXT>
</DOC>
