<DOC>
<DOCNO> 165854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/son/soneko33.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş Avrupa geleceğin, 21. yüzyılın projesi olmalı 
</HEADLINE>
<TEXT>

     AB Konvansiyon Üyesi ve CHP Milletvekili Kemal Derviş, Avrupa Birliği'nin 21. yüzyılın projesi olması gerektiğini vurgulayarak, ''Ortaçağ veya Rönesans'ın yeniden oluşturulması olmamalı'' dedi. 
     Avrupa Konvansiyon çalışmaları kapsamında üye ve aday ülkelerden temsilcilerin katılımıyla AB'nin geleceğine ilişkin görüş ve beklentilerin tartışıldığı ''Avrupa Geleceğini Konuşuyor'' Platformu'nun Türkiye organizasyonu, İktisadi Kalkınma Vakfı İKV tarafından İstanbul'da gerçekleştirildi. 
     Türkiye'deki bölümü CNN Türk'te canlı olarak yayınlanan toplantı, Danimarka, Slovenya ve Letonya'nın aynı anda katılımıyla Giles Merrit'in moderatörlüğünde yapıldı. 
     Kemal Derviş, her hükümetin ancak Avrupa'nın bir uluslar birliği olduğu vizyonunu benimsemesi halinde ''Uluslar Avrupası''nın ortaya çıkacağını söyledi. 
     Avrupa'nın Japonya ve ABD'den daha çok sosyal değerlerin, eşitliğin ve adaletin altının çizildiği bir bölge olduğunu vurgulayan Derviş, dünyanın Avrupa'da da bir liderliğe ihtiyacı bulunduğunu ve bunun için Türkiyeli bir Avrupa'nın daha güçlü olacağını ifade etti. 
     Tartışmaların pek çoğunda tarihe atıfta bulunulduğuna işaret eden Kemal Derviş, devamla şöyle dedi 
     ''Bu çok önemli, tarihi ben çok seviyorum, önemli de buluyorum ama Avrupa bence herşeyden önce geleceğin, 21. yüzyılın projesi olmalı. Ortaçağ veya Rönesans'ın yeniden oluşturulması olmamalı. Yani ülkeler, uluslar birliği olmalı. 21. yüzyılın sorunlarına eğilmeye hazır bir proje olmalı. Vizyonumuz bu olmalı bence.'' Derviş, Türkiye'nin aslında Gümrük Birliği üyeliği nedeniyle AB yürüyüşüne bazı üyelerden çok daha önce başladığına dikkat çekti. 
     Soruları da yanıtlayan Derviş, Türkiye'nin Avrupa için büyük bir fırsat olduğunu vurgulayarak, ''Bu barış ve hoşgörü açısından da önemli. İslam dini zaten Avrupa'nın bir parçası. Türkiye bunun anlaşılmasını daha da netleştirecektir'' dedi. 
     Kemal Derviş, ''Türkiye'yi şimdiden üye olarak görüyorsunuz. Avrupa'nın hazırladığı noel ağacının dibinde Türkiye için görülen ne olacak '' sorusunu yanıtlarken, ''bizde de noel ağacı var'' diye esprili bir giriş yaptıktan sonra, ''Henüz birlikte değiliz ama ortak pazardayız. Ticaret açısından pekçok üyenin önündeyiz. Önemli olan Konvansiyon'da ve hükümetlerarası konferanslarda yer almamız'' ifadesini kullandı. 
     Derviş, demokratik reformları yaparak yeni ve çok daha iyi bir yüzyılda yaşamak istediklerini aktardı. 
     
     ''2004'ÜN İLK 6 AYINDA BİLE KARAR ALINABİLİR'' 
     İKV Yönetim Kurulu Üyesi Prof. Dr. Haluk Kabaalioğlu da, yeni AB Anayasası'nın pekçok konuyu açıklığa kavuşturduğunu kaydetti. AB Konseyi'nin 6 aylık dönem başkanlığı sisteminin, konulara yeterince hakim olma açısından yetersiz kaldığını belirten Prof. Dr. Kabaalioğlu, Anayasa'da bu sürenin bir yıla çıkarılmasının daha yararlı olacağını vurguladı. 
     Prof. Dr. Kabaalioğlu, Türkiye'nin son 7 yıldır Gümrük Birliği'nin gereğini yerine getirdiğini anımsatarak, ''Bence katılım müzakereleri başladığında Türkiye kararı, her ülkeden daha kısa olacak. Belki de 2004 Aralık ayına kadar bile beklemeye gerek kalmayabilir. 2004'ün ilk 6 ayında müzakere kararı alınabilir'' şeklinde konuştu. 
     İKV eski Başkanı Sedat Aloğlu da, sosyal ve ulusal çeşitliliği barındıran AB'nin önümüzdeki yıllarda en önemli görevinin kültürlerarasında barışı tesis etmek olduğunu ifade ederek, ''Bu, Rönesans'tan sonra ikinci aydınlanma dönemi olabilir. Umarım bu fırsat kaçırılmaz. Türkiye'nin mümkün olduğunca çabuk üye olması bu göreve son derece önemli katkı sağlayacaktır'' dedi. 
     
     ''ÇOR TARTIŞMALIYIZ Kİ AKILLARDA SORU KALMASIN'' 
     AB Komisyonu Üyesi Michel Barnier de, Konvansiyon'un Avrupa için çok yeni bir deneyim olduğunu belirterek, herkesin buna katılabileceğini söyledi. 
     Barnier, ''AB'de artık kapalı kapılar ardında yapılacak tartışmalara yer yok. Biz şeffaf bir ortam yaratıyoruz'' dedi. 
     AB Konvansiyon Başkanı Valery Giscard d'Estaing ise, AB Anayasası taslağına değindiği açılış konuşmasında, ''şimdi iş, hükümetlerin bu projeyi, bu Anayasa'yı benimsemesine kaldı. Kamuoyu hükümetlere şu çağrıda bulunmalı lütfen bunu benimseyin, uygulayın'' diye konuştu. 
     Avrupa Parlamentosu Üyesi ve Danimarka eski Çevre Bakanı Lone Dybkıaer ise, bir Türk katılımcının Türkiye'nin üyeliğine ilişkin sorusunu, ''bu, Türkiye için zor bir süreç. Birçok insan Türkiye hakkında bilmesi gerekenleri bilmiyor. Çok tartışmalıyız ki akıllarda hiçbir soru kalmasın'' diye yanıtladı. 
     Avrupa Hareketi Danimarka Başkanı Erik Boel ise, bütün ülkelerin AB Komisyonu'nda söz sahibi olması gerektiğini söyledi. 
     
</TEXT>
</DOC>
