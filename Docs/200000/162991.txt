<DOC>
<DOCNO> 162991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sonspo25.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizleri yine holigan korkusu sardı... 
</HEADLINE>
<TEXT>

     Holigan teröründen korkan İngiliz Futbol Federasyonu, 12. Avrupa Futbol Şampiyonası elemelerinde, milli takımlarının deplasmanda yapacağı Makedonya ve Türkiye maçlarında taraftarları için bilet talebinde bulunmayacağını açıkladı. 
     Sunderland'de Nisan ayında Türkiye ile yapılan grup maçında yaşanan olaylardan sonra UEFA tarafından para cezasına çarptırılan ve ciddi şekilde uyarılan İngiltere Futbol Federasyonu, ilk etapta 6 Eylül'de Makedonya'da yapacakları maç için bilet talep etmeyeceklerini açıkladı. İngilizler, bu uygulamayı grubun final maçı olarak gösterilen, 11 Ekim'de İstanbul'da yapılacak Türkiye maçında da sürdüreceklerini bildirdiler. 
     İngiliz Federasyonu Dışilişkiler Sorumlusu David Davies, vatandaşlarını Makedonya'ya gitmemeleri konusunda uyardıklarını belirterek, ''Bizce en doğru kararı aldık. Polis, güvenlik güçleri ve dışişleri ile birlikte, maçlarda herhangi bir olay yaşanmaması için titiz bir çalışma sergiliyoruz'' diye konuştu. 
     
</TEXT>
</DOC>
