<DOC>
<DOCNO> 199144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/guncel/gun04.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamyonetler korkutuyor 
</HEADLINE>
<TEXT>

   Terörün amacının sindirmek olduğunu söyleyen psikiyatrlar "Korkak değil ihtiyatlı olun" çağrısı yaptı... 
      GÜLAY FIRAT İstanbul 
   
   İstanbul'daki terör saldırılarında bomba yüklü kamyonetlerin kullanılması, "kamyonet" ile "kalabalık" fobisi yarattı. Saldırıların bireylerin yaşamını olumsuz etkilemesi halinde yardım alınması gerektiğini bildiren uzmanların görüşleri şöyle 
   Tanju Sürmeli Uzman psikiyatr "Medya aracılığıyla net bir şekilde izlenen terörün yüzü, beyne hem görsel hem de işitsel yönde işlendi. Hastalık haline gelirse post - travmatik travma sonrası gelişen stres hastalığı oluşur. Hafızadaki bilgiler en ufak çağrışımda 'tehlike var, korumaya al' diyor. Bu beyindeki, korku, sevgi merkezini aşırı şekilde uyarır ki, uyku bozukluğundan, kol ve bacaklarda kas ağrılarına, kalpte çarpıntılara, gece terlemelerine, düzensiz ritm bozukluluğuna, iştah ya da iştahsızlığa, gelecek ve yakınlarını kaybetme kaygısına, hayattan zevk almamaya ve hatta depresyona neden olabilir. " 
   Prof. Dr. Kerem Doksat Psikiyatr "Terörün amacı bizleri korkutmak ve sindirmek, bunlara kanmayalım. Fakat hiçbir şey olmamış gibi ortalarda avare dolaşmanın anlamı yok, ihtiyatlı olmalı. Eve hapsolmayalım ama dikkatli de olalım. Bugüne kadar tüm patlamalarda kamyonet kullanıldığına göre, bu tip bir şey görüldüğünde hem uzak duralım, hatta bunu en yakın güvenlik güçlerine bildirelim. Ancak bunu fobi haline getirmenin de anlamı yok. Korkak değil, ihtiyatlı olursak teröristler başarılı olamaz." 
   Müjen İlnem Çocuk psikiyatr "İnsanları artık ölüm korkusu sardı. Yollara çıkmaktan korkuyorlar. Her yerde bir 'şiddet eylemiyle karşılaşacağım' endişesi yaşıyorlar. Çocuklar televizyonlardan gördükleri terör saldırısı nedeniyle çok etkilendi. Bu olay bazı çocuklarda gece korkuları, paniklemeler, ağlamalar, k bus, altını ıslatmaya neden olabilir." 
   
   
   
</TEXT>
</DOC>
