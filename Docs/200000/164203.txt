<DOC>
<DOCNO> 164203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sontur04.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Karısına bilerek AIDS bulaştıran kocanın davası, sil baştan 
</HEADLINE>
<TEXT>

     Antalya'da eşine AIDS hastalığı bulaştırdığı gerekçesiyle yargılanan ve 2 yıl 2 ay 20 gün hapis cezasına çarptırılan sinema makinisti Ümit Ulukaya hakkında verilen cezanın Yargıtay tarafından eksik soruşturma' gerekçesiyle bozulmasının ardından, davaya dünkü duruşmayla kaldığı yerden devam edildi. Mahkeme, duruşmada, Ümit Ulukaya'nın eski eşi Sevgi Zindan'ın HIV virüsü taşıyıp taşımadığının tespiti için Adli Tıp Kurumu'na yeniden sevkedilmesini kararlaştırdı. Zindan'ın avukatı ise müvekkilinin virüsü taşıdığının daha önce zaten tespit edildiğini ifade etti. 
     
     SİL BAŞTAN 

     Yargıtay 1'inci Ceza Dairesi'nin verdiği bozma kararının ardından Antalya 1'inci Ağır Ceza Mahkemesi'nde davanın görülmesine yeniden başlandı. Ümit Ulukaya'nın öldürmeye teşebbüs' suçlamasıyla tutuksuz yargılandığı davanın duruşmasına, AIDS bulaştığı öne sürülen eski eşi Sevgi Zindan katılmadı. Mahkeme, Sevgi Zindan'ın HIV virüsü taşıyıp taşımadığının tespiti için yeniden Adli Tıp Kurumu'na sevkini kararlaştırdı. Zindan'ın avukatı Mehmet Ali Yıldırım ise müvekkilinin AIDS virüsü taşıdığının daha önce birkaç kez tespit edildiğini, yeniden Adli Tıp'a gönderilmesinin gereksiz olduğunu söyledi. 
     
     MUTLULUK KABUSA DÖNÜŞTÜ 

     Sevgi-Ümit Ulukaya çifti mutlu bir evlilik sürdürürken, kocanın AIDS virüsü taşıdığının ortaya çıkmasıyla kabus dolu bir döneme girmişti. Savcılığa başvuran Sevgi Ulukaya, hem eşinden davacı olmuş ve hem de boşanmak istemişti. Uzun süren davaların ardından çift boşanmış, ancak AIDS davasının dosyaları, Adli Tıp, Antalya 1'inci Ağır Ceza Mahkemesi ve Yargıtay arasında 3 yıl boyunca gidip gelmişti. 
     Bu süre içinde tutuklanarak Antalya Cezaevi'ne konulan Ümit Ulukaya, 2000 yılında tedavi olabilmesi için tahliye olmuştu. Ulukaya son duruşmada, 2 yıl 2 ay 20 gün hapis cezasına çarptırılmıştı, ancak tedavi olduğu için cezaevine konulmamıştı. 
     Mahkemenin kararına, hem Ümit Ulukaya hem de eski eşi Sevgi Zindan itiraz etmiş ve dosya Yargıtay'a gönderilmişti. Duruşma 4 ay sonraya ertelendi. 

     
</TEXT>
</DOC>
