<DOC>
<DOCNO> 162772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sonspo37.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Karşıyaka Kemal Kılıç ile yol ayrımında... 
</HEADLINE>
<TEXT>

     Karşıyaka'da kulüp başkanı Cenk Karace'nin Yaşar Holding ile parasal konularda anlaşma sağlamasının ardından harekete geçen yönetim kurulu, ilk etapta teknik direktör sorununu çözümlemek istiyor. 
     Takımı şampiyon yaparak A Kategorisi'ne çıkaran Teknik Direktör Kemal Kılıç ile görüşmelerini sürdüren Başkan Karace, 100 milyar lira önerdiği teknik direktöre, yanıt vermesi için 2 gün süre tanıdı. 
     Kılıç'ın önerilen rakamı az bulduğu ve biraz daha kolaylık istediği öğrenilirken, yönetimin belirtilen rakamın üstüne çıkmaktan kaçındığı bildirildi. 
     Başkan Karace, zorlukla bir bütçe oluşturulduğunu ve kısıtlı kaynaklarla yola çıkacaklarını belirterek, şunları söyledi 
     ''Herkes fedakarlık yaparsa Karşıyaka gemisini yürütebiliriz. Eğer bu gemi batarsa, bunun vebali sırf bizim değil, tüm Karşıyaka'nın üstüne olacaktır. Biz sadece bu camianın vekilleriyiz. Milyonluk bir camia birkaç kişinin üstünde duracak değildir. Başarıda da başarısızlıkta da camia ön plana çıkacaktır. Biz Kemal Kılıç'a ödeyebileceğimiz rakamı önerdik. Bu konuda fazlaca yapabileceğimiz bir şey yok. Kendisi 2 gün içinde bize yanıtını bildirecektir.'' Bu arada yönetimin, iskelet kadroyu koruyarak, etkili bir güçlendirme yapmayı planladığı öğrenildi. 
     Aydınsporlu Serkan Gültang ve Bucasporlu Bahadır ile anlaşan yönetimin, Cahit, Sertan, Barış ve Alper ile yollarını ayırabileceği öğrenildi. 
     
     TATLISES'TEN KONSER 
     Öte yandan sosyal aktivitelere de ağırlık veren Karşıyaka yönetimi, bu çerçevede ünlü sanatçı İbrahim Tatlıses'i Çiğli Selçuk Yaşar Tesisleri'nde düzenlenecek ''garden party''e davet etti. 
     Yönetici Osman Kırkpınar'ın girişimleriyle 6 Eylül gecesi antrenman sahasında düzenlenecek yemeğe gelmesi kesinleşen Tatlıses'in konserinden iyi bir gelir hedefleyen yeşil-kırmızılı yönetim, 250 milyon liradan satılacak davetiyelere çeşitli hediyeler eklemeyi planlıyor. 
     Sosyal aktivitelerin arttırılacağına işaret eden Karace, 17 Haziran Salı günü başlayacak ''gönlünden ne koparsa'' kampanyasına halkın büyük ilgi gösterdiğini belirtti. 
     
</TEXT>
</DOC>
