<DOC>
<DOCNO> 153524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/soneko42.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Cari işlemler dengesi, 1 milyar 178 milyon dolar açık verdi... 
</HEADLINE>
<TEXT>

     Türkiye'nin cari işlemler dengesi, bu yılın Ocak-Şubat döneminde 1 milyar 178 milyon dolar açık verdi. 
     Geçen yılın iki ayında ise cari işlemler dengesi, 286 milyon dolar açık vermişti. 
     Merkez Bankası'nın açıkladığı 2003 yılı Ocak-Şubat Dönemi Ödemeler Dengesi verilerine göre, yılın iki ayında cari işlemlere etkisi olan kalemlerden dış ticaret açığı, yüzde 177,2 oranında artarak 1 milyar 264 milyon dolar oldu. 
     Bu gelişmenin başlıca nedenleri, ''ihracat gelirlerinin yüzde 21,1 artmasına rağmen bavul ticaretinin yüzde 39,5 azalması ve ithalat harcamalarının CIF yüzde 27,4 oranında artması olarak göze çarptı. 
     2003 yılı Ocak-Şubat döneminde hizmetler, yatırım gelirleri ve cari transferlerden elde edilen net gelirler yüzde 49,4 oranında azalarak, 86 milyon dolar oldu. 
     
     DIŞ TİCARET 
     Geçen yıl Ocak-Şubat döneminde 4 milyar 993 milyon dolar olarak gerçekleşen ihracat FOB gelirleri, 2003 yılının aynı döneminde yüzde 21,1'lik artışla 6 milyar 47 milyon dolar olarak gerçekleşti. 
     Yine 2002 yılı Ocak-Şubat döneminde 6 milyar 387 milyon dolar olan altın dahil ithalat CIF harcamaları ise yüzde 27,4 oranında artışla 8 milyar 134 milyon dolara çıktı. 
     Geçen yıl Ocak-Şubat döneminde 554 milyon ABD doları olan bavul ticareti, bu yıl yüzde 39,5 oranında azalarak 335 milyon dolar oldu. 
     Hammadde olarak ihraç ithal edilen ve işlem gördükten sonra mamul madde olarak ithali ihracı yapılan mallardan oluşan ''İşlem Gören Mallar'' kalemi, 2003 yılı Ocak-Şubat döneminde net olarak 1 milyar 607 milyon dolar olarak gerçekleşti. Bu miktarın, net 18 milyon dolar tutarındaki kısmını yurtdışında işlem gören mallar ihracı, net 1 milyar 589 milyon dolar tutarındaki kısmını ise yurtiçinde işlem gören malların ihracı oluşturdu. 
     Bu gelişmeler sonucunda, 2002 yılı Ocak-Şubat döneminde 456 milyon dolar olan dış ticaret açığı, 2003 yılının Ocak-Şubat döneminde yüzde 177,2 oranında artışla 1 milyar 264 milyon dolar olarak gerçekleşti. 
     
     HİZMETLER 
     Turizm gelirleri, bir önceki yılın aynı dönemine göre yüzde 10,3 oranında artmasına rağmen, giderlerinin yüzde 28,4 oranında artması nedeniyle net turizm gelirleri, yüzde 5,5 oranında azalarak 239 milyon ABD doları olarak gerçekleşti. 
     Taşımacılık gelirleri de benzer şekilde, 2002 yılının aynı dönemine göre yüzde 22,2 oranında artarken, giderlerinin yüzde 40 oranında artması nedeniyle net taşımacılık gelirleri, 2003 yılı Ocak-Şubat döneminde yüzde 8,5 oranında azalarak 130 milyon dolar oldu. 
     




</TEXT>
</DOC>
