<DOC>
<DOCNO> 153698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sondun08.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Internet gönüllüleri şeref listesinde bir Türk... 
</HEADLINE>
<TEXT>

     Yasemin Günay adlı Türk bayan 2003 Yılı İnternet Gönüllüleri Şeref Listesi'ne girdi. 
     ''NetAid'' adlı kuruluş ile BM Gönüllüler UNV Programı tarafından ortaklaşa düzenlenen ve sonuçları bugün açıklanan listede Günay ile birlikte toplam 10 gönüllü bulunuyor. 
     İnternet gönüllüleri, uzak ülkelerde yeterli imkanlara sahip olmayan kişi ve kuruluşlara, internet aracılığıyla yardım sağlıyor. Günay'ın, Nijerya'daki gençlik forumu ''Mgbala Agwa''ya katkıda bulunduğu öğrenildi. 
     Gönüllüler iletişim kurmak için ''NetAid Online Gönüllüleri'' adlı hizmet programından yararlanıyorlar. Söz konusu program yüksek teknoloji olanaklarını kullanarak, yardıma ihtiyacı olan kalkınma örgütleriyle beceri sahibi gönüllüleri internette buluşturuyor. 
     Aralarında Günay'ın da bulunduğu gönüllülere hitaben bir teşekkür yayınlayan ''BM Gönüllüler Programı'' koordinatörü Sharon Capeling-Alakija, ''zaman ayırarak, beceri, yaratıcılık ve uzmanlıklarını internet aracılığiyle başkalarının hizmetine sunan gönüllülerin katkılarını takdirle karşılıyoruz'' dedi. 
     Bu yılki şeref listesinde, Günay'ın dışında, Fransa, Kanada, Kenya, Bulgaristan, Sırbistan'dan birer ABD'den 4 gönüllü bulunuyor. Gönüllülerin yardım ettikleri ülkeler arasında ise Vietnam, Uganda, Nijerya, ABD, Kenya, Bulgaristan ve Ermenistan var. 
     Gönüllülerin verdikleri hizmetler arasında belgelerin tercüme edilmesi, para toplama kampanyaları konusunda fikir vermek, internet sayfası hazırlamak gibi işler bulunuyor. Şeref listesine giren gönüllüler, gösterdikleri çabanın yanı sıra yaratıcı fikirleri ve yardım ettikleri kişilerin yaşamlarındaki etkileri gözönünde bulundurularak seçiliyor. 
     NetAid Online Gönüllüleri adlı kuruluş 2000 yılından bu yana, 60 ülkede faaliyet gösteren 300 dolayında kuruluşa yardımcı olmak üzere yaklaşık 10 bin gönüllü buldu. 
     




</TEXT>
</DOC>
