<DOC>
<DOCNO> 182670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/soneko19.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
FİSKOBİRLİK Ödemeler peşin yapılıyor 
</HEADLINE>
<TEXT>

     FİSKOBİRLİK Yönetim Kurulu Başkanı Salih Erdem, günde ortalama 1000 ton fındık aldıklarını bildirerek, ''dedikodu ile payasayı yıkmaya, iş görmeye çalışanlar var. Kaynak yetersizliği yok, ödemeler peşin yapılıyor'' dedi. 
     Erdem, Trabzon Gazeteciler Cemiyeti'nde düzenlediği basın toplantısında, fındıkla ilgili olarak Ocak ayından itibaren çalışmalara başladıklarını belirtti. 
     Fındığın fiyatından memnun olmayan bazı kesimlerin olduğunu vurgulayan Erdem, şöyle konuştu 
     ''Bizim fiyatımızdan memnun olmayan alivre satıcıları ve onların baskı yaptıkları kesimler, bu fiyattın düşürülmesi için uğraştı. Ama biz de üreticinin mağdur olmaması için çalıştık. Dedikodu ile piyasayı yıkmaya iş görmeye çalışanlar var. Ama bunu yapanlar azınlıkta. Bu yıl tam bir birliktelik sağlamış durumdayız.'' Son 4 gün içinde 4 bin ton fındık aldıklarını ifade eden Erdem, ''Günde ortalama 1000 ton fındık alıyoruz. Kaynak yetersizliği yok, ödemeler peşin yapılıyor'' dedi. 
     Almanya'dan 4 firmanın kendileri ile görüşmeye geleceklerini kaydeden Erdem, bu firmalarla görüşmeler yapıp, ihracat yapmayı planladıklarını bildirdi. 
     Erdem, her yıl ortalama 50-60 bin ton dolayında emanet fındığın piyasada dolandığını, bu yıldan itibaren FİSKOBİRLİK'in emanet fındık alımına başladığını da belirtti. 
     
</TEXT>
</DOC>
