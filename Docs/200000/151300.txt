<DOC>
<DOCNO> 151300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sondun06.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Time kahramanlar listesinde bir Türk kadını... 
</HEADLINE>
<TEXT>

     TİME dergisi son sayısında Avrupa ve Ortadoğu ülkelerinde yaşayan ve ''modern çağın kahramanlarından'' oluşan 38 kişiye yer verdi. Söz konusu kahramanlar arasında Nebahat Akkoç adlı bir Türk ilkokul öğretmeni de yer aldı. 
     Dergide, Akkoç'un, ''Anadolu'da aile içi şiddete maruz kalan Türk kadınlarının haklarını savunmak için mücadele ettiği'' vurgulandı ve ''BM verilerine göre, Anadolu'da kadınların yüzde 58'inin eşlerinin şiddetine maruz kaldıkları'' ifade edildi. 
     Akkoç da, TİME'a yaptığı açıklamada ''aile içi şiddetin, tüm şiddet olaylarının gerisindeki en önemli etken olduğunu'' söyledi. 
     TİME dergisinde, ''Barışa giden yolun evden başladığını anlayan Akkoç'un 1997 yılında, kısa adı KA-MER olan Kadın Merkezini kurduğu, söz konusu merkezin Diyarbakır'da, şiddete maruz kalan kadınlara yasal ve psikolojik destek sağladığı'' belirtildi. 
     KA-MER'in bugün 7 kentte şubesi bulunduğu belirtilen dergide, şiddete maruz kalan kadınların adı geçen merkezlere başvurabildikleri, ayrıca gündüzleri buralarda barınabildikleri kaydedildi. 
     ''Akkoç'un son olarak, kırsal kesimde çok yaygın olan töre cinayetlerine karşı savaş açtığı'', ''flört ettiği gerekçesiyle öldürülmesine karar verilen genç bir kızın hayatını kurtarıldığı'' yazıldı. 
     Akkoç, konuyla ilgili olarak ''İnsanlar bana güveniyorlar. Çünkü ben de onlardan biriyim. Hayatımda çok geç feminist oldum. Bu yüzden daha fazla geç kalmamak için hep acele ediyorum tıpkı bir maraton koşucusu gibiyim'' dedi. 
     





</TEXT>
</DOC>
