<DOC>
<DOCNO> 174517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sonspo21.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Olimpiyat Stadı'nda ilk sınavına çıkıyor... 
</HEADLINE>
<TEXT>

     Türkiye'nin 80 bin kişi ile en fazla seyirci kapasiteli stadı durumundaki İstanbul Atatürk Olimpiyat Stadı, yarın önemli bir sınav verecek. 
     Ali Sami Yen Stadı'nın yeniden yapımı süresince Galatasaray Futbol Takımı'nın maçlarını oynayacağı stat, yarın futbolseverleri ağırlayacak. 
     Galatasaray, Birinci Süper Futbol Ligi'nde 2003-2004 sezonu ilk maçında bu statta yarın Diyarbakırspor'u ağırlayacak. 
     Saat 19.00'da başlayacak ve Digitürk LİG TV'den naklen yayınlanacak maçı, hakem Hamza Mısır yönetecek. 
     
     60 BİN KİŞİ BEKLENİYOR 
     80 bin kişilik statta yarın yapılacak Galatasaray-Diyarbakırspor maçı için yaklaşık 60 bin kişinin tribünleri doldurması bekleniyor. 
     Sarı-kırmızılı kulüp, şimdiye dek stat kapasitesinin yarısı olan yaklaşık 40 bin kombine kart satışı gerçekleştirdi. 
     
     GALATASARAY'DA 5 EKSİK 
     Galatasaray'da, sezonun ilk maçında sakat ve cezaları nedeniyle 5 futbolcu forma giyemeyecek. 
     Geçen sezonun 33. haftasında Beşiktaş ile yapılan maçta kırmızı kart gören Ümit Karan ve Volkan Arslan, bu sezona sarkan cezaları nedeniyle, Baliç, Abdullah ve Pinto ise sakatlıklarından dolayı sezonun ilk maçında sahaya çıkamayacaklar. 
     Öğle saatlerinde Florya Metin Oktay Tesisleri'nde kampa giren sarı-kırmızılı futbolcular, hazırlıklarını bu akşam basına kapalı yapacakları idmanla tamamlayacaklar. 
     
     MUHTEMEL 11 
     Galatasaray'ın, Diyarbakırspor maçına şu ilk 11'le çıkması bekleniyor. 
     Mondragon, Prates, Frank De Boer, Tamas Bülent , Hakan Ünsal, Cihan Ayhan , Batista, Ergün, Hasan, Berkant, Hakan Şükür. 
     
     YOL GÜZERGAHI 
     Galatasaray'ın bu sezon maçlarını oynayacağı Atatürk Olimpiyat Stadı'na gidiş ve gelişlerde kullanılacak yol güzergahı belirlendi. 
     İstanbul Olimpiyat Oyunları Hazırlık ve Düzenleme Kurulu ile İl Spor Güvenlik Kurulu kararları doğrultusunda belirlenen güzergah, sarı-kırmızılıların yarın Diyarbakırspor ile yapacağı 2003-2004 sezonu ilk hafta maçında, taraftarların kullanımına açık olacak. 
     Galatasaray-Diyarbakırspor maçı için Atatürk Olimpiyat Stadı'na gitmek isteyenler, İstanbul yönünden gidişte, İkitelli gişelerinin hemen öncesinde, TEM Otoyolu'ndan sağdaki yan yola geçişi kullanacak. Dönüşte ise kuzey yan yolda sola değil, sağa Altınşehir-Başakşehir yönüne dönülerek, ilk üst geçit kullanılarak yan yola geçilecek. 
     Bu arada, dönüşte yan yoldan İstanbul istikametine gidişte, gişelerin hemen ilerisinden TEM'e geçişe de kolaylık sağlanacağı bildirildi. 
     
     TARAFTARLARDAN İSTEKLER 
     Diyarbakırspor maçını izlemeye gelecek taraftarlardan öncelikle toplu taşıma araçlarını kullanılmaları, stada erken gelmeleri ve özel araçlarıyla stada gelecek taraftarların da araçlarında tek kişi bulunmamaya özen göstermeleri istendi. 
     Stat kapılarının saat 14.00'de açılacağından, trafik düzeninin işleyebilmesi açısından özellikle açık tribünde yer alacak taraftarların, maç saatinden birkaç saat önce stadyumda olmalarının yararlı olacağı bildirildi. 
     Bu arada, Atatürk Olimpiyat Stadı otopark düzeni dışında park eden araçların kesinlikle trafik ekipleri tarafından çekileceği bildirilirken, geçen sezonlarda maç günleri saat 14.00'de alınan emniyet önlemlerinin saat 13.00'den itibaren başlayacağı, yine geçen sezonlarda saat 15.00'de açılan stadyum kapılarının, saat 14.00'de açılacağı açıklandı. 
     
     İETT'DEN SEFERLER 
     İETT Genel Müdürlüğü, İstanbul Gençlik ve Spor İl Müdürlüğü ile yaptığı görüşmeler sonucunda, Atatürk Olimpiyat Stadı'nda yapılacak futbol karşılaşmalarında, seyircilerin kolay ulaşımının sağlanması için yeni bir plan yürürlüğe koyacak. 
     Yarınki Galatasaray-Diyarbakırspor karşılaşması için, şehrin merkezi 10 noktasından stada otobüs seferleri gerçekleştirileceği açıklandı. Seferlerin öğleden sonra başlayacağı ve 15 dakikada bir yapılacağı bildirilirken, gerekli görüldüğü takdirde kullanılmak üzere aynı noktalarda yedek otobüslerin bulundurulacağı kaydedildi. 
     Taraftarlar, Eminönü, Aksaray, Bakırköy, Yenibosna, Halkalı Tren İstasyonu, Taksim, Mecidiyeköy, Beşiktaş, Üsküdar ve Kadıköy'den stada ulaşmak üzere otobüslere binebilecek. 
     Bu arada, maç bitiminde, seyircilerin dönüşünü sağlamak için 200 otobüsün Atatürk Olimpiyat Stadı'nda hazır bekletileceği açıklandı. 
     Otobüslerin sevk ve idaresi için hat ve hareket amirlerinin görevlendirileceği kaydedilirken, Atatürk Olimpiyat Stadı'ndaki park alanında İETT bilet gişesi bulundurulacağı vurgulandı. 
     
     ULAŞIM ORGANİZASYONU 
     Galatasaray Kulübü de Pacha Tur organizasyonu ile taraftarların Atatürk Olimpiyat Stadı'na ulaşabilmesi amacıyla otobüs kaldıracak. 
     Tur firması, bu organizasyonda yer almak isteyen taraftarlardan gelecek taleplere göre, otobüsler temin edecek. Otobüslerin Harbiye'deki Açık Hava Tiyatrosu önünden saat 15.00'de kalkmasının planlandığı ve gidiş-geliş ücretinin 10 milyon TL olduğu bildirildi. 
     
     BİLET FİYATLARI 
     Karşılaşmanın bilet fiyatları şöyle 
     VIP 1 110 milyon lira, VIP 2 82 milyon lira, VIP 3 56 milyon lira. 
     Numaralı Grup 1 33.5 milyon lira, Numaralı Grup 2 28 milyon lira, Numaralı Grup 3 22.5 milyon lira, Numaralı Alt 1 22.5 milyon lira, Numaralı Alt 2 17 milyon lira, Numaralı Üst 17 milyon lira. 
     Kapalı Alt-Üst 17 milyon lira. 
     Açık Tribün 6 milyon lira. 
     Diyarbakırspor taraftarına, numaralı tribün üst bölümde 4 bin kişilik yer ayrıldı. 
     
     OLYMPIAKOS MAÇI KORKUTMUŞTU 
     Galatasaray'ın, geçen sezon başında, 31 Temmuz 2002'de Yunanistan'ın Olympiakos takımıyla bu statta yaptığı özel maçta yaşanan sıkıntılar, spor kamuoyunu uzun süre meşgul etmişti. 
     Stadın yol sorunu nedeniyle bu maçı izleyen ve kayıtlara Türkiye rekoru olarak geçen 79 bin biletli seyirci, özellikle maç sonu stattan ayrılırken, büyük sıkıntılar yaşamışlardı. 
     Saatlerce kilitlenen trafik nedeniyle birçok taraftar, maç bitiminden çok sonra evlerine gidebilmişti. 
     
     ATATÜRK OLİMPİYAT STADI 
     Türkiye'nin en fazla seyirci kapasiteli, Uluslararası Olimpiyat Komitesi IOC , Uluslararası Amatör Atletizm Federasyonu IAAF ve Uluslararası Futbol Federasyonları Birliği FIFA kural ve koşullarını karşılayan Türkiye'deki tek stat olan Atatürk Olimpiyat Stadı'nın toplam kapasitesi 80 bin 597 kişi. 
     Karşılıklı 2 kapalı tribünü bulunan statta, batı tribünü 27 bin 763, doğu tribünü 26 bin 164 kişi, kale arkalarında yer alan kuzey ve güney tribünleri ise 13 bin 335'er kişi alıyor. Stat içinde özürlü seyirciler için 400 kişilik bölüm, medya mensupları için de 2 bin koltuk ayrılmış durumda. 
     134 giriş, 148 de çıkış kapısı bulunan stadın, 12 dakikada tamamıyla boşaltılması planlanıyor. 
     Stat içinde erkekler için 100 tuvalet, 100 lavabo, bayanlar için 90 tuvalet, 60 lavabonun yanı sıra özürlü erkek ve bayanlar için de tuvalet ve lavabolar yer alıyor. 
     Mimarlığını Michel Macary ve Aymeric Zublena'nın yaptığı dünyanın en modern statlarından birisi olan Atatürk Olimpiyat Stadı'nda, seyircinin rahatı için her şeyin düşünüldüğü, stada gelecek seyircinin rahat edebilmesi için en küçük ayrıntıların bile göz önünde bulundurulduğu bildirildi. 
     
</TEXT>
</DOC>
