<DOC>
<DOCNO> 154793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sondun24.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum yönetimi, KKTC'de geceleyen Rumları saptamaya çalışıyor 
</HEADLINE>
<TEXT>

     Kıbrıs Rum yönetimi, KKTC Bakanlar Kurulu'nun aldığı karar uyarınca serbest geçişler çerçevesinde KKTC'ye gelen ve buradaki otellerde konaklayan Rumların isimlerini tespit etmeye çalışıyor. 
     KKTC'deki otellerde konaklayan Rumları belirlemeye çalışan Rum yönetimi, KKTC'deki bazı otellerin eski sahibi olan Rumların, ''otellerinde izinsiz konaklandığı'' gerekçesiyle dava açmalarını destekleyeceğini açıkladı. 
     Fileleftheros gazetesinin, ''Geceleyenler Fişlenecek'' başlığıyla verdiği habere göre, Rum yönetimi sözcüsü Kipros Hrisostomidis, Rumların KKTC'deki otellerde gecelemeleri konusunu yorumlarken, ''Yürürlükte bulunan yasa nedeniyle Rum yönetiminin, üçüncü şahsın mal sahipliliğinin ihlal edilmesine karşı cezai önlem alamadığını, ancak otel sahipleri tarafından açılacak, mal sahibinin izni olmadan otellerine girenler aleyhindeki davaları destekleyeceğini'' söyledi. 
     KKTC'de yetiştirilen ürünler konusuna da değinen Rum sözcü, ''Toprak ürünlerinin çalınmış olarak düşünülmesinin ve menşeinin belirlenmesinin zor olduğunu ve ticari alış verişlerin serbest bırakılmasına ilişkin önlemler çerçevesindeki değişikliğin bu nedenle yapıldığını'' belirtti. Oteller konusuyla toprak ürünleri konusunun birbirinden farklı olduğunu ifade eden Hrisostomidis, ''Orada KKTC'de bulunan otellerin tapuları ve tapuların geçerliliğini kabul eden Avrupa İnsan Hakları Mahkemesi kararı var'' iddiasında bulundu. 
     Hrisostomidis, Rum turistlerin 1974 öncesinde Kıbrıslı Türklere ait olan otellerde gecelemeleri konusunda ise şunları söyledi 
     ''Bu bizde hoşnutsuzluk yaratır. Ancak bunun dışında, dava konusu olduğu mantığına vurulup hiçbir şekilde engellenemez. Sanırım, bu yöntemle 'işgal' rejiminin ekonomik açıdan güçlendirilmesi, elbette ki herkeste hoşnutsuzluk yaratır.'' KKTC ile Rum kesimi arasındaki turistik geçişlerin serbest bırakılmasının, tam dolaşım özgürlüğü olmadığı görüşünü ortaya koyan Kipros Hrisostomidis, ''Kıbrıs adası üzerindeki bilinen Kıbrıs Türk malı oranının yüzde 16 olduğunu'' iddia etti. 
     
</TEXT>
</DOC>
