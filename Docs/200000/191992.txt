<DOC>
<DOCNO> 191992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sondun06.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Brooklyn Köprüsü'nü çökertmeyi planlayan sanığa 20 yıl hapis... 
</HEADLINE>
<TEXT>

     New York'un tarihi Brooklyn köprüsünü, taşıyıcı kabloları keserek çökertmeyi planladığı öne sürülen bir kişi 20 yıl hapis cezasına çarptırıldı. 
     Savcı duruşmada, İyman Faris adlı sanığın Pakistan ve Afganistan'a gittiğini ve teröristler hesabına bazı küçük işler yaptığını söyledi. Bunlar arasında El Kaide militanlarına para, uyku tulumu ve cep telefonu götürmek gibi şeyler bulunuyor. 
     Faris'in teröristlere, ABD'deki olası hedefler hakkında bilgi verdiği de öne sürülüyor. 
     Faris son duruşmada, daha önce ''suçlu olduğu'' yolunda verdiği ifadeyi geri almak istediğini söyledi, ancak yargıç bu talebi kabul etmedi. 
     Faris mahkemede, 120 yıllık Brooklyn asma köprüsünün taşıyıcı kablolarını oksijen kaynağıyla kesmeyi düşündüğünü, ancak sonradan bunun olanaksız olduğunu anlayarak, projesinden vazgeçtiğini söyledi. 
     Amerikalı yetkililer Faris'in, Halid Şeyh Muhammed adlı teröristten talimat aldığına ve 11 eylülden sonra New York ve Washington'a yönelik ikinci saldırıyı başlatmayı planladığına inanıldığını savunuyorlar. 
     Savcı Paul McNaulty, ''Faris'in El Kaide için hafif uçak teminine çalıştığını ve teröristlerle e-posta aracılığıyla haberleştiğini'' de ifade etti. 
     Faris ise son savunmasında ''El Kaide ile hiçbir ilişkim yok. Sadece en yakın arkadaşlarımdan biri El Kaide için çalışıyordu'' diye konuştu. 
     Pakistan doğumlu olan Faris, ABD'ye 1994 yılında gelmiş ve 1999 yılında Amerikan vatandaşı olmuştu. 
     
</TEXT>
</DOC>
