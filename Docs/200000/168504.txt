<DOC>
<DOCNO> 168504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/soneko24.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti MB, hem kuru, hem enflasyonu hedefleyemez 
</HEADLINE>
<TEXT>

     Merkez Bankası Başkanı Süreyya Serdengeçti ''Merkez Bankası enflasyonu hedefliyorsa, aynı zamanda kuru da hedefleyemez, bu gerçeğin kabul edilmesi gerekiyor'' dedi. 
     İtalya-Türkiye 2003 Yatırım Forumu'na katılan Süreyya Serdengeçti, sözlerine ''Türk ekonomisinin bulunduğu yerle ilgili bilgi vereceğim. Çok fazla uzun sürmeyecek. Hepinizin bildiği gibi politikacılar çok uzun konuşur ama Merkez Bankası başkanları az ve öz konuşur'' diyerek başladı. 
     Merkez Bankası Başkanı, 2 yıldır Türkiye'de dalgalı kur rejiminin uygulandığını, bundan önce yıllar boyunca hiçbir zaman Türkiye'de dalgalı kur rejiminin olmadığını kaydetti. 
     ''Ya sabit ya da öngörülebilir kur rejimleri uygulandı'' diyen Serdengeçti, son yaşanan mali krizden bu yana 2 yıldır dalgalı kur rejimiyle devam edildiğini dile getirdi. 
     Bu rejime olan adaptasyon konusunda büyük ilerleme kaydedilmiş olmakla birlikte bunu yeterli görmediklerini kaydeden Serdengeçti, şunları söyledi 
     ''Keza bu rejim altında kur istikrarında ulaştığımız seviyeyi de yeterli görmüyoruz. Ama biliyoruz ki bunun devamı ancak enflasyon ve faizin düşmesiyle gelecektir. Bu rejim altında bir kez daha söylüyoruz döviz kurlarının düzeyini ekonominin temelleri, uygulanan ekonomik program ve bekleyişler belirler. Başka hiçbir yere bakmaya gerek yok. Merkez Bankası ancak döviz kurunda görülecek aşırı oynaklıklara fiyat istikrarı hedefini tehlikeye attığı ölçüde her iki yönde şeffaf ve sınırlı bir şekilde müdahale edebilir. Yani Merkez Bankası'nın çok sık müdahale etmesi beklenmemeli. Eğer bu Merkez Bankası enflasyonu hedefliyorsa aynı zamanda kuru da hedefleyemez. Bu gerçeğin kabul edilmesi gerekiyor. Müdahalelerimiz aynı zamanda uyarılar, duyurular ya da denetimler şeklinde de yapılabilir.'' 
     
     TÜR HALKI EN ÇALIŞKAN İKİNCİ HALK 

     Konuşmasında ekonomiye ilişkin büyüklükleri aktaran Serdengeçti, Türk halkının ILO raporuna göre dünyanın en çalışkan ikinci halkı olduğunu söyledi. 
     Serdengeçti erkeklerin yüzde 90'ının, kadınların ise yüzde 80'inin haftada 40 saatten fazla çalıştığını dile getirdi. 
     Türkiye'nin doğrudan yabancı yatırımları çekmede kendinden beklenenleri gösterememiş olduğunu aktaran Serdengeçti, Dünya Bankası'nın bir raporuna göre Türkiye'nin durumu için kolay bir izah olmadığını kaydetti. 
     Yatırımcıların ülke hakkında olumlu konuştuğunu, ancak bu söylemin doğrudan yabancı yatırım akışı ile desteklenmediğini belirten Serdengeçti, yabancı yatırım çekmede uygun yatırım ortamının oluşturulması açısından ekonomik, siyasi istikrar ve iyi yönetişimin büyük önem taşıdığını vurguladı. 
     Türkiye'nin geçen yıl 7.8 büyüme oranı ile gelişmekte olan ülkelerin büyümelerinin ortalamasının iki katından daha fazla büyüdüğüne işaret eden Merkez Bankası Başkanı Serdengeçti, bunun gerçekleşmesinde sıkı para ve maliye politikalarının katkısı bulunduğunu ifade etti. 
     Serdengeçti, ''Yüzde 3 tahmin edilirken ve herkes bu 3 dahi olmaz derken 7.8 olduğunun tek izahatı, kronik enflasyon ortamında sıkı para ve maliye politikalarının büyümenin köstekleyicisi değil -yılın başında bir çoklarının sandığı gibi- fakat destekleyicisi olmasından kaynaklanmıştır. Başka hiçbir yere gitmeye gerek yok'' dedi. 
     2002'de Türkiye'nin en büyük ticaret ortağı olan Avrupa Birliği'ndeki ekonomik daralmaya karşın Türkiye'nin toplam ihracatının yüzde 15.9, Avrupa Birliği'ne olan ihracatının ise yüzde 13.7 artış gösterdiğini belirten Serdengeçti, bunların da altının çizilmesi gerektiğini kaydetti. 
     
     BÜYÜMEDEKİ İVME, 2003 YILINDA DEVAM EDECEK 

     Bu yıl için büyüme öngörüsünün yüzde 5 olduğunu anımsatan Süreyya Serdengeçti, Türkiye'nin 2002 yılında ekonomik büyümede gösterdiği güçlü performans ve kazandığı ivmenin 2003'de devam edeceğini bildirdi. 
     Serdengeçti, yılın ilk çeyreğinde yüzde 7.4 büyüme ile Türkiye'nin dünyada Çin'den sonra en hızlı büyüyen 2. ülke olduğuna işaret ederek, şunları kaydetti 
     ''Bekleyişlerde de büyümeye ilişkin olumlu gelişmeler görmekteyiz. Bekleyişlerdeki olumlu gelişmeler ve gerek Türk Lirası gerekse döviz piyasasında oluşan göreli istikrar ortamıyla birlikte bireylerin portföy tercihlerinde yabancı para yatırım araçlarından Türk Lirası yatırım araçlarına doğru güçlü bir eğilim görülmektedir.'' Bireylerin TL ve yabancı para cinsinden portföylerindeki değişimi grafik üzerinden Kasım 2002 ve Mayıs 2003 verileriyle karşılaştıran Serdengeçti, TL cinsinden portföyün ağırlığının 9 puan artışla yüzde 86'ya çıkarken, yabancı para cinsinden ise 20 puanlık düşüşe dikkati çekti. 
     Serdengeçti, ''Döviz kurunun niye böyle seyrettiği konusunda, çok da fazla üzerinde durmaya gerek yok diye düşünüyorum bu veriler ışığında. Sonuçta yüzde 5 büyümenin gerçekleşmemesi için hiç bir neden yoktur. Türkiye, yüksek ve sürdürülebilir büyüme hızına erişme yolunda ilerlemektedir'' dedi. 

     
</TEXT>
</DOC>
