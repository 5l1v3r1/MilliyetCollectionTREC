<DOC>
<DOCNO> 171868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/siyaset/asiy.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivas sanıkları kazanılacak mı 
</HEADLINE>
<TEXT>

   Topluma Kazandırma Yasa Tasarısı'ndan Sivas Madımak katliamı faillerinin yararlanıp yararlanmayacağı DGM'nin kararına bağlı 
      TÜRKER KARAPINAR Ankara 

   
   Sivas katliamının hükümlüleri mahkemenin "gerekli koşulları taşıdıkları" yönünde görüş bildirmesi ve verdikleri bilgilerin "yeterli" bulunması halinde Topluma Kazandırma Yasası'ndan yararlanabilecek. 
   TBMM'de görüşülen Topluma Kazandırma Yasa Tasarısı'na göre, haklarındaki hüküm kesinleşmiş olanlar da yasadan yararlanabiliyor. Bu nedenle Sivas hükümlüleri de, yasa yürürlüğe girdikten sonra DGM'ye başvuruda bulunabilecek. 
   Tasarıda yasanın "örgüt, teşekkül, cemiyet, çete, silahlı çete veya gizli ittifak"lar için geçerli olduğu belirtiliyor. Ancak Sivas davasında idama ve çeşitli hapis cezalarına mahkum edilenler, bu suçlardan değil, TCK'nın "Anayasal düzeni zorla değiştirme ve iştirak" fiilerini düzenleyen 146 1 ve 146 3. maddelerinden hüküm giydi. 
   Bunun için mahkemenin öncelikle hükümlülerin, yasa tanımına uyup uymadıklarını belirlemesi gerekecek. Yargıtay'a göre, örgüt olmayan ancak eylemi, örgütlü, planlı bir biçimde, "örgüt sloganları atarak" yapan hükümlüler hakkında karar verilirken bu yorum önem kazanacak. 
   Yargıtay, idama mahkum edilen 33 kişinin suçlarını "kalabalığı sevk ve idare etmek" olarak açıkladı. Tasarıya göre, "sevk ve idare edenler" yasadan yararlanamıyor. Ancak burada da mahkemenin, bu kişileri örgüt lideri gibi görüp görmeyeceği önem kazanacak. 
   Hükümlülerin bu şartları taşıdığına karar verirse, ifadeleri İçişleri Bakanlığı'na gönderilecek. Bakanlık, bilgileri yeterli bulur, mahkeme de bu yönde karar verirse, sanıklar yasadan yararlanabilecek. Bu durumda, idamdan dönüştürülmüş müebbet ağır hapse mahkum edilenlerin cezaları 22 yıla inecek ve yaklaşık 9 yıldır cezaevinde bulunan bu sanıklar, İnfaz Kanunu'na göre 5 yıl sonra serbest kalabilecekler. 
   20 yıl hapse mahkum edilenlerin cezası 10 yıla inebilecek ve bu kişiler kısa süre sonra serbest kalabilecek. Daha az cezaya mahkum edilenlerin büyük bölümü ise cezalarını tamamladı. 
   
   
</TEXT>
</DOC>
