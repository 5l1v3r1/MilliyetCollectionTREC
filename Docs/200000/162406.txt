<DOC>
<DOCNO> 162406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/yazar/tamer.html </URL>
<DATE> 2003/06/11/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
İbrahim Etem Bey'in İtalyan ortağı 
</HEADLINE>
<TEXT>

     Italya'nın en büyük ilaç şirketi Menarini, çoğunluk hissesini 2.5 yıl önce satın aldığı İbrahim Etem Ulagay firmasının 100. yılını, kurumun geleneksel değerlerini tozlu raflardan indirip gün ışığına çıkararak kutluyor. 
     Son aylarda gönderilen basın bültenleri sayesinde İbrahim Etem Ulagay'ın bir bilim adamı olarak Türk ilaç sanayiindeki öncü rolü ve dünyada her yapılan yeniliğin Türkiye'de de yapılabileceğine olan inancı, belleğimize yer etmeye başlamıştı. İE'nin tarihi logosuna yeni eklemlenen fesli - bıyıklı fotoğraf sayesinde artık, Reşat Altını'nı yaratan, savaş yıllarında ithal edilemeyen hayati ilaçların muadillerini Beyazıt'taki küçücük laboratuvarında geliştiren, Atatürk siroza yakalandığında onun kan ve idrar tahlillerini bizzat yapan İbrahim Etem Bey, şekliyle - şemaliyle de gözümüzün önünde. 
     
     İkisi de aile şirketi 
     20 kadar gazeteciyle birlikte Roma'ya 35 km mesafedeki Menarini Ar - Ge merkezine hafta sonu yaptığımız ziyaret de İE'nin 100. yıl kutlamalarının bir parçasıydı. İE gibi 100 yılı devirmiş bir aile şirketi olan Menarini'nin genç patronu Lucia Aleotti'den dinlediklerimiz ise, dünya ekonomisindeki daralma ve durgunluk yıllar sürse de, içinde bulunulan sektör dev uluslararası şirketler tarafından parsellenmiş olsa da, yaratıcı beyinlerle parlak çıkış yollarının bulunabileceğini gösteriyordu. 
     İtalya ilaçta yıllar boyu jenerik kopya üretimin cenneti olmuştu. Amerikan, İsviçreli vs. ilaç devleri büyük Ar - Ge harcamalarıyla yeni ilaçlar bulurlar, İtalyanlar da bu ilaçların en kaliteli kopyalarını jet hızıyla üretip piyasaya sürerlerdi. Taa ki patent yasalarıyla büyük tazminatlar kapıya dayanıncaya kadar... 
     Menarini, bu durumun devam edemeyeceğini 70'li yılların sonunda İtalya'da ilk gören olmuş. Ekonomik açıdan çokuluslu ilaç devleriyle rekabet etmesinin mümkün olmadığını bildiği için "beyin sermayesi"ne ağırlık vermiş. Doktorlarla güvenilirlik ve saygıya dayanan güçlü kalıcı bağlar kurmuş. Sonra da ilaçlarını kopya ettikleri çokuluslu devlere gidip, "Biz artık kopya üretim yapmayacağız. Sizin ürettiklerinizi, birlikte pazarlayalım" önerisini götürmüş. İlaçta "ortak pazarlama"nın mucidi Menarini, bu yöntemle 100'ü aşkın ilaca belli bir bedel ödeyerek, üretici firmayla birlikte pazarlamaya başlamış. Ve "ortak pazarlama"dan sağladıkları kaynakla Ar - Ge bölümünü kurmuşlar. 
     
Menarini'nin cirosu Milyon euro 1964 1 1978 13 1992 794 1996 882 1997 957 1998 1 029 1999 1 117 2000 1 293 2001 1 552 2002 1 667      
     Ar - Ge'ye ağırlık 
     Aleotti, "İtalya'nın ilaç Ar - Ge'sindeki rötarını kapatmak için yola çıktık" diyor, ama çokuluslu ilaç devlerinin milyarlarca dolar akıttıkları Ar - Ge'leriyle boy ölçüşmek mümkün olabilir mi 
     Aleotti, ayakları yere basan bir genç hanım patron "Tek bir ilaç söz konusuysa bu mümkün. Nitekim geliştirdiğimiz birkaç ilaç, pazarda büyük başarı sağladı. Ama biz haddimizi biliyoruz. İtalyanlar adımını bacağından daha uzun atma derler. Gerçekleştiremeyeceğimiz hedefler koymuyoruz " 
     Menarini bir yandan kendi keşfi olan "birlikte pazarlama" yöntemiyle cirosunu artırırken, diğer yandan da İtalya dışına çıkıyor. İlk durak, sosyo kültürel özelliklerin en yakın olduğu ülke İspanya ve oradan atlanan Latin Amerika. Ardından bir Doğu Alman şirketi satın alınarak, aynı kültüre sahip sosyalist blok ülkeleri... Ve patent yasasının Türk firmalarını da sıkıştırmaya başladığı bir dönemde İbrahim Etem'in satın alınması... 
     Üstteki tabloda da görebileceğiniz gibi Menarini cirosunu son 6 yılda 2'ye katlamış. Lucia Aleotti'ye göre bu başarıda can alıcı bir nokta da aile şirketi olmaları "Her 3 ayda bir borsadaki hisse senedi sahiplerine hesap verme zorunluluğunun bulunmaması bizi özgür kılıyor. Kazandığımızın tümünü şirkete yatırabiliyoruz" diyor. 
     
     

</TEXT>
</DOC>
