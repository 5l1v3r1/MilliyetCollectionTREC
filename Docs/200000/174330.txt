<DOC>
<DOCNO> 174330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sontur22.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sertab Erener'in şarkısı Avrupa Müzik listelerinde... 
</HEADLINE>
<TEXT>

     Sertab Erener'in Eurovision Şarkı Yarışması'nda Türkiye'ye birincilik getiren şarkısı ''Everyway That I Can'', yaklaşık 2,5 aydır çeşitli Avrupa ülkelerinde müzik listelerinde üst sıralarda yer almaya devam ediyor. 
     Sony Music Türkiye'den yapılan yazılı açıklamada, Eurovision Şarkı Yarışması'nın üzerinden iki buçuk ay geçmiş olmasına rağmen Erener'in şarkısının Avrupa'nın ''Boarder Braker''den Rekor Kıran, Sınır Tanımayan Şarkılar Listesi yedi haftadır dördüncü sıradan inmediği kaydedildi. 
     Erener'in Almanya, İsveç, İsviçre, Yunanistan, Avusturya, Hollanda ve Belçika pop müzik listelerinde haftalardır Ricky Martin, Jennifer Lopez gibi devlerin önünde yer aldığı vurgulanan açıklamada, Avrupa'nın ünlü müzik kanallarının da şarkının klibini yayınlamaya devam ettiği, klibin MTV ve VH1 gibi kanallarda sıkça yer aldığı belirtildi. 
     Açıklamada, Erener'in Amerikan Billboard dergisinin Avrupa ayağı olan Music Medya dergisindeki ''Eurochart Hot 100 Singles'' listesinde ilk 20 içinde bulunduğu, Avrupa'nın belli başlı müzik radyoları tarafından verilen listelere göre oluşturulan ''Air Play Chart''ta ise ilk 30 içerisinde yer aldığı vurgulandı. 
     Erener'in, Yunanistan'da önce Altın, şimdi de Platin Plak aldığı belirtilen açıklamada, sanatçının parçasının Yunanistan'da ikinci, İsveçte üçüncü, İspanya'da sekizinci, Belçika'da altıncı sırada yer aldığı, Hollanda'da ise en çok çalınan on birinci single olduğu bildirildi. 
     
</TEXT>
</DOC>
