<DOC>
<DOCNO> 192636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/yazar/akyol.html </URL>
<DATE> 2003/11/01/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Değişim, din, laiklik 
</HEADLINE>
<TEXT>

   
   CUMHURBAŞKANI Sezer yakın arkadaşlarına "üzüntümden iki gündür uyumuyorum" demiş ayırımcılıktan değil, yakından tanıdığı bazı arkadaşlarına da 'ayırımcı davetiye' gittiği için. 
   Sezer'in bu insani üzüntüsünü anlıyorum, saygı duyuyorum. Ama kendisi de rencide ettiği milyonların 'insani' duygularını düşünmelidir. 
   Clausewitz'in bir sözü vardır 
   "Yığınakta yapılan hata, harekat boyunca devam eder..." 
   Türkiye'de din - laiklik konusunda "yığınak"taki zihniyet hatası, bu iki kavrama ilişkin anlayışların zamanın şartlarına göre nasıl değiştiğini görememektir. 
   İşte, toplumun modernleşme düzeyini dikkate almadan hala sürdürülen eski "irtica" korkusu... Bu yüzden yaratılan üzüntüler 
   
   
   NİJERYALI kadın Emine Laval'ı duymuşsunuzdur. Zina suçundan "şeriat hükümlerine göre recm" edilecek, taşlanarak öldürülecek 
   Eski fıkıh kitaplarında "recm" bahsi vardır. Sorgulanıp tartışılmadan asırlarca kitaplardan kitaplara aktarılmış... 
   Mesela 1960'larda fıkıh alimi Ömer Nasuhi Bilmen, hiç tartışmadan eski 'recm' teorilerini aynen tekrarlamıştır. 
   Bugünkü ilahiyatçılar ise bunu tartışıyor Prof. Hayri Kırbaşoğlu "İslamiyat" dergisindeki uzun bilimsel makalesinde "recm"i eleştiriyor Bunun eski Arabistan'da bir örf olduğunu, dinsel bir hüküm olmadığını, İslamın ruhuna ve amacına aykırı olduğunu yazıyor 
   Prof. Kırbaşoğlu, Nijerya Büyükelçiliği'ne akademik bir mektup yazarak "recm" kararının kaldırılmasını da istedi... 
   Ve dahası, büyük çoğunluğu tesettürlü bayan aydınlardan oluşan "Ankara Kadın Platformu" da uluslararası "Recme Karşı Komite"yi destekliyor 
   Bu konuda CHP'li Bayan Nazmiye Halvaşi ile, 'tesettürlü feminist' ilahiyat bilgini Bayan Hidayet Tuskal, "recm"e karşı aynı çabayı paylaşıyorlar 
   
   
   TARİHÇİ Prof. Ahmet Yaşar Ocak diyor ki 
   - Osmanlı'da taşrada münferit recm olayları olmuş olabilir. Ama kanunnamelerde zina suçuna karşı 'recm' değil, 'cerime' denilen para cezası konulmuştur ve uygulama böyle olmuştur. 
   Ve Ocak, çok önemli bir 'bilimsel metod' uyarısı yapıyor 
   - Dini yapılar sadece kutsal metinler değil, sosyal tarih açısından da bakarak anlaşılabilir. 
   Max Weber'den Aydınlanma tarihçisi Dorinda Outram'a kadar pek çok Batılı sosyal bilimci aynı metod uyarısını yapmışlardır. 
   İşte, Nijerya ve Taliban resmen recm uygularken bizde İslami kesimler de buna karşı çıkıyor TESEV'in araştırması, bizde dindarların da moderniteye bir hayli entegre olduğunu gösteriyor. 
   Çünkü devlet ve hukuk geleneği, eğitim, kamusal hayat, sosyalleşme, ticarileşme, demokrasi gibi modernleşme dinamikleri açısından Türkiye bir hayli gelişmiş bir toplumdur. 
   Bu yapımız din anlayışımızı da modernleşme yönünde etkiliyor. 
   Fakat meseleye "sosyal perspektif"ten değil, kutsallaştırılan bir resmi ideolojinin şablonuyla bakan devletimiz, dindarları eğitim, ticarileşme, kamusal hayata katılma, demokratik katılım gibi modernleştirici dinamiklerden dışlamaya çalışıyor 
   "Çağdaşlık" adına moderniteyi engelleyen devlet 
   Türkiye bu çelişkiyi de aşacak tabii... 
   
      
   
   
   
</TEXT>
</DOC>
