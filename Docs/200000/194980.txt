<DOC>
<DOCNO> 194980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sondun04.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Oscar ödüllü Art Carney öldü 
</HEADLINE>
<TEXT>

     Oscar ödüllü ABD'li film sanatçısı Art Carney'in öldüğü bildirildi. 
     Harry ve Tonto adlı 1974'te çevirdiği komedi filmi ile en iyi erkek oyuncu Oscar ödülünün sahibi olan Carney'in uzun bir hastalık devresinin ardından Connecticut eyaletine bağlı Chester kentinde öldüğü belirtildi. 
     İrlandalı Katolik bir ailenin çocuğu olarak 4 Kasım 1918'de Artur William Matthew Carney adıyla dünyaya gelen Cartney, bir süre amatör tiyatrolarda ve radyolarda yayınlanan kişi taklitlerinde roller aldıktan sonra 1937'de gezici dans orkestrası ''Horace Heidt's''de sahne dünyasına profesyonel olarak adım attı. 
     Gezici dans orkestrasından ayrılarak bir süre gece kulüplerinde komedyen olarak çalışan ve daha sonra Franklin D. Roosevelt, Winston Churchill ve diğer tarihi şahsiyetlerin taklidini yaptığı Report to the Nation adlı radyo programında sanat yaşamına devam etti. 
     1944'te orduya yazılarak Normadiya çıkarmasına katılan Carney, bir şarapnelin bacağına isabet etmesi sonucu sağ bacağından sakatlandı. Sanat yaşamına radyoda komedi şovlarına çıkarak devam eden Carney 1947'de televizyonda gösterilen The Morey Amsterdam Şov ile sanat çevrelerinin dikkatini çekti. 
     Carney'in çevirdi önemli fimler arasında Dixie Dance Kings, The Late Show, House Calls, Movie Movie, Sunburn, Going in Style, Roadie, Firestarter, The Muppets Take Manhattan ve Last Action Hero bulunuyor. 
     
</TEXT>
</DOC>
