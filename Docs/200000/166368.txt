<DOC>
<DOCNO> 166368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/soneko07.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Albaraka Türk Gelire dayalı tahvil, Ortadoğu'da ilgi görür 
</HEADLINE>
<TEXT>

     Albaraka Türk Özel Finans Kurumu A.Ş. Genel Müdürü Adnan Büyükdeniz, hükümetin gelire dayalı tahvil çıkarma girişimlerinin, Ortadoğu ülkelerinde ilgiyle karşılanacağına inandığını belirtti. 
     Adnan Büyükdeniz, 11 Eylül sonrası Arap sermayesinin ABD'den çekileceği yolundaki tahminlerin henüz ''tamamen gerçekleşmediğine'' dikkati çekti. 
     Körfez ülkelerine ABD'den çözülerek 100-150 milyar dolarlık fonun geri döndüğünü belirten Büyükdeniz, şunları söyledi 
     ''Körfez ve Ortadoğu dünyasının ABD'de büyük yatırımları vardı. Bunların büyük bir kısmı hala oradan çözülebilmiş değil. Fonların gayrimenkul ve hisse senedi piyasalarında olması ve bu fiyatların son dönemde düşmesi nedeniyle beklenen çözülme olmadı. Çözülme için fiyatların tekrar normal düzeylere çıkması bekleniyor. Bir kısım sermaye fonları Körfeze geri döndü. Ancak şu anda iç pazarın küçüklüğü nedeniyle bu fonların yöneleceği çok fazla bir yatırım alanı yok.'' Bu fonları çekebilmek amacıyla, Türkiye'de hükümetlere ve işadamlarına büyük görevler düştüğünü dile getiren Büyükdeniz, Türkiye'nin daha fazla ekonomik istikrara kavuşmasıyla birlikte, bu bölgelerden ciddi fon akışının olacağına inandığını belirtti. 
     Türkiye'deki özelleştirmelerin iyi bir yatırım alanı olabileceğini kaydeden Karadeniz, özelleştirme kapsamındaki kuruluşlarla ilgili Ortadoğu yatırımcılarına yönelik olarak iyi bir tanıtım programının yürütülmesi gerektiğini söyledi. 
     Büyükdeniz, hükümetin Ortadoğulu yatırımcılara yönelik yatırım olanakları sunma çalışmalarını olumlu bulduklarını dile getirerek şöyle konuştu 
     ''Her bölgenin, her yatırımcının belli bir anlayışı var. O anlayışa uygun yatırım aracını sunduğunuz zaman cevap alırsınız. Hükümetin gelire dayalı tahvil çıkarma girişiminin, Ortadoğu'da karşılık bulabileceğine inanıyorum. Çünkü bu bölgede böyle bir iştah var, istek var. Son günlerde bu tahvillere somut talep ve taahhütler olacağına dair çeşitli haberler kulağımıza geldi.'' Albaraka Grubu'nun çoğunluğu Ortadoğu, Körfez ve Kuzey Afrika ülkelerinde olmak üzere 15 ülkede bulunduğunu dile getiren Büyükdeniz, Türkiye'nin bu ülkelerle yaptığı 5 milyar dolarlık ihracattan yüzde 20 pay alarak 1 milyar dolarlık ihracata aracılık etmeyi hedeflediklerini söyledi. 
     Diğer ülkelerdeki Albaraka kurumlarıyla daha fazla işbirliği yapacaklarını dile getiren Büyükdeniz, dış ticareti artırmak için de çaba gösterdiklerini sözlerine ekledi. 
     
</TEXT>
</DOC>
