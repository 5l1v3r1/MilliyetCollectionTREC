<DOC>
<DOCNO> 186930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/spor/spo02.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum heveslendi 
</HEADLINE>
<TEXT>

   Fenerbahçe Teknik Direktörü, ilk yarıyı lider tamamlamak için kolları sıvadı. Alman hoca, "Bunun camia açısından ne kadar önemli olduğunu biliyorum" diyerek, zirve sözü verdi 
      YUSUF KOBAL 

   
   "Daha eksiğimiz var" 
   LİGDE arka arkaya alınan galibiyetler, Fenerbahçe Teknik Direktörü Christoph Daum'un zirve umutlarını canlandırdı. Konyaspor maçının ardından Sarı - Lacivertli yöneticilerle biraraya gelen Alman çalıştırıcı, istikrarlı bir şekilde başarıya yürüdüklerini, ilk devreyi lider bitirecekleri inancının daha da pekiştiğini ifade etti. Daum, buna rağmen takımının eksikleri bulunduğunu, bunları planlı bir şekilde giderdiklerini belirtti. 
   
   Tatil endişesi 
   LİGE verilen aranın Fenerbahçe'nin gençlerini olumsuz etkilememesi için uğraş verdiğini söyleyen Daum, "Bu tatil beni endişelendiriyor. Ama bunu oyuncularımı sürekli ligdeki maçlarımıza motive ederek, gidermeye çalışıyorum" dedi. Sarı - Lacivertliler'in bu yıl şampiyon olması gerektiğini vurgulayan Alman çalıştırıcı, "İlk yarıyı lider bitirmenin camia açısından ne derece önemli olduğunu biliyorum" ifadesini kullandı. 
   
   Yıldırım kulak çekti    KONYASPOR maçında oyundan alınması sonrasında su şişesini arkadaşlarına fırlatan ve agresif hareketler yapan Tuncay, menajeri Erdinç Şehit kanalıyla uyarıldı. Başkan Aziz Yıldırım, bu tür hareketlerin bir daha tekrarlanmamasını istedi. İngiltere maçının ardından görüşmeye çağrılacak olan Tuncay Şanlı'ya yıllık 800 bin Euro önerileceği öğrenildi. Bu futbolcuya en az üç yıllık imza attırmayı düşünen Sarı - Lacivertliler, ayrıca şampiyonluk ve kupa primi olarak her yıl için ekstradan 250'şer bin Euro vermeyi planladıkları öğrenildi. 
   
   Fatih Akyel umursamıyor    YALÇIN TÜRK 

   KONYASPOR karşısında başarısız bir oyun çıkaran Fatih Akyel kendini savundu, her futbolcunun kötü bir maçı olabileceğini belirtti. Bu sezon genel olarak kendini iyi bulduğunu ifade eden Fenerbahçeli futbolcu, "İyi oynamadığım zaman eleştiri olacak. Hiç kafama takmıyorum. Ben kendimi biliyorum. Fenerbahçe ve milli takımda hak ettiğim için forma giyiyorum. Zor maçları kayıpsız geçtik. Kazandıkça moral ve fizik gücümüz daha yukarı çıkıyor" diye konuştu. 
   
   Fener'den işbaşı    ÜÇ günlük tatili tamamlayan Fenerbahçe, Bursaspor maçının hazırlıklarına bugün başlayacak. Lige verilen ara nedeniyle, Konyaspor karşılaşmasının ardından izne çıkan Sarı - Lacivertliler'de milliler dışındaki tüm oyuncular çalışmaya katılacak. Bu arada, üç büyükleri takip eden medya mensupları arasında yapılacak turnuvaya katılacak Fenerbahçe ekibini sahaya Daum çıkaracak. 
   
   Şov hazırlığı    ŞUBAT ayında yapılacak genel kurulda yeniden aday olması beklenen Başkan Aziz Yıldırım, 26 Ocak'ta yapılacak olan Yüksek Divan Kurulu toplantısını kongre öncesi bir koz olarak kullanacak. Sosyal tesislerin açılış tarihini de 17 Ocak olarak belirleyen Yıldırım, kongre üyelerine hemen hemen her gün Fenerbahçe Burnu'nda inşa ettirdiği tesisleri gezdirerek yatırım yapıyor. 
   
   Alex için naz    SARI - Lacivertliler, sezon başında aylarca uğraşıp transferini gerçekleştirilemeyen Brezilyalı Alex için nazlanmaya başladı. Bu oyuncunun kulübü Santos, görüşmelerin kesilmesi üzerine Fenerbahçeli yöneticilere haber gönderip, yeniden pazarlık masasına oturabileceklerini iletti. Yönetim, savunmanın başarılı performansı nedeniyle Alex'i şimdilik beklemeye aldı. 
   
   'Sorun çıkmaz'    ESKİ yönetici Sadettin Saran'ın şirketinin organize ettiği Efes Cup'a katılmak istemeyen Fenerbahçe'nin, Antalya kampı çıkmaza girdi. Geçen sezon yapılan sözleşmeye göre, Sarı-Lacivertliler'in Antalya'da kamp yapması durumunda, bu turnuvada oynama zorunluluğu bulunuyor. Daum, kampın Antalya'da yapılması için ısrar ederken Saran, hiç bir sorun çıkarmayacaklarını söyledi. 
   
   
</TEXT>
</DOC>
