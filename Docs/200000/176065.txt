<DOC>
<DOCNO> 176065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/siyaset/siy20.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Erbakan AKP'nin temeli dönme    SP Genel Başkanı Necmettin Erbakan, "AKP'nin temeli dönme" dedi. Tatilini geçirdiği Edremit'in Altınoluk Beldesi'nde cuma namazının ardından gazetecilere yaptığı açıklamada, Diyanet'te 30 bin, Milli Eğitim'de 20 bin açık olduğunu, açık kadroların çoğunluğunun imam hatip liselerinde bulunduğunu söyleyen Erbakan, "50 bin kadro boşluğu var, tayin yapılmıyor. AKP'nin temeli dönme olduğu için tayin yapamıyor, kadro veremiyor. Gerçekleştirecek kudreti yok. Kafasına ABD çuvalı geçirilmiş insanlar bunu yapamaz. Bunları çocuk gibi alıp yeniden okutacaksın" diye konuştu. Erbakan, Irak'a asker gönderme girişimini de eleştirerek, "Başka yerlerdeki insanları öldüreceğim diye Hitlerlik yapma" dedi. 
   
   Erdoğan'ın Cola Turka sevdası    İçecek olarak Cola Turka'yı tercih eden Başbakan Recep Tayyip Erdoğan, Ülker'in Sakarya'daki Cola Turka fabrikasının açılışını yapacak. Bakanlar Kurulu toplantısı için 18 Ağustos Pazartesi günü Sakarya'ya gidecek olan Erdoğan, Ülker'in Cola Turka tesislerinin açılış törenine katılacak. Erdoğan, Bakanlar Kurulu'nun ardından duble yol açılışı yapacak ve Sakarya'dan ayrılacak. Erdoğan büyük oğlu Burak Erdoğan, Ülker'in ürünlerinin İstanbul'daki dağıtımını sürdürüyor. Erdoğan'ın da bu firmanın ürünlerini tercih ettiği, çocuklara dağıttığı bisküvilerle ortaya çıkmıştı. Gittiği restoranlarda Cola Turka olup olmadığını soran Erdoğan'a gezileri sırasında da Cola Turka ikram edilmişti. 
   
   Brezilya ile Türkiye Savunma anlaşması imzaladı    Brezilya ile Türkiye arasında Savunma konularında işbirliği anlaşması imzalandı. Milli Savunma Bakanı Vecdi Gönül'ün önceki gün Brezilya'ya gerçekleştirdiği ziyarete ilişkin Brezilya Büyükelçiliği bir basın açıklaması yaparak iki ülke arasında yapılan anlaşma hakkında bilgi verdi. Açılmada, karşılıklı çıkarlar, ulusal kanunlar ve anlaşmalar gözönünde bulundurularak savunma konularında iki ülke arasında yıllık ya da karşılıklı belirlenecek başka bir periyotta bilgi alışverişi yapılacağı belirtildi. Anlaşma yüksek seviyedeki temsilcileri içeren delegasyonların karşılıklı ziyaretleri, denk askeri kurumlar arasında toplantılar, eğitim ve öğretim personeli değiştokuşu, barışın korunmasına yönelik uluslararası operasyonlarda elde edilen deneyimlerin paylaşılması, sempozyum, konferans gibi işbirliği alanlarından oluşuyor. Açıklamada gerçekleştirilen anlaşmanın yürürlükte olan herhangi iki veya çok taraflı anlaşmaya zarar vermediğinin de altı çizildi. 
   
   Hac ön kayıtları 18 Ağustos'ta başlıyor    Hacca gitmek isteyenlerin ön kayıtları, 18 Ağustos pazartesi günü başlıyor. Ön kayıt yaptıranların sayısının, Türkiye'ye tanınan hac kontenjanından fazla olması durumunda, hacca gidecekler önceki yıllarda olduğu gibi kurayla belirlenecek. 
   Diyanet İşleri Başkanlığı'ndan yapılan açıklamaya göre, 2004'te hacca gitmek isteyenler 18 Ağustos18 Eylül 2003 arasında il, merkez ilçe ve ilçe müftülüklerine ön kayıt yaptıracak. Kayıt işlemlerinin ardından hacı adayları 2 Ocak 2004'ten itibaren çıkış yapmaya başlayacak. Çıkışlar 25 Ocak 2004'te sona erecek. Hacı adaylarının yurda dönüşleri ise 27 Şubat 2004'te tamamlanmış olacak. 
   Hacı adaylarının belirlenmesi, yeni uygulamaya göre noter kanalıyla değil, vali veya vali yardımcılarından birinin uygun gördüğü komisyon huzurunda yapılacak kurayla gerçekleşecek. 
   
   Hacıbektaş'ta siyaset tartışması    CHP, GP ve DSP'nin kendi taraftarlarını, otobüslerle Hacıbektaş'a taşımaları, Hacı Bektaş Veli'yi anma törenlerini, siyasi propaganda platformu'na dönüştürdüğü tartışmalarını yeniden gündeme getirdi. İki gün sürecek 14. Uluslararası Hacı Bektaş Veli'yi Anma Törenleri, bugün Nevşehir'in Hacıbektaş ilçesinde yapılacak. Törenlerin açılışına Cumhurbaşkanı Ahmet Necdet Sezer, Kültür Bakanı Erkan Mumcu, CHP lideri Deniz Baykal ve GP Genel Başkanı Cem Uzan da katılacak. Belediye yetkilileri, programda, Sezer, Mumcu ve Baykal'ın konuşma yapmalarının yer aldığını söyledi. CHP'li belediyeler, törenler nedeniyle binlerce partiliyi otobüslerle, Hacıbektaş'a taşımaya başladı. GP de, yaptığı organizasyonla çok sayıda partiliyi, törenlere götürecek. Başbakan Recep Tayyip Erdoğan ise, törenlere katılmaktan önceki gün vazgeçti. 
   
   
   
   
   
   
   
   
   
   
   
   
   
</TEXT>
</DOC>
