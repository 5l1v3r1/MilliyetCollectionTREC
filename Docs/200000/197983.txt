<DOC>
<DOCNO> 197983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/soneko02.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İthal muz, yerli üreticiyi vurdu... 
</HEADLINE>
<TEXT>

     Doların düşmesi ve ithalatta kotanın kaldırılmasının, Türkiye'yi ithal muz cennetine dönüştürdüğü, bunun da yerli üreticiyi çok zor duruma düşürdüğü bildirildi. 
     Türkiye'de muz üretiminin önemli bölümünü karşılayan Mersin'in Anamur İlçesi'nde üreticiler, muzun kilosuna dalında 1 milyon liradan müşteri arıyor. 
     Anamur Muz Üreticileri Derneği MUZ-DER Başkanı Kamil Kaplan, AA muhabirine yaptığı açıklamada, Anamur'un, toprak özelliklerinin yanı sıra don olaylarına çok az rastlanması nedeniyle muz üretimi için ideal bölge olduğunu bildirdi. 
     Muzun Anamur'da açık alanda dekara 4 ton, örtü altında 7 ton ürün verdiğini belirten Kaplan, yörenin en önemli geçim kaynağı olan bu ürünün son yıllarda çiftçisini güldürmediğini anlatan Kaplan, şunları söyledi 
     ''Ülkemizde yıllık tüketilen muz miktarı 250 bin ton, üretimimiz 80 bin ton, ithalatımız ise 170 bin tondur. Geçen yıllarda kilosu manavlarda 4-5 milyon liraya kadar çıkan ithal muza karşı yerli üreticiler, üretim ve kaliteyi artırıp rekabet gücünü yükseltmiştir. Böylece ithal muzun kilosu yüzde 50 ucuzlamıştır.'' Kaplan, üreticilerin ''Çocuklarımıza 5 milyon liraya muz yedirtmeyeceğiz'' adı altında düzenledikleri kampanyalarla amaçlarına ulaştıklarını anımsatarak, ''İthal muz, aroma ve tad yönünden yerli muza rakip bile olamaz ancak, ithalat kapılarının açılması, doların düşmesi bize büyük darbe vurdu. Türkiye adeta ithal muz cennetine dönüştü'' diye konuştu. 
     Kaplan, yörenin geleneksel ürünlerinden yerfıstığı, narenciye ve turfanda sebze pazarının kalmadığını, bu nedenle üreticinin tek dayanağının muz olduğunu vurguladı. 
     
     ÖNERİLER 
     Kaplan, büyük emek ve özellikle örtüaltı yetiştiriciliğinde masraf isteyen muzun kilosunun dalında 1 milyon liradan satılmak zorunda kaldığını vurgulayarak, ''Oysa, muzun dalındaki değeri en az 1,5 milyon lira olmalıdır'' dedi. 
     Önlem alınmadığı takdirde hem üreticinin bu üründen uzaklaşacağını hem de ülkenin ithalat nedeniyle döviz kaybına uğrayacağını savunan Kaplan, şunları kaydetti 
     ''Dünya muz pazarının yüzde 50'den fazlasını ABD elinde bulunduruyor. Bunu, Kolombiya, Panama, Kostarika, Honduras ve Brezilya izliyor. Ülkemiz ise 2000 yılında sadece ithal muz için 110 milyon dolar ödemiştir. Oysa, gümrük kotaları getirilmek suretiyle yerli üreticinin zarar görmesi önlenirse üretim alanları artar, döviz kaybından kurtulabiliriz. 
     Sadece Anamur ilçesinde muz yetiştiriciliğine açılabilecek 20 bin dekar sulu tarım arazisi bulunmaktadır. Her yıl dışarıya borçlandığımız 110 milyon doların bir yıllığı ile yerli üretici desteklenirse hem bundan sonraki yıllarda ithalattan kurtuluruz, hem de en az 30 bin aileyi istihdam eden bacasız sanayi kurmuş oluruz.'' 
     
</TEXT>
</DOC>
