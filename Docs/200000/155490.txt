<DOC>
<DOCNO> 155490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/siyaset/siy04.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan 'herkesi' kucaklayacak 
</HEADLINE>
<TEXT>

KKTC'de Denktaş'ın yanı sıra muhalefet liderleriyle de bir araya gelecek olan Başbakan, Türk Barış Kuvvetleri kararg hını da ziyaret edecek 
     ABDULLAH KARAKUŞ Ankara 

     Başbakan Recep Tayyip Erdoğan, daha önce sert tartışmalara girdiği KKTC Cumhurbaşkanı Rauf Denktaş'ın "Yunanistan Başbakanı Simitis'in Rum Kesimi'ne ziyaretini dengeleyin" çağrısı üzerine bugün KKTC'ye gidecek. Denktaş'ın yanı sıra muhalefet liderleriyle de bir araya gelecek olan Erdoğan, Rum tarafındaki "Erdoğan asker sayısını indirecek" beklentisini de adadaki Türk Barış Kuvvetleri kararg hını ziyaret ederek yalanlayacak. BM Genel Sekreteri Kofi Annan'ın hazırladığı barış planını en fazla öven isim olan Erdoğan'ın ziyaretine ilişkin önceki akşam gazetelere geçilen programda, tüm görüşmelerin Annan Planı karşıtlarıyla yapılacağının duyurulması dikkat çekti. Ancak son dakikada programı değiştiren Erdoğan ve danışmanları, Annan Planı'nın kabul edilmesinden yana politika izleyen CTP lideri Mehmet Ali Talat ve TKP lideri Hüseyin Angolemli'yi de 15'er dakika olmak üzere programa aldı. Talat ve Angolemli, kısa süre önce adaya AB Dönem Başkanı sıfatıyla gelen Yunanistan Başbakanı Kostas Simitis ile görüşmüştü. 
     

</TEXT>
</DOC>
