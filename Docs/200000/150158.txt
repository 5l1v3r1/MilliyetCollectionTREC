<DOC>
<DOCNO> 150158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sondun19.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta Saddam ve ABD karşıtı gösteriler... 
</HEADLINE>
<TEXT>

     Irak'ın başkenti Bağdat'ta, ülkede güvenlik ve istikrarın sağlanmasını isteyen halk, devrilen Devlet Başkanı Saddam Hüseyin ve ABD karşıtı gösterilerde bulunuyor. 
     Firdevs semtinde toplanan kalabalık, çeşitli sloganlar attı. ''Kendi kendimizi yönetmek istiyoruz'', ''Özgürlük istiyoruz'', ''ABD işgalini kabul etmiyoruz'' ve ''Irak'ta birlik istiyoruz'' şeklindeki sloganlar dikkat çekti. 
     Irak'ta halkın ilk kez Saddam Hüseyin karşıtı gösteriler düzenlediği dikkatlerden kaçmıyor. 
     Bu arada, Bağdat'ta Amerikan askerleri ve Irak polisleri tarafından başlatılan ortak devriye uygulamasına karşın, bazı semtlerde yoğun silah sesleri duyuldu. Bağdat'ta 40'a ulaşan ortak devriyelerin sayısının artırılması bekleniyor. 
     Saddam Hüseyin rejimi döneminde çıkan Babil, El Tavra ve El Cumhuriye gibi gazeteler yayınlanmazken, bazı Iraklı aydınlar yeni gazetelerin yayın hayatına başlaması için girişimlerde bulunuyor. 
     Iraklı aydınların, Bağdat'taki Amerikalı yetkililerle Cumartesi günü bir toplantı yaparak, bu konuyu ele almak istedikleri belirtildi. 
     Irak televizyonu ve radyosunun da Bağdat havaalanındaki bir uçaktan yayın yaptığı öne sürüldü. 
     Arapça yapılan yayınlarda, halka, ABD'nin Irak'a işgal için gelmediği ve Iraklıların birlik içinde olması gerektiği gibi mesajlar veriliyor. 
     Uzun yıllar boyunca Irak rejimi tarafından desteklenen ve özellikle Irak-İran sınırında kurdukları askeri kamplardan İran'a karşı saldırılar düzenleyen Halkın Mücahitleri'nin kampları da ABD ve İngiliz güçlerinin hava saldırılarına uğradı. 
     Alınan bilgiye göre, dün ve önceki gün, Diyala kentinde bulunan bazı kamplar bombalandı. 
     Halkın Mücahitleri'nin 7 kamptan oluşan Bağdat'taki genel merkezi ise Amerikan askerlerinin Bağdat'a girişinden sonra bazı Iraklılar tarafından tamamıyla yağma edildi. 
     Irak'ın başkenti Bağdat'ta yaşayan Kürt yazarlardan Dr. Fuad Hana, Hürşit Muhammed El Bedri ve Hüseyin Caf, BBC'nin Kuzey Irak ile ilgili haberlerine tepki gösterdiler. 
     BBC ve A.A'ya bir açıklama gönderen yazarlar, Irak'ta Kürt, Arap ve Türkmenlerin tarih boyunca kardeşçe yaşadığını belirttiler. 
     Yazarlar, BBC'nin Arapça yayın yapan radyosunun Kuzey Irak'tan verdiği haberlerin gerçeklerden uzak olduğunu, Kürt, Türkmen ve Araplar arasında hiçbir sorun bulunmadığını, çatışma haberlerinin gerçceği yansıtmadığını kaydettiler. 
     





</TEXT>
</DOC>
