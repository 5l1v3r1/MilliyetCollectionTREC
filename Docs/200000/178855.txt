<DOC>
<DOCNO> 178855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/siyaset/siy07.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'e rağmen Demiröz ısrarı 
</HEADLINE>
<TEXT>

   RTÜK, TRT Genel Müdürlüğü için 3 adayı belirlerken ilk önce Cumhurbaşkanı Sezer'in veto ettiği Demiröz'ü listeye aldı 
      ANKARA Milliyet 

   
   Radyo Televizyon Üst Kurulu RTÜK , TRT Genel Müdürlüğü için daha önce Cumhurbaşkanı Ahmet Necdet Sezer'in veto ettiği Şenol Demiröz ismini yeniden aday olarak belirledi. RTÜK, Başbakanlığa göndereceği 3 kişilik listeye ilk olarak Demiröz'ü aldı. RTÜK, dün TRT Genel Müdürlüğü için başvuran 114 kişi arasından Başbakanlığa bildireceği 3 adayı seçmek üzere toplandı. RTÜK Başkanı Fatih Karaca, RTÜK Yasası'na göre, ilk üç turda Kurul üye sayısının üçte ikisinin, yani 6 oy alan kişinin aday olabildiğini anımsattı ve daha sonraki turlarda ise en az 5 oy almanın yeterli olduğunu söyledi. Demiröz, bu çerçevede 4. tur oylamada 6 oy alarak TRT genel müdürlüğü için seçilen ilk aday oldu. Karaca, öğleden sonraki toplantıda ise 7. turda ikinci adayın 5 oy alan Mustafa Ruhi Şirin olduğunu açıkladı. Şirin, önceki seçimde de Bakanlar Kurulu'na sunulan listedeydi. TRT genel müdürlüğü için üçüncü aday olarak Sadettin Gürbüz'ün seçilmesi TRT kulislerinden ilginç iddialar gündeme getirdi. Arkadaşı Tunca Toskay'ın genel müdürlük döneminde genel müdür yardımcılığına getirildiği öne sürülen Gürbüz'ün, yayıncılıkla ilgisinin bulunmadığı, asıl işinin "mermercilik" olduğu öne sürüldü. 
   
</TEXT>
</DOC>
