<DOC>
<DOCNO> 180411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/siyaset/asiy.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kafalar karıştı 
</HEADLINE>
<TEXT>

   Anayasa Komisyonu Başkanı Prof. Kuzu, Sezer'in yetkilerini kısıtlayacaklarını söylerken, Erdoğan dün yine "Bu yönde bir çalışmamız yok" dedi 
      ABDULLAH KARAKUŞ Sivas 

   
   Hükümette bakanların birbirleriyle çelişen açıklamalarına bir yenisi daha eklendi. Anayasa Komisyonu Başkanı Prof. Burhan Kuzu, Başbakan Erdoğan'ın yalanlamasına rağmen, önceki gün Cumhurbaşkanı'nın "referandum ve atama" yetkilerini sınırlayacak çalışma başlattıklarını açıkladı. Milliyet de bu haberi "Kökten değişim" başlığıyla manşete taşıdı. Ancak Başbakan Tayyip Erdoğan dün yine "Bu yönde bir çalışma gündemimizde yok" dedi. Kuzu ve Erdoğan'ın birbiriyle çelişen açıklamaları nedeniyle kulislerde "Birbirlerinden haberleri mi yok" yorumları yapıldı. 
   Sivas'ta Bakanlar Kurulu toplantısının ardından soruları yanıtlayan Başbakan Erdoğan, Kuzu'nun anayasa değişikliğiyle ilgili açıklamalarının anımsatılması üzerine, "Kuzu'nun sözlerini dinlemiş değilim. Bizim şu anda Anayasa değişikliği hazırlığı içinde olduğumuz doğrudur. Ancak Cumhurbaşkanı'nın yetkilerini kısıtlamaya yönelik bir çalışma gündemimizde yoktur" diye konuştu. 
   
   Mutabakatla yaparız 
   Türkiye'nin gelişimine yönelik bir anayasa değişikliğinin peşinde olduklarını vurgulayan Erdoğan, "Bunu da toplumsal mutabakatla yaparız. Nasıl olsa sayımız yeter diye bir dayatma içinde asla olmayız. Gerekirse bu sayımızı kullanırız ama bu da mutabakatla olur. Bu konuda hassasız" dedi. 
   Cumhurbaşkanı Ahmet Necdet Sezer'in yoksul öğrencilerin özel okullarda okutulmasına yönelik düzenlemeyi veto etmesini eleştiren Erdoğan, "Bu projeye, anlayamadığımız nedenlerle müsaade edilmemiş. Milli Eğitim Bakanı, yasal süreci takip ediyor. Sonuç çıkarsa gereken yapılır, yoksa yargının verdiği karara uymak zorunda kalırız" diye konuştu. 
   
   Seçim endişemiz yok 
   3 Kasım seçimin iptal edilme ihtimalinin sorulması üzerine Erdoğan, seçim endişelerinin olmadığını belirterek şunları söyledi 
   "Bu konuda yetki YSK'dadır. YSK'nın dışında karar vermeye başka bir kurum yetkili değildir. YSK'dan gelen bilgiler böyle bir itirazın gelmediği şeklindedir. Gelince de nasıl bir karar çıkacağı ayrıdır." 
   
   AB olmazsa yeni dostlar buluruz    Başbakan Erdoğan'ın Almanya ziyareti, Amerikan finans çevrelerinin gazetesi Wall Street Journal'de "Türk Başbakanı AB'yi üyelik konusunda sıkıştırıyor" başlığıyla yer aldı. Gazete, "Erdoğan'ın, 'Türkiye'nin AB'ye girmesine izin verilmezse, kendimize yeni dostlar bulmak için başka tarafa bakabiliriz. Buna İslam dünyası da dahil' mesajını verdiğini" öne sürdü. Ian Johnson imzalı habere göre, Erdoğan, "Top şimdi AB'nin sahasında. Şayet Topluluk harekete geçmezse, Türk halkı AB'nin çifte standart uyguladığı sonucuna varacak" dedi. 
   
   
</TEXT>
</DOC>
