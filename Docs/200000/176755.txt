<DOC>
<DOCNO> 176755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sonspo02.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya'nın yolu açılıyor, Merah-Benida yarışmayacak 
</HEADLINE>
<TEXT>

     Atletizmde bayanlar 1500 metrede 2000 yılının Olimpiyat Şampiyonu Cezayirli atlet Nuriye Merah-Benida, 9. Dünya Atletizm Şampiyonası'na katılmayacağını açıkladı. 
     Fransa'nın başkenti Paris'te, 23-31 Ağustos tarihleri arasında düzenlenecek şampiyonada, bu kategoride altın madalya umudu Süreyya Ayhan'ın en önemli rakiplerinden biri olarak gösterilen Nuriye Merah-Benida'nın, form durumunu yeterli görmemesi nedeniyle şampiyonaya katılmayacağı kaydedildi. 
     32 yaşındaki deneyimli atlet, Süreyya Ayhan'ın rahatlıkla birinci olduğu ve son 7 yılın en iyi derecesini elde ettiği Zürih'teki ''Golden League''in 5. ayağında dereceye giremezken, 4.05.57 gibi düşük bir zaman elde etmişti. 
     Daha önce 5 bin metrede koşacağı bildirilen Dünya ve Olimpiyat Şampiyonu ve rekortmeni Rumen atlet Gabriela Szabo'dan sonra, Dünya Şampiyonası'nda böylece Süreyya Ayhan'ın bir rakibi daha bayanlar 1500 metre yarışından çekilmiş oldu. 
     
</TEXT>
</DOC>
