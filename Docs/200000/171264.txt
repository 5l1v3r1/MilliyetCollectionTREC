<DOC>
<DOCNO> 171264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/ekonomi/eko10.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Mavi Akım'da 'Rusya teslim oldu' iddiası 
</HEADLINE>
<TEXT>

   CENK BAŞLAMIŞ Moskova 
   
   Rus basını, Mavi Akım doğalgaz pazarlığında Moskova'nın pes ederek Ankara'nın istediği fiyat indirimini yapmayı kabul ettiğini öne sürdü. Gazeta gazetesi, görüşmelere yakın kaynaklara dayandırdığı haberinde, şimdiye kadar gazın fiyatında sadece yüzde 10 indirime yanaşan Rusya'nın doğalgaz üreticisi Gazprom'un, Botaş'ın başından beri ısrar ettiği yüzde 30'luk indirimi sonunda onaylayarak, gazın bin metreküpünün fiyatını 115 dolardan 75 dolara düşürmeyi kabul ettiğini belirtti ve "Gazprom teslim oldu" diye yazdı. 
   
   'Gazprom'un zararı 15 milyar dolar' 
   Gazeteye göre, yeni uzlaşma çerçevesinde Moskova'da hazırlanarak imzalanan belgeler onaylanması için bu hafta Ankara'ya gönderilecek. Gazete, "Eğer Mavi Akım toptan rafa kaldırılsa Gazprom'un zararı 42 milyar dolar olacaktı. Fiyat indirimini kabulüyle uğrayacağı zarar ise 15 milyar dolar olacak" diye yazdı. Ancak haberde, iki ülke arasında sorun yaratan "formül krizine değinilmedi. Rusya, gazın fiyatının belirlenmesinde kullanılan formülün değiştirilmesini istiyordu. Formülün değişmesi ise gazın fiyatının artması anlamına geliyor. Gazeta'nın anlaşmaya varıldığı haberi doğruysa tarafların formülde de uzlaşmış olması gerekiyor. Bu durumda, gazın fiyatının kağıt üzerinde 75 dolara ineceği, ancak formül değişikliği sonucu bir miktar artacağı tahmin ediliyor. 
   
   
</TEXT>
</DOC>
