<DOC>
<DOCNO> 195473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/son/sondun08.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Karşı cinsten iş arkadaşları evliliklerin en büyük düşmanı .. 
</HEADLINE>
<TEXT>

     Karşı cinsten iş arkadaşlarının, evliliklerin en büyük düşmanı olduğu ortaya çıktı. 
     Bu konuda yapılan ve sonuçları Wall Street Journal gazetesinde yayımlanan bir araştırmaya göre, işyerinde karşı cinsten çok sayıda kişi bulunması, evliliklerin yüzde 70 oranında bozulmasına yol açıyor. 
     Aynı cinsten insanların birarada çalıştığı işyerlerindeyse benzeri duruma rastlanmadı. 
     7 yıl süren araştırmanın 1.500 işyerinde çalışan 37.000 çalışanı kapsadığı bildirildi. 
     
     EVLİ-BEKAR FARK ETMEZ 

     Araştırmanın ilginç bir sonucu, karşı cinsten çok sayıda insanın bulunduğu işyerlerinde flörte başlayanların, partnerinin evli ya da bekar olmasını fazla dikkate almaması oldu. Bundan da önemlisi, araştırmacılar boşanmaların ''bulaşıcı'' olduğunu saptadılar. 
     Araştırmaya göre, işyerinde çalışanların üçte biri boşanmışsa evli bir çalışanın boşanma olasılığı yüzde 43 oranında artıyor. 
     Karşı cinse ilgi gösteren ve bu uğurda evliliklerini yıkan kişilerle ilişkiye girdikleri kişiler arasındaki yaş farkıysa genelde 5-15 yaş arasında değişiyor. 
     Araştırmanın ortaya çıkardığı bir diğer husussa işyerinde aynı cinsten çok sayıda bekar çalışan bulunması halinde, boşanma riskinin arttığı. Zamanla bu iş arkadaşlarını kendine örnek alan evli bir çalışanın boşanma riskinin yüzde 60 arttığı kaydedildi. 
     
     FLÖRT TEHLİKELİ 

     Araştırmaya katılanlar, evli de olsalar, karşı cinsten biri eğlence olsun diye kendileriyle flört etmeye başlayınca, buna karşılık verdiklerini itiraf ettiler. Ancak böyle başlayan masum flörtlerin zamanla ciddi ilişkiye dönüştüğü ve evlilikleri tahrip ettiği belirlendi. 
     Araştırmacılara göre, evliliği kurtaran çözümlerden biri, eşiyle aynı işyerinde çalışmak. Ancak bu herkes için geçerli bir çözüm değil. Bunun dışında, ''evliliği kurtarma kurslarına'' yazılmak, eskisi gibi eşiyle baş başa kalmak ve hepsinden önemlisi eşinizdeki olumsuz değişiklikleri ciddi bir gözle izleyerek, bunun nedenlerini onunla konuşmak önem taşıyor. 
     
</TEXT>
</DOC>
