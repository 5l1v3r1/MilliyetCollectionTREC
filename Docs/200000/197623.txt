<DOC>
<DOCNO> 197623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sonspo02.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Karşıyaka Başkanı 'Farklı kazanabileceğimiz maçı kaybetti' 
</HEADLINE>
<TEXT>

     İkinci Futbol Ligi A Kategorisi'nde Yimpaş Yozgatspor'a 2-1 yenilen Karşıyaka'da Kulüp Başkanı Cenk Karace, karşılaşmayı kazanabilecek durumdayken, beceriksizlikler nedeniyle 3 puandan olduklarını söyledi. 
     Cenk Karace, yaptığı açıklamada, maç boyunca çok sayıda pozisyona girdiklerini, ancak bunları değerlendiremediklerini kaydetti. 
     Oynadıkları iyi futbola karşın sahadan yenik ayrılmanın üzüntüsünü yaşadıklarını belirten Karace, şöyle konuştu 
     ''Çok üzücü bir gün yaşadık. Farklı kazanabileceğimiz maçı kaybettik. Bulduğumuz pozisyonları beceriksizce harcadık. En az 8 net pozisyonumuz vardı. Artık bu maçı unutup ileriye bakacağız. Kredimizin kalmadığını da biliyoruz.'' Teknik direktör Rıdvan Dilmen'in raporu doğrultusunda hareket edeceklerini kaydeden Başkan Karace, ''Raporu, bütçemiz ölçüsünde değerlendireceğiz'' diye konuştu. 
     Öte yandan, Yimpaş Yozgatspor maçında sarı kart gören Mustafa Özmen'in cezalı duruma düştüğü belirtilirken, yeşil-kırmızılıların Türk Telekomspor maçı hazırlıklarına yarın yapacağı antrenmanla başlayacağı öğrenildi. 
     
</TEXT>
</DOC>
