<DOC>
<DOCNO> 158326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sontur22.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Neşter operasyonunda doktorların hesaplarına el konuldu.. 
</HEADLINE>
<TEXT>

     ''Neşter Operasyonu'' davasının bazı sanıklarına ait banka hesapları, menkul ve gayrimenkullere tedbir konulduğu belirtildi. 
     Edinilen bilgiye göre, SSK'ya iyileştirici tıbbi malzeme alımına ilişkin başlatılan ve daha sonra Bağ-Kur ve Emekli Sandığı'nı da kapsayan ''Neşter Operasyonu'' soruşturmasını yürüten DGM Savcısı Ömer Suha Aldan, 9'u tutuklu 59 sanık hakkında dava açmadan önce, 16 Mayıs Cuma günü, sanıkların ve iyileştirici tıbbi malzeme satan firmaların mal varlıklarına tedbir konulması için yedek hakimliğe başvurdu. 
     Savcının talebi, 2 No'lu DGM Yedek Hakimi Hasan Şatır tarafından karara bağlandı. 
     2 No'lu DGM Yedek Hakimliği, 4422 Sayılı Çıkar Amaçlı Suç Örgütleriyle Mücadele Yasası'nın 6. maddesi uyarınca, sanıklar Ahmet Tatar, Osman Kerim Sürücü, Hüseyin Ünver, Cenk Toparlaklı, Murat Özügüzel, Haydar Obalı, Mehmet Tümer, Mehmet Tüysüz, Mehmet Oğuz, Hakan Adanalı, Samiye Leyla Tekbulut, Aziz Demirhan Atasoy, Levent Yıldıran, İbrahim Erdoğan, Cezmi Mutlu, Emin Aydın Ünal, İsmail Uğur, Doç. Dr. Barbaros Dokumacı, Fikri Üçgül, Mehmet Nazif Edin, Dr. Ender Örnek, Prof. Kenan Ömürlü, Cahit Pekyardımcı, Ertan Rifat Telhan, Mert Aygen, Prof. Derviş Oral, Prof. Mehmet Metin, Prof. Ferhan Özmen ve Johanna Bondy'e ait banka hesaplarına tedbir koydu. 
     
     ŞİRKET HESAPLARINA DA TEDBİR 
     Mehmet Nazif Edin, İbrahim Erdoğan, Barbaros Dokumacı, Kenan Ömürlü, Ferhan Özmen ve Derviş Oral'ın da aralarında bulunduğu 37 kişinin menkul ve gayrimenkullerine tedbir koyan yedek hakimlik, iyileştirici tıbbi malzeme satan şirketlerin araçları ile banka hesaplarına da tedbir konulması talebini yerinde buldu. Savcı Aldan, dün 9'u tutuklu 59 sanık hakkında, ''çıkar amaçlı suç örgütü kurmak ve yönetmek, bu örgüte üye olmak, rüşvet verme ve alma, resmi artırma-eksiltmeye hile karıştırma, sağlığın korunmasında, tedavide ve tıpda kullanılan ilaç, kimyevi madde, alet ve diğer şeylerin satışından kaçınma, kamu kurum ve kuruluşlarını dolandırma, görevi kötüye kullanma, teşekküle yardım, cürüm işleyenleri saklamak ve cürmün delillerini yoketmek'' suçlarından 1 yıl ile 64.5 yıl arasında değişen ağır hapis cezaları istemiyle dava açmıştı. 
     
</TEXT>
</DOC>
