<DOC>
<DOCNO> 168341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sontur19.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül "Komisyon neticesinde doğrular, gerçekler ortaya çıkacak" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, NATO Avrupa Müttefik Kuvvetler Komutanı SACEUR Amerikalı General James Jones'un Ankara ziyaretinin konuya verilen önemi gösterdiğini belirterek, Türk-Amerikan Ortak Komisyonu'nun incelemeleri sonucunda doğruların ve gerçeklerin ortaya çıkacağını söyledi. 
     Gül, Dışişleri Bakanlığı'ndan ayrılırken, gazetecilerin gündeme ilişkin sorularını yanıtladı. 
     Süleymaniye'deki gözaltı olayına ilişkin ABD'nin Türkiye'ye ön bilgi verdiği yönündeki haberlerin hatırlatılması üzerine Gül, ''Onların elinde bazı istihbari bilgiler var. Biz de bunların doğru olmadığını söylüyoruz. Bugün çok üst seviyede bunlar değerlendirilecek'' diye konuştu. 
     Müttefik ülkeler olarak, konunun ''güveni sarsmadan inceleneceğini'' ifade eden Gül, ''Jones'un ziyareti olaya verilen önemi ve ABD'nin Türkiye'nin dostluğuna verdiği önemi gösteriyor'' dedi. 
     Konunun bugün ''objektif'' şekilde inceleneceğini kaydeden Gül, ''Bunun neticesinde doğrular ve gerçekler ortaya çıkacaktır'' diye konuştu. 
     Gül, komisyona katılım seviyesiyle ilgili soru üzerine de ''Bu konuda hükümet asker ayrımı olmaz. Bu, Türkiye meselesi. Dolayısıyla bu konular koordineli bir şekilde götürülüyor''' diye konuştu. 
     
     ABD ZİYARETİ 
     Gül, bazı kesimlerin ABD ziyaretini iptal etmesi gerektiği yönündeki görüşlerinin hatırlatılması üzerine, ''Bunları biz değerlendiririz şüphesiz ki. En gerçekçi şekilde, bir devlet nasıl hareket edecekse öyle hareket ederiz'' dedi. Gül, Ermeni tasarısının geçmesinin ziyareti etkileyip etkilemeyeceğine ilişkin soruya da ''Değerlendireceğiz her şeyi'' yanıtını verdi. 
     
     SÖZDE ERMENİ SOYKIRIMI TASARISI 
     ABD Senatosu'nda görüşülmesi beklenen sözde Ermeni soykırımı tasarısına ilişkin soru üzerine de Gül, ''Gerekenler yapılıyor. Başından beri bu konuyla ilgi çalışmaları büyük bir ciddiyetle yapıyoruz'' dedi. 
     Tasarının yönetimle değil, Kongre ile ilgili olduğunu hatırlatan Gül, ''Ama yönetim hassasiyet gösteriyor, uğraşıyor. Neticede parlamentolar kararlarını bağımsız alıyorlar. Gerek oradaki Türk lobisi, gerek yönetim gayret ediyorlar. Ama bu Ermeni meselesiyle de ilgili bir şey değil. Bu nihai de değil. Daha sonraki aşamaları da var'' diye konuştu. 
     
     ''İZİN İSTEYEN UÇAKLARIN HEPSİ İNMİŞTİR'' 
     Gül, ''Irak savaşı sırasında Türkiye'nin, ABD'nin yaralı uçaklarına iniş izni vermediği'' yönündeki iddialarla ilgili soru üzerine, bunların doğru olmadığını belirterek, şunları söyledi 
     ''O zaman, ne kadar uçağın yara almadığı halde acil iniş yaptığını herkes biliyor. Birisi bir şey söyledi diye bunun manşetlere çekilmesini çok yanlış buluyorum. Yaralı uçakların hepsi, izin isteyen uçakların hepsi inmiştir. Yara almadan da iniş izni isteyenler olmuştur. Onlar da inmiştir.'' 
     
</TEXT>
</DOC>
