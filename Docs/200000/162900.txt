<DOC>
<DOCNO> 162900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sondun13.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum polisi, Türk mağazasından alınan sigaraya el koydu 
</HEADLINE>
<TEXT>

     Kıbrıs Rum polisi, Rum kesiminde yaşayan bir Filistinlinin Pile'de bir Türk mağazasından satın aldığı 28 karton sigaraya el koyarak Filistinliyi tutukladı. 
     Fileleftheros gazetesinin haberine göre, Rum kesiminde yaşayan ve ismi belirtilmeyen bir Filistinli, Türklerle Rumların birlikte yaşadığı karma köy Pile'yi ziyareti sırasında, bir Türk dükkanından 28 karton sigara satın aldı. 
     Pile'den Rum kesimine dönerken, Filistinlinin arabasında arama yapan Rum polisi, Filistinlinin bir Türk mağazasından aldığını belirttiği sigaralara ve arabaya el koyarak kendisini tutukladı. 
     Kıbrıs Rum yönetimi, kendi vatandaşlarının ve Rum kesiminde yaşayan yabancıların Pile'de Türk dükkanlarından mal satın almasına izin vermiyor. Bu nedenle Pile'yi ziyaret eden araçları sıkı kontrolden geçiren Rum polisi, Türklerden alındığı tespit edilen mallara el koyarak, bunları satın alanlara ceza kesiyor. 
     
</TEXT>
</DOC>
