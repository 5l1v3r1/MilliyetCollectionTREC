<DOC>
<DOCNO> 165961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/siyaset/asiy.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Teslim olana da olmayana da af 
</HEADLINE>
<TEXT>

"Topluma kazandırma taslağı", şiddete karışmayanlara af öngörüyor. Eyleme karışıp bilgi verenlerin de cezaları inecek 
     ANKARA, İSTANBUL Milliyet 

     İçişleri Bakanlığı Dışişleri, Adalet ve Sağlık bakanlıkları ile Genelkurmay Başkanlığı ve MİT Müsteşarlığı’nın görüşlerini de dikkate alarak hazırladığı "topluma kazandırma yasa taslağı"na son biçimini verdi. Daha önceki pişmanlık düzenlemelerinin aksine "şiddet eylemine karışan" terör örgütü üyelerinin cezalarının da indirilmesini, karışmayanların serbest bırakılmasını öngören taslakta, güvenlik güçlerine karşı eylem yapma - yapmama ayrımına da gidilmedi. 
     İçişleri Bakanı Abdülkadir Aksu, "taslağı tabandan gelen sese kulak vererek hazırladıklarını, Türkiye’nin oynamak istediği süper ligin kendine özgü kuralları içinde sosyal barışın önemli yer tuttuğunu, annelerle - çocukları bir daha hiç ayrılmamak üzere kucaklaştırmayı amaçladıklarını" söyledi. Aksu’nun yasanın kamuoyunca bilgilendirilmesi amacıyla genel hatlarıyla açıklama yaptığı saatlerde tasarı üzerindeki detay çalışmalarına devam ediliyordu. Tasarının ilk halinde yürürlük süresi bir yıl olarak belirtilirken, yetkililer bu sürenin uzayıp kısaltılabileceğini kaydetti. 
     "Sosyal barış, bazılarının söylediği gibi genel afla olmaz" diyen Aksu’nun verdiği bilgiye göre, haftaya Bakanlar Kurulu’ndan Meclis’e sevk edilecek taslak şu hükümleri öngörüyor 
     
     Şartsız affedilenler 
Aksu’nun "Doğrudan gençlerimizin yuvalarına, analarına giden ve teslim olanları mümkünse aynı gün evine göndereceğimiz yol" diye nitelediği bu kategoride, "terör örgütü üyesi" olmak dışında suça karışmayıp teslim olarak düzenlemeden yararlanmak istediğini beyan edenler serbest bırakılacak. 

     Teslim olana daha çok... 
     Eyleme karışmış olup teslim olanların yasadan yararlanmaları için "örgüt hakkında doğru bilgi verme" koşulu aranacak. Aranan bilgi, teslim olanın örgüt içindeki pozisyonuyla orantılı olacak, yani bilmesi mümkün olmayan bilgiler talep edilmeyecek. Bu durumdakilerden suçları idam - ağırlaştırılmış müebbet hapis gerektirenler 9 yıl, müebbet hapis gerektirenler 7 yıl, diğer cezaları gerektirenler de öngörülen cezanın dörtte biri oranında hapisle cezalandırılacak. 
     
     Yakalananlara da indirim 

</TEXT>
</DOC>
