<DOC>
<DOCNO> 187320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sonspo26.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy Zafer yaşayacağız, Sergen'e çok sevindim.. 
</HEADLINE>
<TEXT>

     Futbol Federasyonu Başkanı Haluk Ulusoy, A Milli Futbol Takımı'nın, 11 Ekim Cumartesi günü İngiltere karşısında tüm Türkiye'ye büyük bir zafer yaşatacağına inandığını söyledi. 
     Ulusoy, millilerin kamp yaptığı BJK Nevzat Demir Tesisleri'nde gerçekleştirilen piknik sırasında, basın mensuplarının sorularını yanıtladı. Saha dışındaki oyunlara gelmeyeceklerini belirten Ulusoy, ''Biz tecrübeli bir ekibiz. Sadece yenmeyi düşünüyoruz. Cumartesi günü bunu başaracağımıza da inanıyorum. Biz buna inandık, tüm Türkiye de inansın'' dedi. 
     Maçın, iki takım açısından da büyük önemi bulunduğunu ifade eden Ulusoy, şöyle konuştu 
     ''Her şeyden önce, maçın fair-play içinde geçeceğini umuyorum. Taraftarımızın, maçın ilk düdüğünden son düdüğüne kadar susmayıp, takımlarını desteklemelerini bekliyorum. Baraj maçı oynamadan Portekiz'e gitmek istiyoruz. Bunu da başaracağız. Ancak her şey centilmenlik sınırları içinde olacak. İngiltere ve Türkiye daha çok maçlar yapacak ve dostlukları da uzun sürecek.'' 
     
     DEVİR BİZİM DEVRİMİZ 
     Haluk Ulusoy, Türk Milli Takımı'nın son yıllarda büyük bir ivme kazandığını ve dünyanın sayılı takımları arasına girdiğini söyledi. 
     Milli Takım'ın yenemeyeceği ekibin olmadığını iddia eden Ulusoy, ''Eskiden devir onlarındı, gelecek bizim. Şimdi devir bizim, gelecek onların'' dedi. 
     Güvenlik önlemleri konusuna da değinen Haluk Ulusoy, her türlü tedbiri aldıklarını anlatarak, ''İngiltere Futbol Federasyonu ile sürekli diyalog içinde olduk. Önlemleri onların isteği doğrultusunda aldık. Aynı şekilde, onların isteğiyle İngiliz taraftarları maça almayacağız. Bu konuda bir sorun çıkacağını sanmıyorum'' diye konuştu. 
     
     COLLİNA'NIN UĞURU 
     Karşılaşmayı yönetecek İtalyan hakem Pierluigi Collina'nın, Türkiye'ye uğurlu geldiğiyle ilgili basın mensuplarının yorumu üzerine Haluk Ulusoy, ''Evet, Collina'ya 'Türkiye için uğurlu' diyorlar. Ama önemli olan, sahada iyi mücadele etmemiz. Eğer iyi mücadele etmezsek, Collina'nın uğuru da önemini yitirir'' dedi. 
     Collina'nın, gördüğünü çalan mükemmel bir hakem olduğunu ifade eden Ulusoy, böylesine dürüst bir hakemin, önemli bir hata yapmadan maçı tamamlayacağına inancını dile getirdi. 
     
     SERGEN KONUSU 
     Ulusoy, Sergen Yalçın'ın uzun bir aradan sonra Milli Takım'a çağrılmasına çok sevindiğini söyledi. 
     Sergen'in, kaliteli bir futbolcu olduğunu vurgulayan Haluk Ulusoy, şöyle devam etti 
     ''Gönlüm isterdi ki Sergen her milli maçta takımda olsun. Onun kadroya alınmasından en mutlu olan insanlardan biri benim. Sergenler kolay yetişmiyor. Eğer hocası oynatırsa, Chelsea maçından daha iyi oynayacağına inanıyorum.'' 
     
</TEXT>
</DOC>
