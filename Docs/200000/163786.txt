<DOC>
<DOCNO> 163786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/ekonomi/aeko.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hortumcuya kara para tarifesi 
</HEADLINE>
<TEXT>

MASAK'ın daha etkin hale getirilmesi için hazırlanan taslağa göre kara para kapsamına alınan banka hortumcularının paralarına el konulacak 
     TOLGA ŞARDAN Ankara 

     Yolsuzlukların önüne geçmek amacıyla değişik uygulamalar başlatan hükümet, kara paranın aklanmasıyla mücadele konusunda önemli bir düzenleme yapıyor. İçişleri Bakanlığı'nın hazırladığı yasa değişikliğine ilişkin tasarıda, banka hortumlayanların paraları "kara para" kapsamına alınıyor. 
     
     Kapsam genişletildi 
     İçişleri Bakanlığı, Türkiye'deki kara paranın aklanmasıyla mücadele amacıyla oluşturulan Mali Suçları Araştırma Kurulu'nun MASAK etkin hale getirilmesi için yeni tasarı hazırladı. Bakan Abdülkadir Aksu'nun Maliye Bakanı Kemal Unakıtan'a, MASAK'ı şikayet eden yazısının ardından 4208 sayılı Karapara Aklanmasıyla Mücadele Yasası'nda yeni düzenlemeler içeren tasarı Başbakanlık'a gönderildi. 
     Tasarıda, kara para kapsamına giren suçlarda de yeni düzenleme yapıldı. Uyuşturucu, silah kaçakçılığı, kadın ticareti, fuhuş, sahtecilik, organ kaçakçılığı, tarihi eser kaçakçılığı suçlarından elde edilen paraların yanı sıra, banka hortumcularının elde ettiği paralar da kara para kapsamına alındı. 
     
     Malvarlığı da alınacak 
     Bu amaçla 4389 sayılı Bankalar Yasası'nın 22'nci maddesinin 3'üncü fıkrası, kara para suçuna dahil edildi. Ayrıca banka hortumlayarak elde edilen parayla meydana gelmiş her türlü ürün "müsadere altına" alınabilecek el konulabilecek veya mülkiyeti devletin eline geçebilecek. Suçun işlenmesinden sonra mal ve değerlerin meydana getirdiği ürünler veya bunların karşılıklarının failin malvarlığından alınmasına karar verilecek. 
     
     Mahkeme belirleyecek 
     Hortumlanan parayla mülkiyete geçirilenlerden değerleri saptanamayanların değeri mahkemece belirlenecek. Bu durumda değerlerin karşılıkları failin mal varlığından alınıp devletin mülkiyetine dahil edilecek. 
     
MASAK tarihe karışıyor      Tasarıda, halen faaliyeti devam eden MASAK'ın yerine Karapara ve Aklanmasıyla Mücadele Kurulu adıyla yeni oluşuma yer verildi. Maliye Bakanlığı bünyesinde çalışmalarını yürütecek kurulun başkanlığına Maliye Bakanı tarafından atanacak Maliye Başmüfettişi getirilecek. Ancak kurul başkan yardımcılığını İçişleri Bakanı'nın atayacağı ikinci sınıf Emniyet Müdürü yapacak. Kurul üyeleri, şimdiki uygulamada olduğu gibi geçici olarak değil, dört yıllık görev için seçilecek. Üye olarak görevlendirilecek Maliye müfettişleri, hesap uzmanları, gelirler kontrolörleri, SPK uzmanları, Emniyet Genel Müdürlüğü ve Jandarma Genel Komutanlığı'yla Gümrük Müsteşarlığı uzmanları, Maliye Bakanı'nca göreve atanacak. 
     

</TEXT>
</DOC>
