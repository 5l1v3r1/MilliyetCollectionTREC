<DOC>
<DOCNO> 187771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/soneko20.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı Tüp geçitte hedefimiz Nisan 2004'te başlamak 
</HEADLINE>
<TEXT>

     Ulaştırma Bakanı Binali Yıldırım, geçen yıl yatırıma ayrılan payın 8 katrilyon lira olduğunu belirterek, bu yıl da yatırıma ayrılacak payın aynı civarda olacağını söyledi. 
     Yıldırım, ''DSİ'nin stok yatırım miktarı 9 katrilyon, Karayollarının 8 katrilyon, bizim ise 3 katrilyon lira'' dedi. Yıldırım, Bakanlığında İstanbul Sanayi Odası İSO heyetinin kabulünde yaptığı konuşmada, 10 yılda devlet demiryollarına ayrılan nakit paranın ise 8 milyar dolar olduğunu kaydetti. 
     Binali Yıldırım, Telekom'un özelleştirilmesi, kısa zamanda olsun veya olmasın, sektörün liberalleşmesi konusundaki politikalarını kamuoyuna duyuracaklarını bildirdi. 
     Tükiye'nin 1950 yılından bu yana, karayollarına ağırlık verdiğini hatırlatan Yıldırım, hükümet olarak demiryolu ve deniz yolu paylarının artırılmasına öncelik veren bir anlayış içinde olduklarını söyledi. 
     İki önemli projelerinin bulunduğunu anlatan Bakan Yıldırım, bunlardan birincisinin Ankara-İstanbul hızlı tren demiryolu projesi olduğunu, Ankara-Eskişehir bölümünün rehabilitasyon çalışmalarının başladığını, Eskişehir-İstanbul bölümünün ise 2004 yılının başından itibaren ihale edileceğini belirtti. 
     İkinci önemli projelerinin ise tüp geçit projesi olduğunu anlatan Yıldırım, ''bu projeyi de hızlandırıyoruz. Hedefimiz 2004 yılı nisan ayı içinde ilk kazmayı vurmaktır'' dedi. Yıldırım, tüp geçit projesinin hayata geçmesi ile Hamburg'dan Şanghay'a kadar devam eden tarihi ipek yolunun yeniden canlanmasını hedeflediklerini kaydetti. 
     
     TÜM İLLERDEN DEMİRYOLU TALEBİ VAR 
     Ulaştırma Bakanı Binali Yıldırım, demiryollarına inanılmaz bir talep bulunduğunu belirterek, şunları söyledi 
     ''Tüm illerimizden gelenler demiryolu istiyor. Ancak ülkemizin coğrafyası dolayısıyla kilometre başına 7-8 milyon dolarlık bir yatırım gerekiyor. Demiryolunda bir noktaya gelebilmek için 10 yılda 18 milyar dolarlık yatırım yapmak lazım. 
     Altyapı eskimiş, 30 yıldır el atılmamış hatlar var. Trenlerimizin hızları düşük. Yolcu taşımacılığında ortalama hız 50, yük taşımacılığında ise 10 kilometre. Hızlı tren 250 kilometre ve üstü olarak tabir ediliyor.'' Ulaştırma Bakanı Yıldırım, isteyen iş adamlarının gelip, hat kiralayabileceklerini de belirtti. 
     Denizyolu taşımacılığına da değinen Binali Yıldırım, deniz yolu ile yolcu taşımanın oranının binde 3, yük taşımanın ise yüzde 2 olduğunu söyleyerek ''bu bizim tarihimize yakışan bir durum değildir'' dedi. 
     
     ''KAÇAK YAKIT KONTROL ALTINA ALINDI'' 
     Deniz taşımacılığında yakıtta ÖTV alınmaması uygulamasına 2004 yılında geçileceğini hatırlatan Bakan Yıldırım, 1 milyon 400 bin lira olan yakıtın 670 bin liraya satılacağını ifade ederek şunları söyledi 
     ''Bu uygulama ile kayıt dışı yakıt ticaretini kontrol altına almış olduk. Balıkçılardan taleplerini alırken sorduk. Daha önce 5 ton almış, şimdi 60 ton talep ediyor. Niye böyle oldu diye sorunca, abi niye yalan söyleyim kaçak kullanıyordum yanıtını aldık'' Bakan Yıldırım, Irak demiryolu hattının 1 Ağustos'tan bu yana kullanıldığını belirterek ''insani yardım ve inşaat malzemelerini bu hatla taşıyoruz'' dedi. 
     Binali Yıldırım, limanları da zaman içinde serbestleştireceklerini belirterek, kalan 5-6 limanın da zaman içinde özelleştirileceğini bildirdi. 
     
</TEXT>
</DOC>
