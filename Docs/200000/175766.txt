<DOC>
<DOCNO> 175766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sontur11.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'in onayladığı yasa özelleştirmeyi hızlandıracak... 
</HEADLINE>
<TEXT>

     Cumhurbaşkanı Ahmet Necdet Sezer'in onayladığı 4971 sayılı yasa, Türk Telekom ve Milli Piyango İdaresi'ni özelleştirme kapsamına alıyor. 
     Yasa ile devlet bakanı sayısının azalması da dikkate alınarak Özelleştirme Yüksek Kurulu'nun ÖYK üye sayısı 4'e indiriliyor. ÖYK, Başbakan'ın başkanlığında ve belirleyeceği 4 bakandan oluşacak. Kurul oybirliğiyle karar verecek. Başbakan, özelleştirme uygulamalarına ilişkin yasa ile ilgili yetkilerini görevlendireceği bir bakana devredebilecek. 
     Özelleştirme programında bulunan kamuya ait kuruluşların yöneticileri, bu kuruluşların özelleştirme işlemlerine dolaylı ya da dolaysız yararlanan sıfatıyla taraf olamayacak. 
     Özelleştirme kapsamındaki kuruluşların varlıklarının değer tespitinde, ''uluslararası kabul yöntemlerinden en az üçünün uygulanmasını'' öngören hüküm de değiştirildi. Özelleştirilecek kuruluşların değer tespitinde, uluslararası kabul yöntemlerinin en az ikisi uygulancak. 
     
     KAPALI TEKLİFTE DEĞİŞİKLİK 
     ''Kapalı teklif'' usulünde de değişiklik yapılan yasaya göre, yapılan en az iki ihaleden sonuç alınamazsa özelleştirilecek kuruluşa ilişkin olarak isteklilerden yatırım, üretim, istihdama ilişkin proje veya teknoloji üretimi taahhütlerini içeren teklifler alınacak pazarlık görüşmeleri sonucunda ihale komisyonunca istekli ya da isteklilerin teknik veya mesleki yeterlilik, mali güç, yönetim ve sorumluluk nitelikleri dikkate alınarak gerçekleştirilen ihaleler, İdare tarafından ÖYK onayına sunulacak. 
     
     PERSONELİN DURUMU 
     Yasayla özelleştirme kapsamındaki kuruluşlardan diğer kamu kurumlarına nakledilecek personelin durumuna ilişkin düzenlemeler de getiriliyor. 
     Bu kapsamda, personelin özlük haklarında kurumlar arasında uyum sağlanıyor ve mali haklarına ilişkin düzenlemeler yapılıyor. Yasa, şahsa bağlı kadrolarda, nakledilen kurumdaki hakların yitirilmesinin önlenmesine ilişkin düzenlemeler de içeriyor. 
     Yasaya eklenen bir geçici maddeyle daha önce özelleştirme kapsamına alınan kurumlardan nakledilen personelin özlük hakları da yasadaki düzenlemeye paralel hale getirilerek şahsa bağlı kadrolardaki personelin bu haklarının üç yıl daha sürmesi hükme bağlanıyar. Özelleştirmeye ilişkin yasa uyarınca nakledilecek personel için ihdas edilen kadro 10 bin artırılarak, 20 binden 30 bine çıkarılıyor. 
     Özelleştirme programında bulunan kuruluşlarda sermaye artışlarında ticaret siciline tescil işlemleri ve SPK kayıt işlemlerinde vergi, resim, harç, katkı payı ve benzeri şekilde hiçbir ücret alınmayacak. 
     Kamu kurum ve kuruluşları, kendilerine özelleştirmeyle ilgili intikal eden işlemleri öncelik ve ivedilikle inceleyip sonuçlandıracak. 
     Tütün üreticilerine yönelik düzenlemeler de getiren yasayla piyasaya girecek olanlar için ''tam ve yeni teknoloji'' getirme koşulu ''entegre'' olarak değiştirilerek, piyasaya girme koşulu yumuşatıldı. 
     
     TÜRK TELEKOM'A KOLAYLIKLAR 
     Yasayla, Türk Telekom'un özelleştirilmesi çerçevesinde hisse senedi ile değiştirilebilir sermaye piyasası araçlarının kullanımına imkan tanınıyor. Bu kapsamda, Telgraf ve Telefon Kanunu'na bir geçici madde eklenerek, Türk Telekom tarafından kurulan GSM şirketi Aycell'in başka bir şirket ile birleşmesi konusunda Kurum yetkili kılınıyor. 
     Türk Telekom'un borç ya da kredi almasına olanak sağlayan yasa ile Türk Telekom hissesinin satışına ilişkin olarak Özelleştirme Fonu'ndan karşılanan tüm giderlerin satış sonrası sağlanacak gelirden mahsup edilerek, Hazine tarafından Özelleştirme Fonu'na ödenmesi hükmü de getirildi. 
     
     ŞANS OYUNLARI ÖZELLEŞİYOR 
     Milli Piyango İdaresi'nin şans oyunlarına ilişkin faaliyetleri ile düzenleme ve denetim faaliyetleri birbirinden ayrılarak, oynatılan şans oyunları ile bundan sonra oynatılacak şans oyunlarının lisansının ihale sonucunda en fazla 10 yıla kadar gerçek ve tüzel kişilere devrine imkan tanınıyor. 
     Böylece Milli Piyango İdaresi'nin şans oyunlarıyla ilgili faaliyetlerinin lisans devri yoluyla özelleştirilmesi mümkün olacak kamu sektörü bu alandan çekilerek düzenleme, izleme ve denetim görevi yapacak. 
     Şans oyunlarına ilişkin lisans verilmesi işlemlerinde Özelleştirme Yüksek Kurulu yetkili olacak. 
     Yasanın geçici maddesiyle özelleştirme kapsamındaki kuruluşların kullanımında olan kıyılara ilişkin tüm yetki ve işlemler Özelleştirme İdaresi'ne devredilecek. Bunlara ilişkin işlemler düzenlemenin yürürlüğünden itibaren iki ay içinde yapılacak. 
     Bir başka geçici madde uyarınca da Türkiye Kalkınma Bankası tarafından, TURBAN'a kullandırılan 2 milyar Japon Yeni kredi, Özelleştirme İdaresince Türk Lirası bazında ve faizsiz olarak bir yıl içinde bankaya ödenecek. 
     
</TEXT>
</DOC>
