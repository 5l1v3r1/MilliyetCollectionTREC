<DOC>
<DOCNO> 188275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sondun03.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Liman bulamayan 58 bin koyun yüklü ''ölüm gemisi''nde 5.200 ölüm 
</HEADLINE>
<TEXT>

     58 bin koyundan oluşan yüküyle 7 haftadır Kızıldeniz ve Basra Körfezi limanları arasında mekik dokuyan ''Cormo Express'' adlı gemideki koyunların 5.200 tanesinin kapalı yerde kalmak, sıcak ve stresten öldükleri bildirildi. 
     Amerikan basınına yansıyan haberlere göre söz konusu koyunlar, yaklaşan kurban bayramı nedeniyle Avustralya'dan gemiyle Suudi Arabistan'a gitmek üzere 5 Ağustosta yola çıkarıldılar. Ancak Suudi Arabistan hükümeti, hayvanlarda cilt hastalığı bulunduğunu öne sürerek koyunları kabul etmedi. Koyunların aynı gerekçeyle, Irak ve Afganistan gibi savaştan harap olmuş ülkeler tarafından bile kabul edilmediği bildiriliyor. 
     Avustralya hükümeti ise koyunların sağlıklı olduğunu savunuyor. 
     
     SEBEP SİYASİ Mİ 

     Bu arada, hayvanlarda ciddi bir hastalık bulunmadığı ve Avustralya'nın, koalisyon güçlerine yardım amacıyla Irak'a kuvvet göndermesine kızan Suudi Arabistan'ın koyunları kabul etmeyi reddettiği bazı kaynaklar tarafından ileri sürüldü. 
     Koyunların hastalıklı olabilecekleri söylentisi, bölgedeki Müslüman ülkelerin gemiyi kendi limanlarına yaklaştırmamalarına da yol açtı. Ürdün hükümeti, geminin ülke karasularına girmesini yasaklarken, Mısır hükümeti geminin Süveyş kanalından geçişini bile yasakladı. En az 27 ülkenin, hayvanları kabul etmeyi reddettiği verilen haberler arasında. 
     Avustralya hayvan hakları dernekleri ise ''hayvanların ölüm gemisinde, kendi dışkıları ortasında mahsur kaldıklarını'' belirttiler ve bu durumu protesto ettiler. 
     Avustralya dünyanın en büyük koyun ihracatçılarının başında geliyor ve her yıl yabancı ülkelere yaklaşık 6 milyon küçükbaş hayvan ihraç ediyor. 
     ''Cormo Express'' adlı geminin, koyunları kabul edecek bir liman bulunamaması halinde Avustralya'ya geri döneceği belirtildi. Halen ikmal yapmak üzere Kuveyt'te bulunan geminin Avustralya'ya ancak 16 günde ulaşabileceği belirtiliyor. 
     
</TEXT>
</DOC>
