<DOC>
<DOCNO> 177001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sonspo10.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'dan Galatasaray'a 900 kontenjan... 
</HEADLINE>
<TEXT>

     Bursa İl Spor Güvenlik Kurulu, 23 Ağustos Cumartesi günü yapılacak Bursaspor-Galatasaray maçı öncesinde önlemler aldı. 
     Bursa Emniyet Müdür Yardımcısı Kazım Gürbüz'ün yaptığı açıklamaya göre, Atatürk Stadı'ndaki karşılaşmayla ilgili stat içinde ve dışında 1700 polis görev alacak. 
     Karşılaşma öncesi ve sırasında kışkırtıcı yönde tezahürat yapanlar, Bursa Emniyet Müdürlüğü'ne ait kameralarla tespit edilerek, haklarında yasal işlem yapılacak. Stada bozuk para, çakmak, yanıcı, patlayıcı, ezici, delici ve kesici alet sokmak isteyen taraftarlar, maç bitimine dek gözaltında tutulacak. 
     İstanbul'dan takımlarını desteklemek üzere Bursa'ya gelecek olan sarı-kırmızılı taraftarlar, Orhangazi ve Gemlik ilçelerinde polis ve jandarma tarafından oluşturulacak arama noktalarında kontrolden geçirilecek. 
     Taraftarları taşıyan otobüsler, Merinos Farikası otoparkına park edilecek ve sarı-kırmızılı taraftarlar polis eşlğinde stada getirilecek ve topluca içeriye alınacak. 
     Stat içinde bulunan demirbaşlara zarar veren kişiler belirlenerek haklarında yasal işlem yapılacak ve zarar tazmin edilecek. Ayrıca bu kişilerin 1 ay süreyle müsabakalara girmelerine izin verilmeyecek. 
     Stadın yakın çevresi yüksek bariyerlerle çevrilerek, seyircilerin belirli noktalarda bilet kontrolü yapıldıktan sonra girmeleri sağlanacak. Biletsiz ve ilgisiz kişiler stadı çevreleyen bariyerin içine alınmayacak. 
     Alkol ve uyuşturucu madde kulanmış kişiler, stat giriş kapılarında engellenecek. Maç sonrası konuk ekip ve taraftarların kenti güvenlik içinde terk etmeleri için güvenlik güçlerince önlem alınacak. 
     Öte yandan daha önceki sportif olaylarda çeşitli eylemlerde bulunan ve güvenlik güçleri tarafından belirlenen 4 taraftarın, stada girmelerine izin verilmeyecek. 
     Toplantıya, Bursa Emniyet Müdür Yardımcısı Yaşar Çatal, Bursaspor Kulübü yöneticileri Ali Türkün ve Nedim Ermutlu ile taraftar derneği yöneticileri de katıldı. 
     
     900 KİŞİLİK YER 
     Bu arada Bursaspor Kulübü yöneticilerinden Nedim Ermutlu, karşılaşmada sarı-kırmızılı taraftarlar için stat kapasitesinin yüzde 5'i olan 900 kişilik yer ayrıldığını ve bu sayının şu an için artırılamayacağını söyledi. 
     Ermutlu, yönetim kurulu olarak Atatürk Stadı'ndaki tel örgülerin kaldırılması yönünde düşüncelerinin olmadığını da bildirdi. 
     
</TEXT>
</DOC>
