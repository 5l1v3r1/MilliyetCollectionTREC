<DOC>
<DOCNO> 165207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sonspo26.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye-Fransa maçı için güvenlik önlemleri artırılacak 
</HEADLINE>
<TEXT>

     6. FIFA Konfederasyon Kupası'nda perşembe günü Türkiye ile Fransa arasında yapılacak yarı final maçında güvenlik önlemleri artırılacak. 
     Paris'te statların güvenliğinden sorumlu olan Jacques Thibault, ev sahibi Fransa ile Türkiye arasında yapılacak maç sırasında seyircilerin sahaya girmesini önlemek amacıyla, Stade De France'ın tribünlerinin önündeki engellerin yükseltileceğini açıkladı. 
     Thibault, kararın, emniyet yetkilileriyle bu sabah yapılan toplantıda alındığını belirtti. 
     Jacques Thibault, perşembe günkü maça ne kadar Türk seyircisinin geleceğini bilmediklerini ancak bu sayının Türkiye-Kamerun maçındakinden az olmayacağını tahmin ettiklerini söyledi. 
     2001 yılının ekim ayında Paris'te yapılan Fransa-Cezayir maçında, Fransa'nın 10 dakikada 4-1 öne geçmesi üzerine çok sayıda Cezayirli taraftar, sahaya inmişti. 
     
</TEXT>
</DOC>
