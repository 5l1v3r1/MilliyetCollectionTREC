<DOC>
<DOCNO> 199729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sondun25.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD yeniden Ay'a gidiyor... 
</HEADLINE>
<TEXT>

     ABD Başkanı George Walker Bush'un, Ay'a yeni bir misyon yollamak istediği bildirildi. 
     Bu konudaki haber, Bush yönetimine yakın kaynaklara dayanan New York Post gazetesi tarafından manşetten verildi. 
     Haberde, amacın, bir askeri roketi deneme ve teknolojik gelişme sağlamanın yanı sıra Amerikalılara yeni bir umut vermek ve terörü unutturmak olduğu kaydedildi. 
     Amerikan Uzay ve Havacılık Ajansı'nın NASA da bu yoldan, geçen şubat ayındaki Columbia faciasını arkada bırakabileceği belirtildi. 
     Yeni projeye göre, Amerikalılar bu kez Ay'da sürekli kalmayı planlıyorlar. Bu amaçla Ay'a bir dizi robot ve haberleşme uydusu yerleştirilecek. 
     
     SIRADA MARS'A İNSANLI YOLCULUK VAR 
     New York Post gazetesi, Ay'dan sonra Mars'a da insanlı bir uçuş düzenlenmesi için Bush'un yeşil ışık yakabileceğini yazdı. 
     Bush'un uzay yolculuklarıyla ilgili bu projeleri, uçağın ilk örneğini geliştiren Wright kardeşlerin ilk uçuşlarını yapmalarının 100. yıldönümü nedeniyle 17 aralıkta Kuzey Carolina'nın Kitty Hawk kentinde düzenlenecek törenler sırasında açıklaması bekleniyor. 
     ABD ilk kez 20 temmuz 1969'da Apollo-11 aracıyla Ay'a insan indirmişti. 
     ABD Ay'a insan yollayan tek ülke. İnsanlı uzay uçuşları ise ABD, Rusya ve geçen ekim ayında Çin tarafından yapıldı. 
     
</TEXT>
</DOC>
