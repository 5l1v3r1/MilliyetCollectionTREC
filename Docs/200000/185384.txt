<DOC>
<DOCNO> 185384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sontur18.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay kararından sonra DYP, seçim kuruluna başvuruyor... 
</HEADLINE>
<TEXT>

     DYP Genel Başkan Yardımcısı Oğuz Tezmen, seçim barajının yeniden düzenlenmesi için bugün veya yarın Yüksek Seçim Kurulu'na YSK başvuracaklarını bildirdi. 
     Tezmen, A.A muhabirine, Yargıtay 6. Ceza Dairesi'nin DEHAP eski yöneticilerinin mahkumiyet kararını onamasını değerlendirdi. 
     Oğuz Tezmen, 3 Kasım seçim sonuçları kesinleşmeden önce Yargıtay'a DEHAP'ın seçimlere katılmaya ehil olmadığı yönünde başvuruda bulunduklarını, ancak başvurularının ''delil yetersizliğinden'' reddedildiğini anımsattı. 
     Yargıtay'ın bugün verdiği kararın yeterli bir delil olduğunu ifade eden Tezmen, seçim barajının yeniden düzenlenmesi için bugün veya yarın YSK'ya başvuracaklarını, bu konudaki çalışmalarının hazır olduğunu belirtti. 
     Bu arada, İstanbul'da bulunan DYP Genel Başkanı Mehmet Ağar'ın, Ankara'ya gelerek, kurmaylarıyla bir değerlendirme toplantısı yapması bekleniyor. 
     
</TEXT>
</DOC>
