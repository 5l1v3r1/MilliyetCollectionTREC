<DOC>
<DOCNO> 152897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/spor/spo01.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
KOD ADI TECRÜBE 
</HEADLINE>
<TEXT>

Son haftalarda attığı gollerle dikkat çeken ve Elazığ'da da Beşiktaş'a hayat veren Zago, yılların verdiği deneyim sayesinde strese girmediğini ve ön plana çıktığını söyledi 
     ORHAN YILDIRIM 

     'Aşırı baskı var' 
     BEŞİKTAŞ'I Elazığ'da üç puana taşıyan ve son haftalarda müthiş performansıyla sürekli ön plana çıkan Zago, bu başarıyı getiren en büyük faktörün tecrübe olduğuna işaret etti. Takımın sezon başında yeni kurulduğunu, şampiyonluk gören futbolcuların da fazla bulunmadığını kaydeden Brezilyalı yıldız, "Bu nedenle üst üste gelen maçların stresi ve aşırı baskı oyunumuzu olumsuz etkiliyor" dedi. 
     
     'Sorumluluk büyük' 
     HEM Brezilya, hem Roma, hem de Milli Takım'da böyle dönemleri çok yaşadığını söyleyen Zago, "Final yaklaştıkça tecrübem sayesinde Beşiktaş'a faydalı oluyorum. Benim gibi Sergen, Ahmet Yıldırım, Tayfur, Cordoba, Giunti ve Ronaldo da bu tip durumları alışıklar. Bu yüzden bize büyük görev düşüyor. Kalan beş haftada varımızı yoğumuzu ortaya koyarak kupayı havaya kaldırmalıyız" diye konuştu. 
     
İbrahim'den tarihi çağrı      SİYAH - Beyazlı takımın sol kanattaki silahı İbrahim, taraftarlardan kalan beş haftada tüm olumsuzlukları bir kenada bırakarak tam destek istedi. Milli oyuncu, "Taraftarlara bir ricam var, tahriklere kapılmasınlar ve camiaya zarar verebilecek hareketlerde bulunmasınlar. O zaman şampiyonluk bize çok daha yakın olacak" dedi. İbrahim, Nouma'ya çok üzüldüklerini, onun için kalan tüm maçları kazanacaklarını da sözlerine ekledi. 
     
Luce'nin haykırışıRumen hocanın devre arası futbolcularına, "Şampiyonluğu burada bırakmayın. Yüreğinizle oynayın" dediği öğrenildi 
     'Size güveniyorum' 
     ELAZIĞ maçının devre arası Beşiktaş soyunma odasında Lucescu rüzgarı esti. Rumen hoca, ilk yarıdaki kötü futbolun ardından, oyuncularına sert çıktı ve "Böyle devam ederseniz, şampiyonluğu burada bırakırız. Bu mücadele ile maçı kazanamayız. Sahaya yüreğinizi koyun. Size güveniyorum. Elazığ'da bu işin bitmesine izin vermeyin" diye bağırdığı öğrenildi. 
     
     'Aman dikkat' 
     LUCESCU, maç sonrası ise şampiyonluk düğümünün artık Galatasaray maçında çözüleceğini söyledi. Tecrübeli teknik adam, "Galatasaray ile birçok başarıya imza attım. Çok iyi bildiğim bir takım. İşi asla bırakmazlar. Bu konuda çok tecrübeliler. Ayrıca camia olarak başarıya inanmışlar. Ligde kalan beş maçı da kazanalım, geresini onlar düşünsün" ifadesini de kullandı. 
     
Pancu can sıkıyor      MENİSKÜSÜNDEKİ yırtığa rağmen operasyona yanaşmayan ve oynamaya devam eden Pancu'nun, Elazığspor maçında yeniden sakatlanması teknik heyetin keyfini kaçırdı. Sorunları nedeniyle Rumen yıldızdan bir türlü tam randımanla yararlanamayan Teknik Direktör Lucescu yeni arayışlar içine girdi. Rumen hocanın kalan haftalarda uzun zamandır ilk onbirde şans tanımadığı Tümer'e forma vermesi bekleniyor. Pancu bugün Romanya Milli Takım kampına katılacak ve burada kontrolden geçecek. 
     
Yönetimin güveni tam      İKİNCİ Başkan Hüsnü Güreli, Diyarbakır'da bütün negatif enerjiyi boşalttıklarını, artık Beşiktaş'ı kimsenin durduramayacağını belirtti. Güreli, "Şampiyonluktan başka bir şey düşünmüyoruz. Bunun aksini aklımıza bile getirmiyoruz. Yoksa hepimizin kimyası bozulur" dedi. Yıldırım Demirören ise "Galatasaray ve Gençlerbirliği bizi ilgilendirmiyor. Her maçımızı kazanıp, ipi göğüsleyeceğiz" diye konuştu. 
     


SPOR 

































</TEXT>
</DOC>
