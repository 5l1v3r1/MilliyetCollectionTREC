<DOC>
<DOCNO> 160896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/siyaset/siy01.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Geleceğinize söz verin, yoksa odadan çıkmam 
</HEADLINE>
<TEXT>

Erdoğan'dan, Yunanistan'da yapılacak 2004 Olimpiyatları'na katılma sözü isteyen Bakoyanis, 'evet' yanıtını 'tehdit'le aldı 
     ABDULLAH KARAKUŞ ELÇİN ERGÜN 

     Atina Belediye Başkanı Dora Bakoyanis, Yunanistan'da yapılacak 2004 Olimpiyatları'na Başbakan Recep Tayyip Erdoğan'ı da davet etti. Erdoğan, teklifi "Bakarız" diye geçiştirince Bakoyanis, "Gelmeniz Türk - Yunan ilişkileri açısından çok önemli. Şu anda 'Geliyorum' demezseniz bu odadan çıkmam" dedi. Erdoğan da bunun üzerine "Tamam, geliyorum" karşılığını verdi. Atina'nın ilk kadın belediye başkanı olan Bakoyanis'in önceki gün Erdoğan'la yaptığı görüşmeye ABD'de Harvard Üniversitesi'nde okuyan Bilal Erdoğan ve Costas Bakoyanis de katıldı. 
     
     AKŞAM YEMEĞİ YEDİLER 
     Erdoğan ve Bakoyanis'in Kamu Siyaseti Bölümü'nde okuyan oğulları, Başbakanlık'ta yapılan görüşmede uzun uzun sohbet etti. Resmi görüşmelerin ardından Erdoğan Ailesi, Bakoyanis ve oğluna Başbakanlık Konutu'nda bir akşam yemeği verdi. Bakoyanis'le görüşmesi öncesinde Türk - Amerikan Dernekleri Birliği ile bir araya gelen Erdoğan, ABD - Türk halkalarının kaynaşmasını, oğlu ve Yunan arkadaşı arasındaki ilişkiyi örnek göstererek şöyle anlattı 
     
     'SİZ DE ADIM ATIN' 
     "Oğlum ve Bakoyanis'in oğlu sınıf arkadaşı. İstanbul'u onlara oğlum gezdiriyor. Bu çok önemli bir şey. Çünkü çocukların yakınlaşması, ülkelerin yakınlaşmasını da sağlıyor." Erdoğan, Bakoyanis'le görüşmesinde Kıbrıs sorununun çözümü için Türkiye'nin elinden geleni yaptığı ve Yunanistan'ın da çözüm için adımlar atması gerektiği üzerinde durdu. Kıbrıs'ta sınırda Rumlarla da görüştüğünü vurgulayan Erdoğan, "Halklar sorunun çözümünü istiyor" dedi. 
     

</TEXT>
</DOC>
