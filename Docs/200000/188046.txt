<DOC>
<DOCNO> 188046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/ekonomi/eko02.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a para dışında her katkıya hazırız 
</HEADLINE>
<TEXT>

   Ankara'da görüşmelerde bulunan Irak Ekonomi Politikaları Direktörü maddi destek isterken, Türk tarafı 'Maddi katkı dışında her tür katkıyı sağlarız' dedi 
      ANKARA Milliyet 
   
   Dışişleri, ülkenin yeniden inşaası için maddi destek isteyen Irak Ekonomi Politikaları Direktörü Marek Belka'ya "Bunun dışında her yardıma hazırız" yanıtını verdi. 
   ABD'nin Irak'a atadığı sivil yönetici Paul Bremer'in Polonyalı sağ kolu Belka Devlet Konukevi'nde dışişleri bürokratlarının yanı sıra Hatay, İskenderun, Cizre, Şırnak ve Nusaybin sanayi ve ticaret odaları başkanlarıyla bir araya geldi. Taraflar somut bir karar çıkmayan görüşmede birbirlerine görüşlerini aktardı. 
   Belka, Irak'ın petrol gelirlerinin ülkenin yeniden imarı masraflarını karşılamayacağını söyledi. Dört yıl için 56 milyar dolarlık bir büçte hazırlandığını bildiren Belka, bunun 36 milyar dolarının petrol gelirleri ve ABD katkısından sağlanacağını anlattı. 
   Önümüzeki günlerde Madrid'de düzenlenecek bir toplantıda geriye kalan 20 milyar doların toplanmaya çalışılacağını bildiren Belka, aralarında IMF'nin de olduğu uluslararası örgütlerden ve bazı ülkelerden maddi katkı isteneceğini ifade etti. Belka'nın katkı istenecek ülkeler arasında Türkiye'nin de olabileceğini söylediği belirtildi. 
   Türkiye'nin Irak faturasına ortak olması anlamına gelen bu sözler üzerine, toplantıda bulunan Dışişleri bürokratları itirazlarını dile getirdi. Büyükelçi düzeyindeki bir bürokratın, "Türkiye maddi katkı dışında her türlü yardım ve desteği yapmaya hazır. Zaten yapıyor da" dediği öğrenildi. 
   
   Önce can güvenliği    Belka ile görüşen oda başkanları öncelikle Irak'ta yaşanan can ve mal güvenliği sorununu gündeme getirdi. Belka'ya güvenliğin nasıl sağlanacağı yönünde sorular yöneltildi. Belka'nın ülkede idari otorite tam anlamıyla sağlanamadığı için bu konuyla ilgili yorum yapamacağını söylediği kaydedildi. 
   İş fırsatları anlamında gündeme gelen sektörlerin ise elektrik, eğitim ve altyapı olduğu belirtildi. Bu arada Bir TOBB heyetinin Bağdat'a gitmek için hazırlıklar yaptığı ve kesin tarihin önümüzdeki hafta netleşeceği öğrenildi. 
   
   
</TEXT>
</DOC>
