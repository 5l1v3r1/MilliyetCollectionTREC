<DOC>
<DOCNO> 162995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur02.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Yunanistan'ın taciz iddialarına cevap... 
</HEADLINE>
<TEXT>

     Başbakan Recep Tayyip Erdoğan, Türkiye'nin dış politikada ciddi bir atağın içinde olduğunu, Yunanistan'da da halk tabanında buna olumlu bir yaklaşım bulunduğunu belirterek, ''Olumlu gelişmelere limon sıkma gibi bir adım görüyorum'' dedi. 
     Erdoğan, Kanal D'de yayınlanan ''Arena'' programında Uğur Dündar'ın sorularını yanıtladı. 
     ''Türk askeri uçaklarının bir Yunan sivil uçağını taciz ettiği'' yönündeki iddialar ve bunun ardından Yunan makamlarınca yapılan açıklamalarla ilgili bir soru üzerine Erdoğan, şunları söyledi 
     ''Zaman zaman gerek bizim sivil uçaklarımızın, gerekse Yunan sivil uçaklarının uçuşlarıyla alakalı olarak Yunanistan kendine göre bazı avantajlarını bu istikamette kullanma yoluna gidiyor. Bizim uçaklarımıza karşı, özellikle de herhangi bir silahlanma yapmadan uçan uçaklarımıza karşı kendi uçakları maalesef silahlanarak çıkıyor. Taciz hangisidir diye baktığımızda bizimki silahsız, o ise tüm teçhizatıyla çıkıyor. Burada da bu tür bir tabloyu, öyle zannediyorum ki olumlu gelişmelere limon sıkma gibi bir adım olarak görüyorum. Çünkü Türkiye, dış politikada ciddi bir atağın içinde ve Yunanistan'da da halk tabanında buna olumlu bir yaklaşım var. Fakat, tabii herkes aynı şeyleri düşünmüyor. Kendileri de olumlu gelişmeleri, olumsuz istikamete yönlendirmek istiyor.'' 
     
     ''İLİŞKİLERİ İLERİYE GÖTÜRMEK NİYETİNDEYİZ'' 
     Bunun Kıbrıs konusunda da yaşandığını ifade eden Erdoğan, Maraş'ın açılmasının, Güney Kıbrıslılara vizelerin kaldırılmasının hiç beklenmediğini belirtti. ''Bunlar yapılınca bir rahatsızlık oluşmaya başladığını'' kaydeden Erdoğan, şunları söyledi 
     ''Bir de şu etkileyebilir diye düşünüyorum Biliyorsunuz Yunanistan'da seçimler artık yaklaştı. Bu sebeple belki halkın nabzına yönelik bazı söylemler geliştiriliyor olabilir. Fakat temennim odur ki böyle olmasın. Çünkü hükümet olarak Yunanistan ile bu münasebetleri ileriye götürmek, barışa taşımak niyetindeyiz.'' 
     
     ABD'NİN MESAJI 
     ''ABD yetkilileri TÜSİAD heyeti vasıtasıyla bir mesaj gönderdi Washington Ankara'dan ABD'nin öncelikleriyle uyumlu bir politika bekliyor diye. Bunu nasıl değerlendiriyorsunuz'' sorusu üzerine Erdoğan, ''Bu konuyla ilgili çok değişik kanallardan değişik haberler geldiğini'' söyledi. 
     Türkiye'nin bugüne kadar komşularıyla ilişkilerinde gerek Ortadoğu'da, gerekse dünyada aktif bir siyaset yürütemediğini ifade eden Erdoğan, aktif bir siyaset yapmak istediklerini belirtti. Bunun dünyada terörü besleyecek bir siyaset olamayacağını kaydeden Erdoğan, barışa dayalı bir aktif siyaseti hedeflediklerini kaydetti. 
     Erdoğan, Türkiye'nin ''Ortadoğu'daki dengeleri koruyacak, hiçbir zaman terörü beslemeyecek'' şekilde komşuluk münasebetlerini sürdüreceğini belirterek, ''Bunun dışında gerek terör, gerekse kısa süre önce yaşadığımız sıkıntılara neden olabilecek hiçbir oyunun veya hiçbir tuzağın içinde Türkiye yer almaz'' diye konuştu. 
     
     ''MGK TAVSİYE KARARI ALIR'' 
     ''AB Komisyonu Türkiye Temsilcisi'nin Türkiye'deki siyasi oluşumlarda Türk Silahlı Kuvvetleri'nin çok etkili rol oynadığı'' şeklindeki ve bu çerçevede yapılan diğer değerlendirmelere nasıl baktığının sorulması üzerine Erdoğan, AK Parti Genel Başkanı sıfatıyla AB ülkelerine yaptığı ziyaretler sırasında kendisine bu yönde sorular sorulduğunu kaydetti. 
     ''Türk ordusunun, Türkiye'deki modernleşme sürecinin açılımını yaptığını'' söylediğini belirten Erdoğan, ''Bu süreç çok farklı bir siyasi hayata kadar aynı şekilde devam etti. Tabii, çok farklı siyasi hayata geçildikten sonra da maalesef siyasetteki doğal boşluklarda ordu bu boşluğu dolduran güç olmuştur. Burada siyaset belki bu hatayı yapmıştır veya o günkü konjonktürel gelişmeler buna neden olmuştur'' dedi. 
     Erdoğan, ''MGK'nın adeta bir icazet veren veya yasama organıymış gibi gösterildiğini'' belirterek, şöyle konuştu 
     ''Türkiye'nin yasama organı bellidir, TBMM'dir. MGK hükümete tavsiyelerde bulunur. MGK sivil ağırlıklıdır. Burada komuta kademesi vardır. Her konuyu bu ülkenin evlatları olarak karşılıklı görüşüyoruz. Ama öyle bir havaya dönüştürülüyor ki adeta düşman kampı. Böyle bir şey yok ki. Genelkurmay Başkanı da kuvvet komutanları da bu ülkenin evladıdır. 
     Öyle bir hal alıyor ki bazen, MGK toplantısına gireceğimiz hafta Türkiye'de sanki MGK'dan beklenmeyen şeyler çıkacak. Bir anda bakıyorsunuz bütün ekonomik parametreler, her şey oraya kilitleniyor. Çünkü belirsizlikler üzerine bina edilmiş bir ekonomik yapı var. Beklentilere göre şekilleniyor. Buraya bu yanlış zihniyetlerle geldik. Bundan sıyrılmamız gerekiyor.'' 
     
     6. UYUM PAKETİ 
     Erdoğan, TBMM'ye sevk edilen 6. Uyum Paketi'nde yer alan Terörle Mücadele Yasası'nın 8. maddesinin yürürlükten kaldırılmasına ilişkin düzenlemeye bazı eleştiriler olduğunun hatırlatılması üzerine, ''Eyleme dönüşmedikçe düşüncelerin açıklanmasından yana olduğunu'' söyledi. Başbakan Erdoğan, bu konuda düzenleme yaparken AB üyesi ülkelerin mevzuatının incelendiğini kaydetti. 
     6. Uyum Paketi'nin Meclis'ten geçip geçmeyeceğinin sorulması üzerine Başbakan Erdoğan, CHP'nin yaklaşımının olumlu olduğunu, paketin Meclis'ten geçmesi konusunda bir sıkıntı olmayacağını ifade etti. 
     Başbakan Erdoğan, pakette, Türk vatandaşlarının günlük yaşamlarında geleneksel olarak kullandıkları farklı dil ve lehçelerde de kamu ve özel radyo ve televizyon kuruluşlarınca yayın yapılabileceğine ilişkin düzenleme olduğunun hatırlatılarak, ''Sağlıklı denetim yapılabilecek mi '' sorusu üzerine, devletin ciddi bir kontrol mekanizmasıyla denetimi sağlayacağını söyledi. Terör örgütü lehine dışardan yayın yapıldığını anlatan Erdoğan, ''Bundan bu kadar çekinmemek lazım. Bu yapıldığına göre, başımızı kuma gömmenin bir anlamı yok'' diye konuştu. 
     Başbakan Erdoğan, vergi barışıyla devlet ile milletin barışmasına yönelik bir adım atıldığını belirterek, vergi kaçıranlarla ciddi manada uğraşacaklarını söyledi. 
     Doğal sit alanlarının imara açılmasıyla kaçak yapılaşmanın ortaya çıkıp çıkmayacağının sorulması üzerine de Erdoğan, ''Yağma olmayacağını, ağır cezai yaptırımlar getireceklerini'' ifade etti. 
     Erdoğan, Petkim'in özelleştirilmesine ilişkin bir soruyu yanıtlarken de verilen 605 milyon dolar teklife ilişkin çeşitli değerlendirmeler bulunduğunu, konunun bundan sonra Rekabet Kurulu'nda ele alınacağını ve Özelleştirme Yüksek Kurulu'nda neticeleneceğini kaydetti. 
     Başbakan Erdoğan, ''kadrolaşma'' iddialarına ilişkin bir başka soruyu yanıtlarken de kadrolaşmanın sistemin içinde olmayan insanları sisteme dahil etme olduğunu söyledi. Erdoğan, ''Bizim yaptığımız sistemin içinde olan insanlar arasında değişim yapmadır. Bu kadrolaşma değil, olsa olsa rotasyondur'' diye konuştu. 
     
</TEXT>
</DOC>
