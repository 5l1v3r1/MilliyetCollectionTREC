<DOC>
<DOCNO> 186639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sontur04.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat ''Yorgunluk sendromu '' sizi de vurabilir... 
</HEADLINE>
<TEXT>

     Stresin, bazı bedensel hastalıkları da beraberinde getirdiği, bunlardan biri olan ''kronik yorgunluk sendromu''nun da günlük fiziksel aktivitelerin yapılmasını güçleştirdiği bildirildi. 
     Türkiye Endokrinoloji ve Metobolizma Derneği Başkan Yardımcısı, Erciyes Üniversitesi Tıp Fakültesi Öğretim Üyesi Prof. Dr. Fahrettin Keleştimur, son yıllarda strese bağlı hastalıklardaki artışa dikkati çekti. 
     Avrupa ülkelerinde uzun yıllardır bilinen kronik yorgunluk sendromunun, son yıllarda Türkiye'de de tanınmaya başlandığını kaydeden Keleştimur, ''Türkiye bu sendromu yeni yeni tanımaya başladı. Bu nedenle kesin rakamlar bilinmemekle birlikte yaygın olduğunu düşündüğümüz bir hastalık'' dedi. 
     Keleştimur, kronik yorgunluk sendromunun nasıl ortaya çıktığı konusunda çok sayıda teori bulunduğunu belirterek, şöyle konuştu 
     ''Viral enfeksiyonlar ve bazı aşılar sonrasında ortaya çıktığı yönündeki bulgular değerlendiriliyor. Kronik yorgunluk sendromuna yakalanan kişi, günlük hayattaki fiziksel aktivitelere yerine getirmez, işine gidemez, hatta ileri aşamalarda yatağından kalkamaz olur. Sürekli bir yorgunluk ve bitkinlik hali hisseder, bununla birlikte hafif ateş ve boğaz ağrıları başlar.'' 
     
     DEPRESYONLA KARIŞTIRILMAMALI 

     Keleştimur, kronik yorgunluk sendromunun depresyonla karıştırılmaması gerektiğine dikkati çekerek, ''Bu hastalarda zamanla ruhsal bozukluklar ve özellikle depresyon oluşabilir. Ancak bu depresyonu olan herkes de kronik yorgunluk sendromu var anlamına gelmemelidir'' dedi. 
     Stresin yaşamın bir parçası haline geldiğini belirten Keleştimur, şöyle devam etti 
     ''Stressiz bir yaşam düşünmek maalesef mümkün değil. Stresi kontrol etmeyi bilmeliyiz. Herkesin bir stres eşiği var, bu eşiği aşmamak gerekiyor. Düzenli hayat tarzı, hafif fiziksel egzersizler, ve ideal kiloyu korumak da kronik yorgunluk sendromu ve benzeri rahatsızlıklardan korunmak için uygulanması gereken temel kurallardır.'' 
     
</TEXT>
</DOC>
