<DOC>
<DOCNO> 179865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur41.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
2004 Eurovision'un finali 15 Mayıs'ta İstanbul'da... 
</HEADLINE>
<TEXT>

     Eurovision Şarkı Yarışması'nın yarı finali 12 Mayıs Çarşamba günü, büyük finali ise 15 Mayıs Cumartesi günü İstanbul'da yapılacak. 
     İstanbul'da toplanan Eurovision Şarkı Yarışması Referans Grubu, TRT'nin düzenleyeceği Eurovision Şarkı yarışmasının takvimini belirledi. Türkiye, İngiltere, Fransa, Almanya ve İspanya'dan katılan temsilcilerden oluşan grup, yarışmanın Mayıs ayında ve İstanbul'da yapılmasını kararlaştırdı. 
     Eurnovision Şarkı Yarışması Referans Grubu üyesi Svante Stockselius, önümüzdeki yıl ilk defa hem yarı finalin hem de büyük finalin aynı hafta içinde yapılacağını duyurdu. Buna göre, yarı final 12 Mayıs Çarşamba, büyük final ise 15 Mayıs Cumartesi günü yapılacak. 
     Yarı finalde başarılı olan 10 ülke finale çıkmaya hak kazanacak. Bu yıl yapılan yarışmada başarılı olan 10 ülke ve Avrupa Yayın Birliği Refarans üyesi 4 ülke ile birlikte finalde toplam 24 ülke yarışacak. 
     Svante Stockselius, Avrupa Yayın Birliği üyelerine yarışma davetinin 1 Ekim'e kadar gönderileceğini ve yarı final için kesin ülke sayısının bu tarihten sonra belli olacağını kaydetti. 
     
</TEXT>
</DOC>
