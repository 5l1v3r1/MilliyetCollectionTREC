<DOC>
<DOCNO> 196360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/soneko23.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Renault Mais Genel Müdürü Aybar Türkiye krizden kurtuluyor 
</HEADLINE>
<TEXT>

     Renault Mais Genel Müdürü İbrahim Aybar, Türkiye'nin krizden çıkmaya başladığını belirterek,''Artık tüketici de Türkiye'nin krizden çıktığını görmeli ve alışveriş moduna girmeli'' dedi. 
     Trafik konusunda öğrencilerin eğitimi için hazırlanan ve Antalya'da da uygulamaya başlanacak ''Sokaklarda İlk Adım'' projesinin tanıtımı için Antalya'da bulunan Aybar, otomotiv sektörünün bu yıl büyük gelişme içinde olduğunu, otomotivde yüzde 100, otomobil satışlarında da yüzde 125 oranında gelişme görüldüğünü söyledi. 
     Türkiye'nin otomotiv sektöründe gösterdiği gelişmeleri çok iyi değerlendirmesi gerektiğini anlatan Aybar, ''Türkiye 2001 yılında çok büyük bir çöküntü yaşamıştı. Otomotiv sektörü de bundan çok olumsuz etkilenmişti. Satışlar bıçak gibi kesilmişti. Otomotiv sektörü bu yıl gelişme ve ilerleme süreci gösterdi. Bu gelişmeyi sağlıklı ve hassasiyetle devam ettirmemiz gerekiyor'' dedi. 
     Otomotiv sektörünün daha da geliştirilmesi için, otomotiv üreticileri ve satıcıları, ülkeyi yönetenler ile tüketicilere de büyük sorumluluklar düştüğünü kaydeden Aybar, şöyle konuştu 
     ''Otomotiv üretici ve satıcıları olarak tüketiciyi, çağdaş, güvenli ileri teknolojiyi buluşturmamız lazım. Plasmanlarımızı geciktirmeden yapmalıyız. Çünkü ülkemizin geleceği otomotiv sektöründe. Devleti, ülkeyi yönetenler, ülkenin yeni siyasi ve ekonomik krizlere girmemesi için önlemlerini almalıdır. Otomotiv sektörü, siyasi ve ekonomik istikrarın çok önemli olduğunu göstermiştir. Tüketici de artık Türkiye'nin krizden çıktığını görmeli. Türkiye'nin önünde artık rahat bir ekonomi var. Tüketim olmadan üretim de olmaz, istihdam da olmaz. Tüketici artık alışveriş moduna girmelidir. Bu üç kesim Türkiye'nin geleceğini ve sağlıklı ekonominin gelişmesi için görevlerini yapmak zorunda.'' Türkiye otomotiv sektörünün 2000 yılındaki gelişme sürecini yakalamayı başardığını ifade eden Aybar, otomotiv sektörünün önünün açılması için gerekli önlemleri alan hükümete de teşekkür etti. 
     Otomotiv sektörünün gelişmesi için 20 yaş ve üzerindeki otomobillerde vergi indirimi uygulamasının sektörü oldukça rahatlattığını anlatan Aybar, ''Bu uygulama ile Eylül ayından itibaren çok ciddi gelişmeler yaşandı. Bu, önümüzdeki yıl da devam edecek. Otomotiv sektörü daha da gelişecek'' değerlendirmesini yaptı. 
     Otomotiv sektörünün ülke açısından lokomotif sektör olduğunu da vurgulayan Aybar, şöyle devam etti 
     ''Bir otomotiv işçisi toplam 5 kişiye istihdam sağlıyor. 500 bin kişiye istihdam yaratıyor. Bu büyük bir işgücü. Türkiye otomotiv sektörü 900 bin otomobil üretecek kapasiteye sahip. Bu yıl 210 bin otomotiv satışı kapasitesine ulaşıldı. Geçen yıl 95 bin civarındaydı. 2 katı bir gelişme gösterdi. Ama 1990'lı yıllarda bu rakam 270 bin civarında idi. Önümüzdeki yıl 300 bin otomobil satışı bekliyoruz. Sadece ihracat yaparak bu sektör gelişmez. İç pazardaki daralmadan kurtulmayız. İç pazarı yeteri şekilde canlandıramadık. Ülkenin lokomotif sektörü olan otomotiv sektörü, Türkiye'nin reel büyümesi ve sağlıklı gelişimi için her türlü oluşumu yaratmalıyız. İdealimiz daima yükselen trendle sağlıklı büyüyen bir otomotiv sektörü oluşturmak.'' 
     
     ''RENAULT EN YAKIN RAKİBİNE AÇIK ARA FARK ATACAK'' 
     En yakın rakibine açık ara fark atarak 2003 yılını kapatacaklarını öne süren Aybar, ''Yüzde 20 pazar payına sahip olarak yılı tamamlayacağız. En büyük rakibimize göre 2 kat fark atarak yılı kapatacağız. Önümüzdeki yıl da pazar payımızı geliştirmeyi hedefliyoruz. Bunu başaracak çok iddialı ürünleri lanse edeceğiz'' görüşünü savundu. 
     Yeni yıla yepyeni modellerle gireceklerini vurgulayan Bayar, şöyle devam etti 
     ''Yılbaşına, Megan Scenic modelini piyasaya sürerek başlayacağız. Yılın ilk çeyreğinde Trafic ticari aracının Türkiye'de satışına başlayacağız. 2004 yılının Nisan ve Mayıs aylarında da Megan Coupe Cabriolet ile piyasaya gireceğiz. Yılın ikinci yarısında da pazarın gelişmesine paralel yeni bir modeli pazarlayacağız. Bu arada üst sekmen bir modelimiz de yılbaşından itibaren Türk insanının huzurunda olacak.'' 
     
</TEXT>
</DOC>
