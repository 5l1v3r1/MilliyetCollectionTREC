<DOC>
<DOCNO> 157768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/yazar/dundar.html </URL>
<DATE> 2003/05/20/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
X kuşağı 
</HEADLINE>
<TEXT>

     19 Mayıs geçit töreninde gençler şeref tribünü önünden geçerken şu anons yapılıyor 
     "Amerika'ya gitmek isteyen öğrencilerimizden sonra şimdi de okulu bitirir bitirmez ilk fırsatta kapağı Kanada'ya atmak isteyen gençlerimiz şeref tribününü selamlıyor." 
     
     Çok sık üniversitelerde gençlerle buluşuyor, dertleşiyoruz. 
     Tablo aynen budur. 
     Gençler kaçacak delik arıyor. Nereye gitsem onları bu ülkeden ve istikbalden ümitsiz, tarumar görüyorum. 
     En doygun olanlarında bile - hatta en çok onlarda - bir "Böyle gelmiş böyle gider" havası, bir hayatı anlamsız bulma mecalsizliği gözleniyor. 
     "Artık böyle gidemez" diyen ve bedelini pahalı ödeyen 68'li ebeveynlerinden farklı olarak yüzmeyi güvenli sularda öğrenmek, sonra da uluslararası sularda kulaç atmak istiyorlar. 
     Buralardan umudu kesmişler. 
     
     Haksızlar mı 
     Bakın, Türkiye'de nüfusun yüzde 60'ını gençler oluşturuyor. İş lafa gelince siyasetçiler "ülkenin istikbali olan gençler"i yere göğe sığdıramıyor. 
     Şimdi lafı bırakıp hayata bakalım 
     Milletvekili seçilme yaşı Amerika'da 25, 
     Fransa'da 23, 
     İngiltere'de 21. 
     Almanya'da 18. 
     Peki niye Türkiye'de 30 
     25 yaşında bir gençsen, seçmeye ehilsin, seçilmeye değil. 
     Özeti 
     Yaşlıları seç ve sen kenara çekil. 
     
     1980'de gençlere siyaseti yasaklayanların zaferidir bu tablo... 
     Bize daha iyi bir toplum uğruna mücadele etme enerjisi, bilgisi ve yöntemi veren siyaset yasaklandığından beri gençler hem öyle bir topluma dair inançtan, hem onun nasıl kurulabileceğine dair bilgiden, hem de bunu hayata geçirebilecek örgütlenmeden mahrum. 
     Sorunların çözüm mecrası olan siyasetin kapıları sımsıkı kapalı... 
     Gençlik örgütlenmeleri ya yasak ya da kanlı... 
     Bütün kadrolar dolu ve partiler birbirinin aynı... 
     Böyle bir tablo size yarın umudu verir miydi 
     
     Çoğu genç, kendisini hayata bağlayacak bir idealden, inançtan, coşkudan yoksun. 
     Geleceği tasarlamakta, karşı cinsle ilişki kurmakta, genelde hayatla başa çıkmakta zorlanıyorlar. 
     Elektronik posta kutumuza "Ne okumalıyım, kitap tavsiye edin" diyen, ne yapacağını, nerede ne okuyacağını bilemeyen genç mesajlar yağıyor. 
     Eskiden bu boşluğu siyaset doldururdu. 
     12 Eylül'ün en büyük tahribatı bu oldu. 
     Gitmek istemeleri ondan... 
     Gidenler mutlu mu 
     Sanmam. 
     Çoğunun dönmek istediğini ve bunun için Türkiye'den bir umut ışığı beklediğini biliyorum. Heyecan verici bir proje, coşkulu bir kalkınma seferberliği, inandırıcı bir "Haydi dönün" çağrısı onları geri göçe ikna edebilir. 
     Ama yok işte .. 
     
     "Matrix kuşağı" diyorlar onlara... 
     Bence "Matri"si fazla, "X kuşağı" onlar tıbbi anlamda... 
     Oysa bilmeliler ki, onlar ülkeye, hayata, siyasete dönmedikçe fosilleşmiş kadrolar hiçbir zaman kendi rızasıyla koltukları terk etmeyecektir. 
     Siyaset hazıra konarak yapılmaz o kapalı kapıları açma iradesi gerektirir. 
     Meclis şart değil sivil alanlarda, bazen bir yayın etrafında, bazen internet ortamında, ya da ne bileyim "25 yaşa seçilme hakkı" gibi bir kampanyada hayata katılmak, oradan siyasetin kapılarını zorlamak gerek. 
     25'liklerin şeref tribününde oturacağı bir Türkiye özlemiyle... 
     
     

</TEXT>
</DOC>
