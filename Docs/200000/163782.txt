<DOC>
<DOCNO> 163782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/dunya/adun.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İranlı generale veto 
</HEADLINE>
<TEXT>

Genelkurmay 'ın İran Nizami Ordusu Komutanı Tümgeneral Salimi'yi Ankara'da ağırlama girişimi Dışişleri Bakanı Gül'ün, 'ABD'ye anlatamayız' uyarısıyla askıya alındı 
     UTKU ÇAKIRÖZER Ankara 

     Genelkurmay Başkanlığı'nın, İran'la ikili askeri ilişkileri İran Nizami Ordusu Komutanı Tümgeneral Muhammed Salimi'nin Ankara'ya davet ederek başlatma yönündeki girişimi, Dışişleri Bakanlığı'nın, "ABD yanlış anlar" uyarısı üzerine askıya alındı. Irak operasyonundan sonra İran'a yönelik baskılarını artıran Beyaz Saray, Türkiye'ye de Tahran yönetimine uyarılarda bulunması çağrısını çeşitli aracılarla iletirken, Ankara'da son günlerde ilginç gelişmeler yaşandı. Refahyol iktidarının sonunu getiren ünlü 28 Şubat kararları arasına "İran ile ilişkilere dikkat edilmesi" maddesini koyduran Genelkurmay Başkanlığı, mayıs ayının son günlerinde sürpriz bir politika değişikliğine gitti. 
     
     İLK ZİYARET İÇİN HAZIRLIK 
     Ankara'daki İran Büyükelçiliği yetkilileri, iki yıldır Genelkurmay Başkanı ve kuvvet komutanlarını Tahran'a davet ederken, İran Genelkurmayı'nın Ankara'ya ilk resmi ziyareti gerçekleştirme isteğini de sık sık dile getirdiler. Siyasi ilişkilerdeki nispi yakınlaşma ve ısrarlı talepler karşısında Genelkurmay Başkanlığı, yıllardır sürdürdüğü politikasını yumuşatarak İran'la ikili askeri ziyaretlerin başlaması için yeşil ışık yaktı. İlk ziyaretin İran Nizami Ordusu Komutanı'nın Ankara'ya gelişiyle başlaması için ön hazırlık yapıldı. 
     
     DIŞİŞLERİ UYARDI 
     Politika değişikliğinin Türk - Amerikan ilişkilerinin son 50 yılın en kötü dönemini yaşadığı günlere denk gelmesi üzerine Abdullah Gül yönetimindeki Dışişleri Bakanlığı devreye girdi. Dışişleri Bakanlığı, Genelkurmay Başkanlığı'na tezkere krizinin ardından kopma noktasına gelen ilişkilerin rayına sokulmasına çalışıldığını belirterek, böyle bir ziyaretin Amerikan yönetimi tarafından yanlış algılanabileceği görüşünü iletti. Uyarı üzerine Genelkurmay Başkanlığı, İran'la ikili resmi askeri ziyaretleri bir süre daha erteleme eğilimi içine girdi. 
     
     WOLFOWİTZ'E YANIT MI 
     Kaynaklar, Gül'ün Tahran'da İslam dünyasına reform çağrısı yaptığını hatırlatarak, şu değerlendirmeyi yaptılar "Bu çağrı karşısında ABD Dışişleri Bakanı Colin Powell size mektup yazıp kutluyor, aylardır beklediğiniz 'işbirliği devam edecek' müjdesini veriyorken hem ABD, hem AB Tahran'a nükleer silahtan vazgeç uyarısı yaparken, İranlı komutanlarla yan yana görüntü vermeyi Washington'a anlatmak güç olur." Ziyaret hazırlığı Dışişleri ve Genelkurmay koridorlarında, "Davetin zamanlaması tamamen tesadüf mü Yoksa Türkiye'nin Irak konusundaki kararından TSK yönetimini sorumlu tutan ABD Savunma Bakan Yardımcısı Paul Wolfowitz'in de aralarında bulunduğu ABD'deki şahinlere yanıt mı verilmek istendi" sorularını gündeme getirdi. 
     
     

</TEXT>
</DOC>
