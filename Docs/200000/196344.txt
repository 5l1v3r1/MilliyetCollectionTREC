<DOC>
<DOCNO> 196344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/soneko07.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Taşıt vergisinde sistem aranıyor... 2 alternatif üzerinde duruluyor 
</HEADLINE>
<TEXT>

     Gelirler Genel Müdürlüğü, motorlu taşıtlar vergisinde mevcut uygulamanın yerini alacak yeni sistem arayışına girdi. 
     Edinilen bilgiye göre, motorlu taşıtların ağırlık ve yaşını baz alan, bu arada lüks otomobilleri daha yüksek tutarda vergilendiren mevcut motorlu taşıtlar vergisinin yerini alacak yeni sistem konusunda sıkıntı yaşanıyor. 
     Gelirler Genel Müdürlüğü, önce daha adil olduğu gerekçesiyle motorlu taşıtlar vergisinin, kasko değerleri üzerinden hesaplanmasını kararlaştırdı. Bu çerçevede de yasa değişikliği hazırlıklarına girişildi. 
     Ancak, yeni düzenleme konusunda gerek otomotiv sektörü, gerekse sigorta şirketleriyle yapılan görüşmelerde kasko değeri üzerinden vergilemenin zor olduğu anlaşıldı. 
     Bu görüşmelerde, araç sigorta değerleri konusunda binlerce rakam olduğu, bunların bir bölümünün güvenilirliğinin de bulunmadığı ortaya çıktı. Aynı şekilde trafikteki bazı taşıtların kasko değerinin de olmadığı belirlendi. 
     Buna karşılık, örneğin belirli bir markadaki otomobilin çeşitli opsiyonlar nedeniyle 15-16 farklı satış değeri bulunduğu da görüldü ve söz konusu aracın hangi tutar üzerinden vergileneceğinin sorun yaratacağı belirtildi. 
     Bu durumda kasko değeri üzerinden bir vergilemenin vatandaşın içinden çıkamayacağı bir karmaşaya neden olacağı, bu durumun vergide basitlik ilkesine de ters düşeceği anlaşıldı. 
     Emniyet Genel Müdürlüğü ile yapılan görüşmelerde ise motorlu taşıtlardaki ruhsat bilgilerinin de yetersiz olduğu belirlendi. 
     Söz konusu çalışmalar neticesinde, kasko değeri üzerinden motorlu taşıtlar vergisi almanın bu şartlarda mümkün olmadığı sonucuna varıldı. 
     Gelirler Genel Müdürlüğü'nden bir yetkili, ''Dünyada kasko değeri üzerinden vergileme yapan tek bir ülke dahi yok'' derken, Vergi Konseyi ise kasko değerine göre motorlu taşıt vergisi almanın adaleti sağlayacak tek yöntem olduğu görüşünü savunuyor. 
     
     MOTOR SİLİNDİR HACMİNE GÖRE VERGİ 
     Kasko değeri üzerinden vergilemeden vazgeçilince, bu defa motor silindir hacmine göre vergilemeye gidilmesi kararlaştırıldı. 
     Bu çerçevede yapılan çalışmalarda, otomobillerin 1.600 cc, 1.601 cc ile 1.800 cc arası, 1.801 ile 2.000 cc arası ve 2.000 cc'nin üstü olarak sınıflandırılması üzerinde duruluyor. Bu modelde motorlu taşıtlarla ilgili yaş sınıflandırması devam ederken, bürokratlar, vergilemede ağırlığın da yolları yıpratma payı kapsamında hesaba katılması gerektiğini belirtiyorlar. 
     Gelirler Genel Müdürlüğü'nden bir üst düzey yetkili, çok istenilmesine rağmen vatandaşa eziyet çıkaracağı ve uygulamada aksaklıklara neden olacağı gerekçesiyle kasko değeri üzerinden vergi alınmasından vazgeçildiğini ifade ederek, şu açıklamada bulundu 
     ''Bu şartlarda, önümüzde 2 alternatif var. Bunlardan ilki, motorlu taşıtlar vergisinin motor silindir hacmi üzerinden alınması. Bu konudaki çalışmamız devam ediyor. Ancak, nihai bir karara varmadık. 
     İkincisi ise daha sağlıklı ve sorunsuz bir sistem yaratana kadar mevcut uygulamanın 1 yıl daha devam etmesi. Daha sonra daha iyi düzenlenmiş bir sistemin uygulamaya konulması.'' 
     
</TEXT>
</DOC>
