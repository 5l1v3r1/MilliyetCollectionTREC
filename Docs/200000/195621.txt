<DOC>
<DOCNO> 195621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/ekonomi/eko03.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi, senet ve çek borçlusuna sicil affı 
</HEADLINE>
<TEXT>

   Başbakanlığa sunulan protestolu senet, karşılıksız çek ve kredi borçlarını içeren sicil affı taslağında, inisiyatif bankalara bırakıldı 
   AHMET ERHAN ÇELİK Ankara 
   
   Karşılıksız çek ve protestolu senetler ile kredi ve kredi kartları borçlularına af geliyor. Affın uygulanmasında bütün inisiyatif bankalara bırakılıyor. Yani bankalar isterse kişilerin sicillerini silmeyecek. 
   Sanayi Bakanlığı'nca hazırlanan yasa tasarısına göre aftan, 30 Haziran 2003 tarihinden önce düzenlenmiş ve bir kısmının karşılığı ödenmiş kıymetli evrak, kredi ya da kredi kartı borçluları yararlanacak. 
   Sanayi Bakanlığı'nın kamuoyunda "borçlulara sicil affı" olarak bilinen yasa taslağını 7 Kasım Cuma günü Başbakanlığa gönderdiği öğrenildi. Bankalardan tüketici derneklerine kadar her kesimin görüşü harmanlanarak hazırlanan yasa tasarısı, yürürlük ve yürütme dahil toplam üç maddeden oluşuyor. 
   Sicil affı yasasından yüzbinlerce çek, senet, kredi kartı ya da kredi borcunu ödeyemeyenler yararlanabilecek. Af kapsamına giren yalnızca protestolu senetlerin tutarı 595.8 trilyon lira seviyesinde bulunuyor. Kredi kartı borçlularının sayısı 249 bine ulaşmış durumda. 189 bin kredi sözleşmesi de halen kapatılamadı. Çünkü borçlu firmalar ya da gerçek kişiler kredi borçlarının tamamını ödeyemedi. 
   
   Yasanın incelikleri 
   İlk bakışta bütün borçlulara af getirildiği izlenimi veren taslağın ince detayları ise şöyle 
   Kötü sicillerin silinmesinde inisiyatif bankalara bırakıldı. Mevcut mevzuata göre bankalar sicil silmeye zorlanamıyor. Bu nedenle tasarının yasalaşması her kötü sicilin banka kayıtlarından silineceği anlamına gelmiyor. Kredi, kredi kartı, ya da protestolu senetler ile karşılıksız çekler 30 Haziran 2003 tarihinden sonra düzenlenmiş ise af kapsamına girmeyecek. Sicil affından yararlanabilecek kişilerin borçlarının bir kısmını ödemesi şartı getiriliyor. Aksi halde af mekanizması çalışmayacak. 
   
</TEXT>
</DOC>
