<DOC>
<DOCNO> 153292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sonspo20.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakaryaspor ümitli Süper Lig'e yüzde 90 yaklaştık... 
</HEADLINE>
<TEXT>

     Sakaryaspor Kulübü İkinci Başkanı Ömer Yazıcı, ''Birinci Süper Lige yüzde 90 yaklaştık'' dedi. 
     Yazıcı, hafta sonu kendi sahalarında yapacakları Adana Demirspor maçının hazırlıklarına başladıklarını söyledi. Birinci Süper Lig için avantajlı takımlar arasında olduklarını ifade eden Yazıcı, istikrarlı yükselişin devam edeceğini iddia etti. 
     Kalan 4 maçı da kazanmayı hedeflediklerini dile getiren Yazıcı, şöyle konuştu 
     ''Geçen hafta deplasmanda 3 puan alınca Birinci Süper Lig için şansımız arttı. Sıralamada dördüncü olsak da yapacağımız maçlar nedeniyle ibre bizi gösteriyor. Hedefimize yüzde 90 yaklaştık. Bundan sonra hata yapmadan kalan maçlarımızı kazanmak istiyoruz.'' Yazıcı, kulüple maddi sorunu bulunan ve antrenmana katılmayan Gürçay'ın yönetim kurulu kararıyla süresiz kadro dışı bırakıldığını bildirdi. 
     Bu arada, Rüstemler Tesisleri'ndeki çalışmaya, sakatlığı süren Murat Yavaşgül, Taner Savut ve Hakan'ın katılmadığı öğrenildi. 
     




</TEXT>
</DOC>
