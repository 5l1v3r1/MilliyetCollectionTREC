<DOC>
<DOCNO> 172390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sontur06.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ablasının sevgilisini beline taş bağlayıp denize attı... 
</HEADLINE>
<TEXT>

     Ali ÖZKAYA- Turaç TOP İZMİR, DHA 
     

İZMİR'de iki hafta önce denizden cesedi çıkarılan 23 yaşındaki Şevket Kaplan'ın 1.5 yıldır birlikte yaşayıp çocuk sahibi olduğu 29 yaşındaki Hatice Gülhan'ın kardeşi 23 yaşındaki Behlül Gülhan tarafından öldürüldüğü anlaşıldı. Yakalanan Behlül Gülhan, "Onu ablamla evlenmeye yanaşmadığı için öldürdüm'' dedi. 
     Karşıyaka Alaybey Tersanesi yakınında 13 Temmuz'da denizde kimliği belirsiz bir erkek cesedinin bulunmasının ardından Cinayet Bürosu görevlileri çalışma başlattı. Yapılan incelemeler sonucunda, başına sert bir cisimle vurularak öldürüldükten sonra çarşafa sarılan ve beline taş bağlanarak denize atılan erkeğin, Hatice Gülhan'ın 1.5 yıldır nikahsız yaşadığı ve kayıp başvurusunda bulunduğu Şevket Kaplan olduğu belirlendi. 
     Soruşturmanın derinleştirilmesiyle, işsiz olan Şevket Kaplan'ın 5 ay önce Hatice Gülhan'la ilişkisinden bir kızı dünyaya geldiği, ancak nikah kıymaya yanaşmadığı için Gülhan'ın kardeşi Behlül Gülhan tarafından öldürüldüğü belirlendi. Kapılar semtinde oturan tekstil işçisi Behlül Gülhan önceki akşam evinde yakalandı. Olayla ilgili olarak Hatice Gülhan ve diğer kardeşi 22 yaşındaki Murat Gülhan da gözaltına alındı. 
     Yapılan sorgusunda suçunu itiraf eden Behlül Gülhan, ablasının 2 yıl önce tanıştığı Şevket Gülhan yüzünden eşinden boşandığını söyledi. Kendisi gibi evli olan Kaplan'ın da boşanmasının ardından 1.5 yıl önce birlikte yaşamaya başladıklarını, ancak çocukları bile doğmasına rağmen bir türlü resmi nikah kıymadığını anlattı. Behlül Gülhan, bu yüzden bir süredir Kaplan ile aralarının bozuk olduğunu belitti. Olay günü de yine bu evlilik konusunu konuşmak için Karşıyaka'da deniz kenarındaki Muammer Aksoy Parkı'nda buluştuklarını anlatan Behlül Gülhan, "O gün aşırı derece alkol aldık. Konuşmamız sırasında bana ablamla gününü gün ettiğini, evlenmeyi düşünmediğini söyledi. Sürekli ablam hakkında küfürlü konuşup beni tahrik etti. Bir ara yerde bulduğum sopayı kafasına vurdum. Kanlar içinde yere yığıldı. Paniğe kapıldım. Orada bırakıp eve gittim. Daha sonra içimde şüphe uyanınca tekrar parka geri döndüm. Baktığımda ölmüştü. Üzerindeki eşyaları çıkarıp etrafta bulduğum beton ve taş parçalarını evden getirdiğim çarşafın içine doldurdum. Daha sonra çarşafı beline bağladıktan sonra sürükleyerek denize attım. Öldürme kastım yoktu'' diyerek kendini savundu. Emniyette işlemleri tamamlanan sanıklardan Behlül Gülhan'ın "adam öldürmek'', ablası Hatice Gülhan ile kardeşi Murat Gülhan'ın ise "cinayet olayını gizlemek'' suçlarından adliyeye sevk edileceği belirtildi. 
     
</TEXT>
</DOC>
