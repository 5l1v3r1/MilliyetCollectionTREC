<DOC>
<DOCNO> 166910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur15.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir Türkiye resmi... Minibüste doğum yapan anne ve bebeği öldü 
</HEADLINE>
<TEXT>

     Gaziantep'in Araban İlçesi'nde, hastaneye götürülmek için bindirildiği minibüste doğum yapan anne ve bebeği öldü. 
     Elif Beldesi'ndeki evlerinde doğum sancısı başlayan Hatice Fıstıkçı 31 , beldedeki sağlık ocağının kapalı olması nedeniyle minibüs kiralanarak Yavuzeli İlçesi Sağlık Ocağı'na götürülmek üzere yola çıkarıldı. 
     İlçeye birkaç kilometre mesafedeki Yarımca Köyü yakınında doğum sancıları şiddetlenen Hatice Fıstıkçı, yengesinin yardımıyla minibüste doğum yaptı. Ölü bir kız bebek dünyaya getiren Hatice Fıstıkçı, sağlık durumundan endişe edilerek Yavuzeli Sağlık Ocağı'na kaldırıldı. 
     Sağlık ocağında yapılan ilk müdahaleye rağmen kan kaybetmeye devam eden Hatice Fıstıkçı, ambulansa alınarak Gaziantep'e sevk edildi. Gaziantep Devlet Hastanesi'ndeki kontrolde Hatice Fıstıkçı'nın yolda hayatını kaybettiği anlaşıldı. 
     Hatice'nin eşi Cuma Fıstıkçı, sevinç ve heyecanla bebeğinin doğmasını beklediği bir sırada, eşinin ölüm haberiyle yıkıldığını belirterek, şöyle konuştu 
     ''İlk bebeğimizi bekliyorduk. Ben araziye çalışmaya gitmiştim. Eve geldiğimde eşimin doğum için hastaneye götürüldüğünü öğrendim. Bir süre sonra hem eşimi hem de bebeğimi kaybettiğim söylendi. Yaşadığım acıyı anlatamam. Hamileliği sırasında eşimi birkaç kez doktora götürdüm. Hiçbir sorunu yoktu. Sağlık ocağımız var ama doktor, hemşire ve ebe olmayınca kapısına kilit vurdular. Sağlık ocağı açık olsaydı eşim ve bebeğim belki de yaşayacaktı.'' Bu arada, Hatice Fıstıkçı ve bebeğinin ölümümü beldede üzüntü ve tepki uyandırdı. Vatandaşlar, benzer üzüntüyü bir daha yaşamak istemediklerini, sağlık ocağına gerekli atamanın yapılarak bir an önce hizmete açılmasını istediler. 
     
</TEXT>
</DOC>
