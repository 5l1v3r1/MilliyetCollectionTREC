<DOC>
<DOCNO> 170964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sonspo13.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerem için Belçika'da suç duyurusu... Şoförün durumu kötü... 
</HEADLINE>
<TEXT>

     Yeni sezon hazırlıklarını Belçika'da sürdüren Gençlerbirliği'nde, futbolcuların otobüs şoförünü dövmesiyle ilgili olay yeni boyut kazandı. 
     Gençlerbirliği'nin Belçika kampından, isteksiz davranışları nedeniyle gönderilen kaleci Kerem İnan'ın, takımın taşımacılığını yapan otobüs şirketinin şoförünü dövmesi üzerine Leuven Ceza Mahkemesi, Kerem hakkında suç duyurusunda bulundu. 
     Conny Cars otobüs şirketinin sahibi Geert Van Hove, polisin bütün futbolcuları sorguladığını ve şoförün 1 ay rapor aldığını belirterek, ''Kerem'in şoföre tekme attığı tespit edildi'' dedi. 
     Kerem'in, Belçika kanununa göre kasti tekme atmak ve yaralamak suçundan 2 ay ile 2 yıl arasında hapis cezasına çarptırılabileceği belirtildi. 
     Kaleci Kerem'in, takımdan kovulması ve Türkiye'ye geri dönmesi üzerine mahkemenin davanın Belçika'da yürütülüp yürütülmeyeceğiyle ilgili araştırma yaptığı öğrenildi. 
     Conny Car otobüs şirketinin Gençlerbirliği Kulübü'ne tazminat davası açtığını ifade eden Van Hove, otobüslerini artık Gençlerbirliği'ne vermediğini ve ilişkilerini tamamen bitirdiğini söyledi. 
     Öte yandan kavgaya karışan şoförün midesindeki kasların yırtıldığı, durumunun hala ciddiyetini koruduğu ve hastanede olduğu, bir daha çalışamama durumuyla karşı karşıya kaldığı iddia edildi. 
     
</TEXT>
</DOC>
