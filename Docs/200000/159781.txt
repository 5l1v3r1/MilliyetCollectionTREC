<DOC>
<DOCNO> 159781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sonspo26.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da veda maçı... 
</HEADLINE>
<TEXT>

     Galatasaray, Yeni Ali Sami Yen Stadı Projesi'nin hayata geçirilebilmesi halinde, yarın son kez emektar stadında maç yapacak. 
     Gaziantepspor ile ligin son karşılaşmasında saat 20.00'de karşı karşıya gelecek olan sarı-kırmızılılar, Ali Sami Yen'e de veda etmiş olacak. ''Cim bom'', gelecek 2 yıl içinde maçlarını Atatürk Olimpiyat Stadı'nda oynayacak. 
     Öte yandan, Galatasaray'da şampiyonluğun kaybedilmesi nedeniyle gençlere vitrine çıkma fırsatı doğdu. Sarı-kırmızılı ekipte sakatların ve cezalıların da çokluğu nedeniyle Teknik Direktör Terim'in, Sedat, Sabri, İlker ve Volkan Glatt gibi genç oyuncularla fazla forma şansı bulamayan futbolculara yer vermesi bekleniyor. 
     Galatasaray'da, Berkant, Baliç, Hasan Şaş, Fabio Pinto, Ümit Davala ve Batista'nın sakatlıkları bulunurken, Ümit Karan, Volkan Arslan ile Cihan Haspolatlı da cezalı olmaları nedeniyle Gaziantepspor karşısında forma giyemeyecek. 
     Galatasaray ile Gaziantepspor arasında saat 20.00'de Ali Sami Yen Stadı'nda oynanacak karşılaşmayı Ali Uluyol yönetecek, maç Lig TV'den naklen yayınlanacak. 
     
</TEXT>
</DOC>
