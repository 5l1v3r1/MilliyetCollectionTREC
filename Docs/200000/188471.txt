<DOC>
<DOCNO> 188471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/spor/spo15.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Antalya müjdesi    DÜNYADA bir ilk olması planlanan Yüksek Performans Eğitim Merkezi Antalya'da yapılacak. Uluslararası Atletizm Federasyonu,100. Yıl Spor Kompleksi'ne yapılacak eğitim merkezi için onay verdi. Federasyon Başkanı Mehmet Yurdadön, "Proje 2 trilyona mal olacak. Sporcular şampiyonalara katılmadan önce her türlü testleri bu merkezde yapacak" dedi. 
   
   Avrupa heyecanı    3. Avrupa İşitme Engelliler Güreş Şampiyonası bugün İstanbul'da başlayacak. Burhan Felek Spor Salonu'nda 18 Ekim'e kadar sürecek şampiyona ile ilgili bilgi veren Federasyon Başkanı Oktay Aktaş, "Turnuvaya dokuz ülke katılacak. Tartıya kadar iki ülke daha gelebilir. Birincilik için Rusya ile çekişeceğiz" dedi. 
   
   Hesap günü    DOPİNG kontrolünden kaçtığı için İngiltere'nin kadrosundan çıkarılan Rio Ferdinand'ın savunması alındı. Manchester Unitedlı yıldız, suçlu bulunursa, iki yıla kadar ceza alabilecek. Menajerinin evini taşıdığı için testi unuttuğunu savunduğu Ferdinand'ın aynı gün gazetelerde alışveriş yaparken çekilmiş fotoğraflarına yer verilmişti. 
   
   Haltercilere kutlama    GENÇLİK ve Spor Genel Müdür Vekili Mehmet Atalay, İspanya'daki şampiyonada Avrupa ikincisi olan bayan ve erkek genç milli halter takımlarını kabul etti. Aynı başarıları olimpiyatlarda da beklediğini belirten Atalay, "Naim ve Halil'in yaktığı meşaleyi başarıyla taşıyorsunuz" dedi. 
   
   Milan Rapaic, Liverpool yolunda    FENERBAHÇE'NİN eski oyuncusu Rapaic'e İngiltere'nin ünlü takımı Liverpool talip oldu. Ada ekibinin resmi internet sitesindeki habere göre Hırvat yıldızın, denenmek üzere çağırıldığı ve beğenilmesi halinde transfer döneminde takıma dahil edileceği belirtildi. 
   
   
</TEXT>
</DOC>
