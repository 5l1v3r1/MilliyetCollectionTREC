<DOC>
<DOCNO> 152557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/sondun18.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bremen'de kaçırılan otobüsün Türk şoförü ''Hala gerginim'' 
</HEADLINE>
<TEXT>

     Almanya'nın Bremen kentinde dün kaçırılan belediye otobüsünün şoförü Mehmet Kesicioğlu, üzerindeki gerginliği hala atamadığını söyledi. 
     Kesicioğlu, dünkü olaydan dolayı yorgun ve gergin olduğunu, bu nedenle konuşmak istemediğini belirtti. 
     Kesicioğlu, olayla ilgili olarak Bremen Otobüs İşletmeleri'nin Weser-ems-bus basın sözcüsü Birgit Christmann'dan bilgi alınabileceğini bildirdi. 
     Christmann da, Kesicioğlu'nun durumunun iyi, ancak moralinin bozuk olduğunu ifade ederek, ''Ben kendisini şahsen tanıyorum. Mehmet, dayanıklı bir insandır, ancak böyle bir olayın hazmedilebilmesi için zaman geçmesi gerekiyor'' dedi. 
     Kesicioğlu'nun Almanya'da doğup büyümediğini ve uzun süre Türkiye'de yaşadıktan sonra Almanya'ya geldiğini kaydeden Christmann, kendisinin, zor durumların üstesinden gelmeyi bilen bir insan olduğunu söyledi. 
     Kesicioğlu'nun kullandığı belediye otobüsü dün Bremen'de 15 yolcusu ile birlikte 17 yaşındaki bir Lübnanlı tarafından kaçırılmıştı. Rehineci, tutuklu terör zanlılarının serbest bırakılmasını istemişti. 
     





</TEXT>
</DOC>
