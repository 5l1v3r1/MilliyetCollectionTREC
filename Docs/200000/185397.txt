<DOC>
<DOCNO> 185397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sontur31.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahtecilik dünyasının "profesörü" yakalandı .. 
</HEADLINE>
<TEXT>

     Her türlü resmi ve özel belgenin sahtesini yapabildiği için ''Profesör'' lakabıyla tanınan Ahmet Tarık Çakıcı, polisin yaklaşık 1 yıllık çalışması sonucu 17 adamıyla birlikte yakalandı. 
     İstanbul Asayiş Şube Müdürlüğü Oto Hırsızlık Büro Amirliği'nden yapılan açıklamaya göre, ''çalıntı otomobillere sahte belge ve plaka tanzim etmek'' ile ''her türlü resmi ve özel evrakın sahtesini yapmak'' suçlarından yaklaşık 1 yıldır aranan ve polis operasyonlarından 5 kez kaçan ''Profesör'' lakaplı Ahmet Tarık Çakıcı, müşteri gibi davranarak kendisiyle irtibat kuran polislerce Aksaray'da gözaltına alındı. 
     Çakıcı'nın, Şişli'de büro olarak da kullandığı evinde yapılan aramalarda, hepsi sahte olan 1070 adet boş erkek nüfus cüzdanı, 1360 adet boş ticari araç kullanma belgesi, 9 bin 200 adet PVC kaplama naylonu, 810 adet boş kadın nüfus cüzdanı, 2 adet boş motorlu araç tescil belgesi, 309 adet boş motorlu araç trafik belgesi, 175 adet değişik resmi kurum ve kuruluşa ait sahte mühür ve kaşe, 375 adet değişik fakülte ve yüksekokullara ait lisans diploması, 90 adet boş silah taşıma ruhsatı, 80 adet değişik bankalara ait boş hesap cüzdanı, 73 adet lise diploması, 70 adet boş gemi adamı belgesi, 61 adet telsiz kullanma ehliyeti ile sahte belge ve plaka yapımında kullanılan diğer malzeme ele geçirildi. 
     Olayla ilgili, Çakıcı'nın yardımcıları olduğu bildirilen ''Kasap Ali'' lakaplı Ali Ercan Çağıltaş ve Çetin Gözübenli'nin de aralarında bulunduğu 17 kişi daha yakalandı. 
     
     ''GAYRİ MEŞRU ALEM ÇOK ÖNEMLİ DEĞERİNİ KAYBETTİ'' 
     Çakıcı'nın şubedeki sorgusu sonucu, 2.5 yıl önce cezaevinden çıktıktan sonra değişik sahtecilik şebekelerine çok sayıda belge ve plaka sağladığı, ayrıca kendisinin de istenildiği takdirde 150 milyon liraya sahte belge, 100 milyon liraya da sahte plaka düzenlediği ortaya çıktı. 
     Ahmet Tarık Çakıcı'nın, ifadesinde yakalanması konusunda ise ''Türkiye'nin gayri meşru alemi çok önemli bir değerini kaybetti. Benim yakalanmamla birlikte Türkiye'de sahtecilik olayı büyük ölçüde bitmiştir'' dediği öğrenildi. 
     Çakıcı'nın bugüne kadar 3 kez Oto Hırsızlık Büro Amirliği'ne getirildiği, başka suçlardan dolayı da çok sayıda sabıkası bulunduğu bildirildi. 
     Operasyon kapsamında 12 adet çalıntı otomobil ele geçiren polis, şebekenin düzenlediği sahte belge ve plakalarla satılan 24 otomobili daha bulmaya çalışıyor. Polis, ayrıca Çakıcı ile birlikte çalıştıkları öne sürülen 45 kişiyi arıyor. 
     Polis yetkilileri, Çakıcı ve adamları hakkında, ''cürüm işlemek amacıyla teşekkül oluşturmak'', ''otomobil çalmak'', ''çalıntı otomobillere sahte plaka ve belge tanzim etmek suretiyle satışlarını sağlamak'', ''sahte sürücü belgesi ve nüfus cüzdanı kullanmak ile tanzim etmek'' gibi 110 olaydan dolayı işlem yapılacağını kaydettiler. 
     
</TEXT>
</DOC>
