<DOC>
<DOCNO> 151363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/soneko30.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İmalat sanayiinde kapasite kullanımı arttı... 
</HEADLINE>
<TEXT>

     İmalat sanayiinde kapasite kullanım oranı, bu yıl Mart ayında yüzde 78.1'e çıktı. 
     Devlet İstatistik Enstitüsü DİE İmalat Sanayi Aylık Eğilim Anketi çerçevesinde, üretim, satışlar ve fiyatlara ait Mart ayı gerçekleşme durumu ve Nisan ayı beklentilerine ilişkin sonuçları açıkladı. 
     İmalat sanayiinde 760 işyerinde yapılan imalat sanayi eğilim anketi sonuçlarına göre, geçen yıl Mart ayında yüzde 75.3 olan üretim değeri ağırlıklı kapasite kullanım oranı, bu yıl Mart'ta yüzde 78.1'e yükseldi. Aylık kapasite kullanım oranı, bu yıl Ocak ayında yüzde 74.9, Şubat ayında yüzde 71.7 düzeyindeydi. 
     Mart'ta üretim değeri ağırlıklı kapasite kullanım oranı, kamu sektöründe yüzde 83.6, özel sektörde yüzde 74.4 oldu. Geçen yıl Mart'ta, kapasite kullanım oranı, kamu sektöründe yüzde 81.4, özel sektörde yüzde 71.8 düzeyindeydi. 
     Anket sonuçlarına göre, Mart'ta tam kapasite ile çalışamamada iç pazardaki talep yetersizliğinin payı artarken, dış pazardaki talep yetersizliğinin payı azaldı. Yani, iç piyasa daralırken, dış piyasa talebinde canlanma görüldü. Geçen yıl Mart'ta yüzde 54.4 olan tam kapasite ile çalışamamada iç pazarda talep yetersizliğinin etkisi, bu yıl yüzde 67.9'a çıktı. Dış pazardaki talep yetersizliğinin etkisi ise yüzde 13.4'ten yüzde 11'e geriledi. Mali imkansızlığın etkisi önemli oranda azalırken, yerli mallarda hammadde yetersizliğini payı yüzde 3.2'den yüzde 7.3'e yükseldi. 
     Ankete katılan işyerleri, Nisan'da, üretimlerinin azalacağı, yurtiçi satışların artacağı, satış ve hammadde fiyatlarındaki artışın yükseleceği beklentisini beyan ettiler. 
     





</TEXT>
</DOC>
