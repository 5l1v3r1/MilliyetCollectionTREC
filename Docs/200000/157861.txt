<DOC>
<DOCNO> 157861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sonspo21.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Maradona, size baba diyebilir miyim 
</HEADLINE>
<TEXT>

     Futbol tarihinde dünyanın en büyük futbolcularından biri olarak bilinen Arjantinli Diego Armando Maradona, inkar ettiği oğlu ile 17 yıl sonra ilk kez karşılaştı. 
     1984-1991 yılları arasında İtalya'nın Napoli takımında oynayan ve Napoli'ye tarihinde iki kez İtalya şampiyonluğunu ve 1 kez UEFA Kupası'nı kazandıran Maradona, şu anda 17 yaşında olan ve kendisiyle aynı ad ve soyadı taşıyan oğlu ile ilk kez bir araya geldi. 
     Eski takım arkadaşı Peppe İncocciati'nin organize ettiği uluslararası bir golf turnuvasına katılmak için Roma'nın güneyindeki Fiuggi golf sahasında bulunan Maradona'nın geçtiğimiz pazartesi günü beklenmedik bir şekilde oğlu ile yüzyüze geldiği bildirildi. 
     Napoli'de olduğu sırada Cristiana Sinagra adlı bir bayan ile girdiği ilişkiden olan oğlunu hiç tanımayan yıldız futbolcu, 1992 yılında Napoli Mahkemesi'nin resmen çocuğun babasının Maradona olduğuna karar vermesinden sonra her ay 5 milyon Liret yaklaşık 2500 Euro nafaka ödemek zorunda olduğu oğlunu bu zamana kadar hiç görmemişti. 
     Hiçbir zaman çocuğunu görmek istemeyen ve bu konuda da konuşmayan Maradona, pazartesi günü gizlice golf sahasına giren oğluyla yüz yüze geldi. Napoli gazetelerinden ''İl Mattino'' tarafından bugün verilen haberde, Maradona ile oğlunun görüşmesinin 40 dakika sürdüğü, 43 yaşındaki yıldız futbolcunun ilk kez çocuğuna sarıldığı belirtildi. 
     Hiçbir foto muhabirinin veya kameramanın görüntüleyemediği karşılaşma için 17 yaşındaki Maradona'nın bir hile yaparak Fiuggi golf müdürlüğüne ''Yarışmaya kayıd olmak istiyorum. Sahayı da görebilirmiyim'' dediği ve daha sonra sahaya çıktığında karşısında golf oynayan babasını gördüğü belirtildi. 
     Haberde, Maradona'nın ilk anda golf sahası içinde kullanılan küçük arabaya binerek uzaklaştığı daha sonra geri dönerek oğluna sarıldığı ve 40 dakika baba-oğul muhabbet ettikleri kaydedildi. 
     Anne Cristiana Sinagra ise gazetecilere yaptığı açıklamada, ''Çok, çok, çok mutluyum. Ailem dışında hiçkimse birşey bilmiyordu. Oğluma refaket etmesi için kardeşim onunla beraber gitti. Çünkü asla basının bunu bilmesini istemiyorduk. Çok önemli bir dönüm noktası oldu. Buz 17 yıl sonra kırıldı. Konuşulan tüm sözler sadece onları ilgilendirir. Ama bir şey kesin ki, ikisi arasında büyük bir sevgi var ve tekrardan görüşecekler'' diye konuştu. 
     17 yaşındaki Diego Armando Maradona'da babası gibi futbol oynarken, Napoli'nin genç takımında forma giyiyor. 
     Eski karısından 2 kızı olan Maradona ise, 17 yıldır tanımadığı oğlu ile karşılaşmasıyla ilgili şimdilik hiçbir açıklama yapmadı. 
     
</TEXT>
</DOC>
