<DOC>
<DOCNO> 158938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/spor/spo02.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
SESSİZ VEDA 0-0 
</HEADLINE>
<TEXT>

Fenerbahçe, Şükrü Saracoğlu Stadı'ndaki son maçında taraftarının yüzünü yine güldüremedi. Diyarbakırspor ile golsüz berabere kaldı, UEFA Kupası vizesini Göztepe maçına erteledi 
90 dakika      YALÇIN TÜRK 

     Diyarbakırspor, son iki sezon Fenerbahçe'de depremlere neden olmuştu. Mustafa Denizli ve Lorant, Diyarbakır yenilgilerinin ardından görevlerinden ayrılmıştı. Bu nedenle yönetim, oyuncular ve taraftarlar galibiyet istiyordu. Diyarbakırspor ise düşme hattından kurtulmak için puan almanın peşindeydi. 
     Etkenlerin önemine bakınca ister istemez iyi maç beklentisine giriyordu insan. Ancak doksan dakika hiç de öyle geçmedi. Önce hakem Kuddusi Müftüoğlu, ardından itiş kakışlarla dolu bir tablo, taraftarın taşkınlığı, yapılan anonslar derken devrenin sonu geldi. Akıllarda kalan tek pozisyonda 28. dakikada Fatih'in atılmasıydı. Müftüoğlu Celalettin'in tahriklerini, sahanın içine dalan Volkan'ın attığı yumruğu ne hikmetse görmedi. 
     Fenerbahçe'nin sayısal eksikliğinden gelen ürkekliği, Diyarbakırspor'un skora razı oyun anlayışı 67. dakikada kadar sürdü. Kamil'in kırmızı kart görmesiyle sahada sayısal denge kurulunca maç hareketlendi. 
     Top iki kale arasında mekik dokumaya başladı. 70'de Murat müsait pozisyonda Recep'i geçemedi. 71'de Semih'in Ömer tarafından ceza alanı içinde yaka paça indirilmesine maçın hakemi seyirci kaldı. 87'de Rebrov'un mükemmel frikiğinde bu kez Şenol başarılıydı. 88'de Tuncay'ın yakın mesafeden topa dokunamayışı Fenerbahçe için şanssızlıktı. Sonuçta Sarı - Lacivertli takım seyircisi önünde oynadığı son maçta yine galibiyet alamadı. Ankaragücü'nün yenilmesi, Malatya'nın üç puanı kapmasından sonra UEFA bileti, İzmir'de Göztepe sınavına kaldı. 
     
Yumruklar konuştu      KARŞILAŞMA sonrası kırmızı kartla oyundan atılan Fatih, soyunma odasının kapısında Diyarbakırsporlu Celaleddin'e saldırdı. İki oyuncu yumruk yumruğa kavga etti. Diğer futbolcular da birbirlerine sözlü saldırıda bulunurken, olaylar güçlükle yatıştırıldı. Fenerbahçeli yöneticiler ise hakem Kuddusi Müftüoğlu'na ağır eleştiriler getirdi. 
     HAKAN Bilal Kutlualp, "Hakemlerimiz böyle olursa elbette Avrupa'yı rüyalarında görürler. Fenerbahçe gibi büyük bir camia ile uğraşmanın bedelini yakında öderlerse kimseye suç bulmasınlar" dedi. Kaptan Ümit Özat ise "Yabancı dil biliyor diye hakem oluyorlar. Manavlar, kasaplar hakemlik yapıyor. 17 yaşındaki hakem bana "Konuşma lan" diyemez" diye konuştu. 
     HAKEM Kuddusi Müftüoğlu'nun 3 ve 4 nolu anonsları yaptırması nedeniyle Fenerbahçe'ye yine ceza gelecek. Para cezası alması kesin olan Sarı - Lacivertliler'in raporlara göre sahası da kapanabilir. Bu arada takımın başına gelmesi beklenen Daum'un kaleci antrenörü olması için Sarı - Lacivertli takımın eski futbolcusu Schumacher'e teklif götürdüğü öğrenildi. 
     
     Maçın hakemi 
     Müftüoğlu şaşırttı 
     SEZONUN en iyi hakemleri arasında gösterilen Kuddusi Müftüoğlu belki de en kötü maçını yönetti. Kart uygulamalarında inanılmaz yanlışlara düştü. Futbolcular üzerinde otorite kurmakta zorlandı, gereksiz yere sahadaki tansiyonu artırdı. Fatih'in atıldığı pozisyonda, seyirciyi tahrik eden Celelattin'e de kırmızı kart göstermeliydi. Semih'in ceza alanında düşürülmesine de seyirci kaldı. 
     

</TEXT>
</DOC>
