<DOC>
<DOCNO> 196423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sontur22.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul adliyesini basan Öcalan yandaşları gözaltında 
</HEADLINE>
<TEXT>

     ''Kürt sorununa demokratik çözüm bulunması'' ve ''terör örgütü elebaşı Abdullah Öcalan'ın hükümlü olduğu İmralı Cezaevi'nin kapatılması'' istemiyle İstanbul Adalet Sarayı'na pankart asarak eylem yapan 21 kişi, polis müdahalesiyle gözaltına alındı. 
     İstanbul Adalet Sarayı'nın 3. kat ana koridorunda küçük gruplar halinde biraraya gelen 21 kişi, saat 11.00 sıralarında aniden 7, 9 ve 10. icra tetkik merci hakimlikleri, 7 ve 10. icra tetkik merci duruşma salonları ile 7. İcra Tetkik Merci Kalemi'nin kapılarının açıldığı koridora girip, koridor kapısının önüne çelik dolap çekerek kendilerini içeri kapattılar. 
     Bu sırada duruşmada olan İstanbul 7. İcra Tetkik Merci Hakimi Ali İnceman, odasında bulunan İstanbul 9. İcra Tetkik Merci Hakimi İlkten Yiğin ile duruşma sırası bekleyen avukatlar ve kalem personelinin dışarıya çıkmaları, ara koridora açılan kapıları kapatan eylemciler tarafından engellendi. 
     Adliyenin ön cephesine bakan koridor penceresinden ''Kürt sorununa demokratik çözüm. İmralı Cezaevi kapatılsın. Toplumsal Barış İçin Gençlik Girişimi'' yazılı bir pankart asan grup, terör örgütü ve elebaşı lehine de slogan attı. 
     İstanbul Adalet Sarayı'nın çevresi ile eylemin yapıldığı 3. katta geniş önlemler alan güvenlik kuvvetleri, İstanbul Cumhuriyet Başsavcı Yardımcısı Hasan Eker ve Adalet Komisyonu Başkanı Şefik Mutlu ile görüştükten sonra ana koridorda eylemi izleyen kalabalık ve basın mensuplarını uzaklaştırdı. 
     
     BİBER GAZLI MÜDAHALE 

     Takviye ekiplerin de gelmesinin ardından koridora biber gazı sıkan polis, bu sayede etkisiz hale getirdiği 21 eylemciyi gözaltına aldı. 
     Bazı vatandaşlar, polislerin eylemcileri araca götürmek için adliye merdivenlerinden indirdiği sırada yuhaladılar. Bu protesto, eylemcilerin polis aracına bindirildiği sırada da sürdü. 
     Bir eylemcinin burnundan yaralandığı müdahale sırasında koridora sıkılan biber gazından, bazı adliye personeli ile olay sırasında koridorda bulunan bazı avukatlar ve basın mensupları da etkilendi. 
     İstanbul Cumhuriyet Başsavcılığı yetkilileri, eylemin, hakim ve personele yönelik rehin alma niteliğinde olmadığını belirterek, konuya ilişkin soruşturma başlatılacağını bildirdiler. 
     
     GÖRGÜ TANIKLARI 

     Eylem sırasında İstanbul 7. İcra Tetkik Merci Hakimliği Kalemi'nde bulunan memur Ayşe Özeler, olayı şöyle anlattı 
     ''Birden içeriye girdiler. 'Mübarek gün böyle yapmayın' dedik. Onlar da 'korkmayın size bir şey yapmayacağız' dediler. Kapının önüne dolapları çektiler. Biz de kendimizi kaleme kilitledik. Önce korkmadık, ama eylem uzayınca tedirgin olduk.'' Olay anında duruşmadan çıkan avukat Arzu Üstün de birden eylemcilerin kapıyı kapattığını ve ana koridora çıkmalarına izin vermediklerini kaydetti. 
     Bunun üzerine duruşma salonuna girdiğini anlatan Üstün, korkmadıklarını, ancak eylemin uzaması üzerine fenalaşanlar olduğunu ve kendi aralarında eylemcilerin ''canlı bomba'' olma ihtimallerini konuşmaya başladıklarını söyledi. 
     Avukat Ali Durbin de ana koridorda duruşma beklediğini, bu sırada eylemcilerin 3'lü gruplar halinde koridorda bulunduklarını ifade ederek, ''Eylemcilerden yaşça daha büyük biri onlara işaret etti, sanırım. Birden koridora girerek kapıyı dolapla kapattılar'' dedi. 
     
</TEXT>
</DOC>
