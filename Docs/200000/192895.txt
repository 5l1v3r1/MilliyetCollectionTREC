<DOC>
<DOCNO> 192895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sontur34.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM Başkanı Arınç'ın annesi toprağa verildi... 
</HEADLINE>
<TEXT>

     TBMM Başkanı Bülent Arınç'ın Bursa Uludağ Üniversitesi Tıp Fakültesi Hastanesi'nde vefat eden annesi Sevdiye Arınç 84 Manisa'da toprağa verildi. 
     TBMM Başkanı Arınç, Manisa Polis Moral Eğitim Lokali'nde taziyeleri kabul ettikten sonra Hatuniye Camii'ne geçti. 
     Hatuniye Camii'nde ikindi namazının ardından kılınan cenaze namazında Bülent Arınç, kardeşleri Kutluay, Yıldıray ve Ümit Arınç'ın yanı sıra TBMM Başkanvekilleri İsmail Alptekin, Nevzat Pakdil, Devlet Bakanı Beşir Atalay, Tarım ve Köyişleri Bakanı Sami Güçlü, Ulaştırma Bakanı Binali Yıldırım, Sağlık Bakanı Recep Akdağ, Çevre ve Orman Bakanı Osman Pepe, AK Parti Grup Başkanvekilleri Eyüp Fatsa, Salih Kapusuz, AK Parti Genel Başkan Yardımcısı Akif Gülle, TBMM Savunma Komisyonu Üyesi ve NATO Asamble Başkanı Vahit Erdem, Manisa Valisi Orhan Işın, İzmir Valisi Yusuf Ziya Göksu, Manisa Emniyet Müdürü Kahraman Koçak, İzmir Emniyet Müdürü Halil Tataş ve 50'ye yakın AK Parti milletvekili, eski Bakanlardan Rıza Akçalı ve çok sayıda vatandaş katıldı. 
     Sevdiye Arınç'ın cenazesi, camiyle mezarlık arasındaki 1.5 kilometrelik yolda eller üzerinde taşındı. Mezarlığa girerken, Arınç kardeşler tabutu vatandaşlardan devraldı ve defnedilecek alana kadar taşıdı. Sevdiye Arınç, Manisa Çatal-2 Mezarlığı'ndaki aile kabristanında, Bülent Arınç'ın 1997 yılında trafik kazasında ölen oğlu M. Fatih Arınç'ın yanında toprağa verildi. 
     
</TEXT>
</DOC>
