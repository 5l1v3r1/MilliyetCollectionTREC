<DOC>
<DOCNO> 186476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sontur07.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye kulağını Ankara'ya dikti bekliyor... 
</HEADLINE>
<TEXT>

     YSK Başkanı Tufan Algan, 3 Kasım milletvekilliği genel seçimlerine yönelik yapılan itirazları bugün değerlendirmeye başlayacaklarını bildirdi. 
     Algan, YSK'ya gelişinde gazetecilerin sorularını yanıtladı. Tufan Algan, bir soru üzerine, Yargıtay'ın, DEHAP'ın 4 eski yöneticisinin mahkumiyet kararlarını onamasının ardından, 3 Kasım milletvekilliği genel seçimlerine yönelik yapılan itirazları bugün değerlendirmeye başlayacaklarını söyledi. 
     YSK Başkanı Algan, ''Bugün bir sonuç çıkar mı '' sorusu üzerine, ''Bilemiyorum. görüşmelere bağlı, konuşmalara bağlı. Usuldeki hususların ne şekilde karara bağlanacağı önemli tabiki'' dedi. 
     Bir gazetecinin, ''Dün, üzerinizde baskı olmadığına dair bir açıklama yapmıştınız. Ama bugün bazı gazetelerde, bazı telefonlar aldığınız ve bundan rahatsız olduğunuz, çekilmeyi bile düşündüğünüz ifade ediliyor. İki açıklama arasında çelişki yok mu '' sorusu üzerine ise Algan, şöyle konuştu 
     ''Vatandaş hakkını kullanıyor diye bunu baskı kabul edemezsiniz. Yani bir vatandaş, kendi kanuni hakkını kullanırsa bu bir baskı anlamında değildir. Kanuni hakkını kullanmışsa buna karşı da kanunun gereği yapılır.'' Algan, bazı gazetelerde ''görevden çekilmeyi düşünüyorum'' şeklinde ifadelerinin yer aldığının hatırlatılması üzerine, ''Hayır, böyle bir şey yok. Buna sadece kurul karar verir'' diye konuştu. 
     YSK, 3 Kasım seçimlerine yönelik itirazları görüşmek üzere saat 10.00'da toplandı. 
     
</TEXT>
</DOC>
