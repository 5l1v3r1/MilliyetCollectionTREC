<DOC>
<DOCNO> 173524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sonspo15.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Augustine ve Bayram resmen Trabzonspor'da... 
</HEADLINE>
<TEXT>

     Trabzonspor, prensipte anlaştığı ve Trabzon'a getirerek sağlık kontrolünden geçirdiği Beşiktaş'ın eski oyuncusu Bayram Bektaş ve Ankaragücü'nden Augustine ile sözleşme imzaladı. 
     Mehmet Ali Yılmaz Tesisleri'nde kulüp genel sekreteri Yusuf Ziya Yılmaz ve yönetim kurulu üyesi Kenan Sönmez'in hazır bulunduğu imza töreninde Bayram 4, Augustine ise 2 yıllığına kendilerini bordo-mavili renklere bağlayan sözleşmeye imza attı. 
     Kulüp genel sekreteri Yusuf Ziya Yılmaz, imza töreninde yaptığı açıklamada, geçen ay transferi kapatmadıkları yönündeki sözlerini hatırlatarak, ''Trabzonspor, hedefleri olan bir kulüp. Bu hedeflerimiz ve söylemlerimiz doğrultusunda Augustine ile Bayram'ı kadromuza dahil ettik'' dedi. 
     Yılmaz, transferi kapamadıklarını da belirterek, ''Bu 2 oyuncuyu alarak transferde rahatladık. Ancak gücümüze güç katmak isteriz. Kulübümüzün ekonomisi doğrultusunda bir transfer daha gerçekleştirmeye çalışacağız'' diye konuştu. 
     Trabzonspor ile sözleşme imzalayan futbolculardan Bayram ise daha önce bordo-mavili kulübün kendisini almak istediğini dile getirerek, ''Ancak kısmen bugüneydi. Trabzonspor'a bundan sonra katkı sağlamak istiyorum'' dedi. 
     Bayram, daha önce ağır bir ameliyat geçirdiğini de vurgulayarak, şöyle konuştu 
     ''Ancak şu anda sakatlığımla ilgili bir sorun yok. Adalem güçsüz, yanlız bu oynanama engel değil. Hocam görev verirse Konyaspor maçında elimden geleni yaparım. En kısa sürede adale farkını kapatıp tamamıyla hazır olmak istiyorum.'' 
     
     AUGUSTINE YARARLI OLACAĞIM 

     Trabzonspor'un bonservisini Ankaragücü'nden aldığı Augustine de yeni takımında başarılı olacağına inandığını söyledi. 
     Golcü oyuncu, bordo-mavili taraftarlardan sabırlı olmalarını istediğini ifade ederek, ''Bayram ve bana biraz zaman tanısınlar. Kısa sürede takıma adapte olup maksimum verim vereceğiz. Ülkemde tatil süresi içinde antrenman yaptım. 2-3 gün içinde hazır duruma geleceğim'' dedi. 
     Augustine, Ankaragücü'nde çok güzel günler geçirdiğini de ifade ederek, ''Artık o sayfa kapandı. Onlara çok teşekkür ediyorum. Ankaragücü güzel bir anı olarak geride kaldı'' diye konuştu. 
     
</TEXT>
</DOC>
