<DOC>
<DOCNO> 157359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur38.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da alarm... Şüpheli hasta SARS'lı çıkmadı... 
</HEADLINE>
<TEXT>

     İstanbul İl Sağlık Müdür Yardımcısı Mehmet Bakar, dün gece yüksek ateş şikayetiyle İstanbul Üniversitesi İÜ Cerrahpaşa Tıp Fakültesi'ne başvuran ve buradan da ''Akut Solunum Yetmezliği Sendromu'' SARS şüphesiyle Haseki Eğitim ve Araştırma Hastanesi'ne nakledilen O.G. adlı vatandaşın durumunun, SARS'la uyum göstermediğini bildirdi. 
     Bakar, yaptığı yazılı açıklamada, O.G. isimli 45 yaşındaki bir vatandaşın, dün gece yüksek ateş şikayetiyle İÜ Cerrahpaşa Tıp Fakültesi acil dahiliye polikliniğine başvurduğunu kaydetti. 
     
     HASTA, ANTİBİYOTİK TEDAVİSİNE CEVAP VERDİ 
     Burada yapılan muayene sırasında ateş, öksürük ve Hong Kong'a gitme öyküsü nedeniyle SARS hastalığından şüphelenildiğini belirten Bakar, hastanın bunun üzerine, bu konuda özel olarak hazırlanmış Haseki Eğitim ve Araştırma Hastanesi'ndeki özel birime, ambulansla nakledildiğini ifade eden Bakar, şunları kaydetti 
     ''Burada ilgili birim tarafından yapılan tahlil ve incelemeler sonucunda, serum ve antibiyotik tedavisiyle ateşin 36.5 dereceye düşmüş olması ve durumunun düzelmesi nedeniyle, hastanın durumunun SARS hastalığıyla uyum göstermediği görülmüştür. Ancak, WHO'nun 'şüpheli hastaların bulaşık ülkelerden ayrılmasından itibaren 14 gün süre ile izlenmesi uygundur' şeklindeki görüşü nedeniyle, bu sürenin dolacağı tarih olan 17 Mayıs Cumartesi gününe kadar ilgili birimde tutulmasına karar verilmiştir.'' Bakar, şahsın yarın son kontrolü yapıldıktan sonra doktorların uygun görmesi halinde ilgili birimden taburcu edilerek, evine gönderileceğini bildirdi. 
     
</TEXT>
</DOC>
