<DOC>
<DOCNO> 191067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sontur14.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
''İbrahim Tatlıses'e Cumhuriyet Bayramı için teklif gelmedi'' 
</HEADLINE>
<TEXT>

     Ses sanatçısı İbrahim Tatlıses'in menajeri Eyüp Kanat, Tatlıses'in Cumhuriyet Bayramı'nda Adana'da konser vereceği ve ücrette anlaşamadığı için programını iptal ettiği yolundaki haberlerin gerçek dışı olduğunu bildirdi. 
     Kanat, ünlü sanatçının son günlerde sürekli Cumhuriyet Bayramı konserine çıkmamasıyla anıldığını, konser teklifinin de Adana'dan geldiği konusunda haberler verildiğini kaydetti. 
     Cumhuriyet Bayramı için ne Adana'dan ne de başka bir ilden konser teklifi geldiğini ifade eden Kanat, şunları söyledi 
     ''Bırakın Adana'yı geçen hafta binlerce kilometre uzaklıktaki Kanada'ya gittik. Sonra, daha bir ay önce Adana'da konser verdik. Bu tür bir organizasyona da teklif gelseydi, hasta yatağında bile olsa programımız uygun olması durumunda seve seve katılırdı. Tatlıses, bugüne kadar vakıf ve belediyeler için yüzlerce ücretsiz konser verdi. Neden böyle anlamlı bir organizasyona katılmasın Tatlıses, diğer sanatçılar arasında en fazla vergi veren sanatçıdır. Haberler tamamıyla gerçek dışı, maksatlı ve hayal ürünü.'' Adana Valiliği de Cumhuriyet Bayramı Kutlama Komitesi'nin İbrahim Tatlıses'e konser teklifinde bulunmadığını bildirdi. 

     
</TEXT>
</DOC>
