<DOC>
<DOCNO> 161563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/dunya/dun01.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus uzay silahları patronuna suikast 
</HEADLINE>
<TEXT>

Putin'in eski danışmanlarından Klimov, dün sabah evinden çıkarken öldürüldü. 
     CENK BAŞLAMIŞ Moskova 

     Rusya'da S - 300 füzelerini üreten şirketin başkanı ünlü işadamı İgor Klimov, Moskova'da uğradığı silahlı saldırı sonucu yaşamını yitirdi. Bir dönem Kremlin'de üst düzey görevler alan ve gizli servis geçmişi de bulunan Klimov, dün sabah İçişleri Bakanlığı'nın hemen karşısındaki evinden çıktıktan sonra saldırıya uğradı. Göğsünden yaralanmasına karşın saldırganlarla boğuşan ve birinin elinden silahını almayı başaran Klimov, aldığı yaralarla kısa süre sonra hayatını kaybetti. Klimov'un eşinin olay yerine gelmesi üzerine işadamının elindeki çantayı almayı başaramayan saldırganlar kaçtı. Başsavcı Vladimir Ustinov, özel davalar kapsamına giren cinayetin ayrıntılı olarak soruşturulacağını açıkladı. Klimov'un başkan vekilliğini yaptığı Almaz - Antey şirketi, uzay silahları ve hava savunma sistemleri üretiyor. Bu silahlar arasında ünlü S - 300 füzeleri de bulunuyor. 
     

</TEXT>
</DOC>
