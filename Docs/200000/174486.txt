<DOC>
<DOCNO> 174486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/soneko26.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeker fabrikaları nasıl özelleştirilecek 
</HEADLINE>
<TEXT>

     Özelleştirme Yüksek Kurulu ÖYK , Türkşeker'in bağlı ortaklık ve iştiraklerindeki hisselerinin özelleştirme programına alınmasına ve özelleştirme işlemlerinin 31 Aralık 2003 tarihine kadar tamamlanmasına karar verdi. 
     Özelleştirme İdaresi Başkanlığı'ndan yapılan açıklamada, karar çerçevesinde, Türkşeker'in bağlı ortaklığı olan Baha Esat Tekand Kütahya Şeker Fabrikası A.Ş'de bulunan hissesi ile iştiraklerinden Türkiye-Libya Ortak Tarım ve Hayvancılık A.Ş, Yeni Çeltek Kömür ve Madencilik A.Ş, Amasya ve Kayseri Şeker Fabrikaları, Kömür İşletmeleri A.Ş, Türkiye Elektromekanik Sanayi A.Ş, Türkiye Kalkınma Bankası A.Ş ve Türk Arap Pazarlama A.Ş'deki hisseleri özelleştirme programına alındı. 
     Karar ile 31 Ekim 2003 tarihine kadar, İdare ile Türkşeker tarafından yapılacak çalışmalar sonucunda, Türkşeker'e ait fabrikalardan portföy grupları oluşturulacak, bu portföyler gerekirse anonim şirket haline dönüştürülecek. 
     Bu şirketlerin portföylerin özelleştirme programına alınmasına ilişkin takvimin belirlenmesi, özelleştirme programına alınan şirketlerin portföylerin satış yöntemiyle özelleştirilmesi, 2004 yılı Mayıs ayından itibaren ihale ilanına çıkılması ve ihalelerin 31 Aralık 2004 tarihine kadar tamamlanması da kararlaştırıldı. 
     Karara göre, Türkşeker'in faaliyeti ve kullanımı ile doğrudan doğruya ilgisi olmayan işletme dışı atıl durumdaki varlıkları ve şeker üretimiyle ilgisi olmayan birimleri Türkşeker tarafından satılacak. 
     Karar uyarınca, özelleştirme sürecinde, şeker kotalarının tespiti, iç fiyat, arz-talep dengesi ve spekülatif etkiler de değerlendirilerek gerekli düzenlemelerin yapılması, gerekli hallerde fabrikalarda denetimde bulunulması, sektörle ilgili her türlü düzenlemenin yapılması, şeker pancarı üretim kotalarının daraltılması olasılığına karşı, şeker pancarı yerine alternatif ürün ekimi yapılmasını teminen ilgili kuruluşlarca tedbirlerin alınması için gerekli hazırlık ve girişimlerin yapılması konusunda, Özelleştirme İdaresi ile Sanayi ve Ticaret Bakanlığı işbirliği yapacak. 
     
</TEXT>
</DOC>
