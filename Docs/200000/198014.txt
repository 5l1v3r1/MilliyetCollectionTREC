<DOC>
<DOCNO> 198014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sonspo26.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray saha seçimini yapmayacak 
</HEADLINE>
<TEXT>

     Galatasaray Kulübü Başkanı Özhan Canaydın, UEFA'nın Türkiye'de oynanacak Avrupa kupası maçlarını tarafsız sahaya alması kararıyla ilgili, ''Olay, Türkiye'nin prestiji durumuna gelmiştir'' dedi. 
     NTV'nin canlı yayınına telefonla katılan Canaydın, çok üzücü olaylar olduğunu söyledi. Bütün devlet mensuplarının büyük yardımını gördüklerini belirten Özhan Canaydın, şunları söyledi 
     ''Ama Avrupa'da dökülen gözyaşlarının ne kadar sahte olduğunu tekrar görüyoruz. Bu, teröre prim vermektir. Bologna Garı'nda bomba patladığında, İngiltere, İrlanda terörü yaşadığında, ABD'de 11 Eylül saldırıları sonucu 3 bin kişi öldüğünde yabancı ekiplerle yapılan maçlar başka yerlere mi alındı Türkiye, dünyanın en garantili ülkelerinden biridir. Avrupa bunu nasıl yapıyor, şaşırıyorum. UEFA'nın bu kararı veren heyetinin içinde çeşitli Avrupa ülkelerinin mensupları vardır. Dolayısıyla karara inanamıyorum.'' UEFA Asbaşkanı Şenes Erzik'le görüştüğünü de belirten Canaydın, ''Kendisi seyahatte. 3 kez görüştüm. O da maçların Türkiye'de oynanması gerektiğini söyledi'' diye konuştu. 
     
     YERİ UEFA KENDİSİ BELİRLER 

     Özhan Canaydın, UEFA tarafından kendilerine alternatif bir stat için yer belirtmek için verilen sürenin saat 17.00'de dolduğuna dikkat çekerek, şöyle devam etti 
     ''Herhangi bir stat adı verirsek, olayı kabullenmiş oluruz. Son dakikaya kadar devletimizle birlikte direncimizi göstereceğiz ve ondan sonra kararımızı vereceğiz. Gerekirse de UEFA yeri kendisi tayin edecektir. Galatasaray Başkanı da olsam, bir Türk vatandaşı olarak devlet politikamıza aykırı olarak Türkiye'ye yapılan böyle bir olaydan dolayı saat 17.00'de haber bildirip, hangi saatte nerede oynayacağımızı söyleyip, bir mesuliyetin içine girer miyim...'' 
     
     JUVENTUS'LA İLGİLİ RESMİ YAZI YOK 

     İtalyan ekibi Juventus'un Galatasaray'la yapacağı karşılaşmayı tarafsız bir sahada oynamak için UEFA'ya yapmış olduğu isteği geri çektiği yönündeki haberlerle ilgili olarak, ''Bize bu konuda ulaşan resmi bir yazı yok'' diyen sarı-kırmızılı kulübün başkanı, ''Eğer Juventus gerçekten UEFA'dan talebini geri çektiyse, bizim için yapacak başka bir şey kalmayacaktır ve olay Chelsea cephesine dönecektir. İnandığım kadarıyla bu kararda ağır basan taraf İngiltere'dir'' diye sözlerini tamamladı. 

     
</TEXT>
</DOC>
