<DOC>
<DOCNO> 197073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sonspo21.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Guinti çocuğu için tedirgin oldu, sorun yok... 
</HEADLINE>
<TEXT>

     Beşiktaş Kulübü Yönetim Kurulu Üyesi Haşmet Bedii Kürüm, Birinci Süper Lig ve Avrupa Şampiyonlar Ligi'nde bir hafta içinde 3 maç yapacaklarını belirterek, ''Zorlu bir maratona giriyoruz. Ancak Beşiktaş zor maçların takımıdır'' dedi. 
     Siyah-beyazlıların cezaları nedeniyle Konyaspor ile yapacağı maç için İzmir'e hareketinden önce Atatürk Havalimanı'nda basın mensuplarının sorularını yanıtlayan Kürüm, Konyaspor, Lazio ve Fenerbahçe ile üst üste yapacakları maçlardan başarılı sonuçlar alacaklarına inandığını söyledi. 
     Avrupa Şampiyonlar Ligi'nde deplasmanda Lazio ile yapacakları maç öncesi Konyaspor karşılaşmasının önem taşıdığını anlatan Kürüm, ''Konyaspor maçı bizim için çok önemli. İyi bir takım ve iyi futbol oynuyorlar. Lazio maçı öncesi moral kazanmak için mutlaka 3 puan almak istiyoruz. Ligdeki averajımızı korumak istiyoruz. İlhan Mansız ve Kaan Dobra'nın dışında bir eksiğimiz yok. İzmir civarındaki bütün taraftarlarımızı maça bekliyoruz'' diye konuştu. 
     
     GİUNTİ'NİN AÇIKLAMALARI 
     Beşiktaş Yönetim Kurulu üyesi Kürüm, İtalyan futbolcu Giunti'nin, ülkesindeki gazetelere, İstanbul'daki terör saldırıları nedeniyle Türkiye'den ayrılmak istediği şeklindeki açıklamalarıyla ilgili soruları da şöyle yanıtladı 
     ''Öyle bir şey yok. Giunti'nin çocuğunun okuduğu okul bir İngiliz okuluydu. Bu nedenle bir tedirginliği oldu. Öyle bir sorun yok.'' Kürüm, terör saldırıları nedeniyle Avrupa Şampiyonlar Ligi'ndeki rakipleri Chelsea'nin de İstanbul'a gelmek istemeyeceği şeklinde medyaya yansıyan haberlerle ilgili sorulara da ''Bunlar bombaların etkisiyle verilmiş beyanlardır. Chelsea buraya gelir. Bir yerde olan olay Türkiye'nin geneline mal edilemez. Hiçbir sorun yok'' diye yanıt verdi. 
     
</TEXT>
</DOC>
