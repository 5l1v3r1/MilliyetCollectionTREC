<DOC>
<DOCNO> 180105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur41.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat Yemek yenmese bile dişler fırçalanmalı... 
</HEADLINE>
<TEXT>

     Yetişkinlerde görülen diş kayıplarının en büyük nedeninin dişeti hastalıkları olduğu bildirildi. 
     Ege Üniversitesi Diş Hekimliği Fakültesi Periodontoloji Anabilim Dalı Öğretim Üyesi Prof. Dr. Şükrü Kandemir, yaptığı açıklamada, genellikle ağrısız olan dişeti hastalıklarının erken dönemde farkedilemeyebileceğini kaydetti. 
     Prof. Dr. Kandemir, şöyle devam etti 
     ''Dişeti hastalıklarının nedeni diş yüzeyinde biriken bakterilerin ince bir tabaka halinde meydana getirdiği bakteriyel plaktır ve bakteriyel plak içindeki bakteriler dişetine zarar verecek maddeler üretirler. Hastalığın erken döneminde dişetleri kırmızılaşır, şişlik ve kolay kanama meydana gelir. Bu aşamada, günlük düzenli diş fırçalama ve diş ipi kullanma ile hastalık geri döndürülebilir. Hastalığın ileri döneminde ise dişeti ve dişi destekleyen kemik oldukça fazla zarar görmüş durumdadır. Bu aşamada diş iyice sallanır durumdadır ya kendisi çıkar veya bir diş hekimi tarafından çekilir.'' Hastalıktan korunmak için günde iki kez dişlerin mutlaka fırçalanması gerektiğini vurgulayan Prof. Dr. Kandemir, ''Orta-sert kıllı fırçalar kullanmaya dikkat edilmelidir. Fırçalama işleminin yemek yeme ile alakası yoktur. Yemek yenmese bile mutlaka dişler fırçalanmalıdır. Diş arası temizliği mutlaka yapılmalı ve diş hekimleri düzenli ziyaret edilmelidir'' uyarısında bulundu. 
     
</TEXT>
</DOC>
