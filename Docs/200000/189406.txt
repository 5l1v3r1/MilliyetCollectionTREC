<DOC>
<DOCNO> 189406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/ekonomi/eko01.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Batak rekoru Sabah'ta 
</HEADLINE>
<TEXT>

   Batık banka patronlarının üç kamu bankasında yarattığı 704 trilyon liralık riskin 470 trilyonu batık kredi konumunda. En büyük borçlu 174.4 trilyonla Sabah Grubu 
   ANKARA ANKA 
   
   Batık banka sahiplerinin, üç kamu bankasından kullanıp geri ödemedikleri kredi miktarının da 470 trilyon lira olduğu açıklandı. 
   Kamu bankalarına en büyük borcu ise 174.4 trilyon lirayla Bilgin ailesinin kontrolündeki Medya - Sabah grubunun taktığı belirlendi. Devlet Bakanı ve Başbakan Yardımcısı Abdüllatif Şener'in bir yazılı soru önergesine verdiği yanıta göre kamu bankalarının Haziran 2003 sonu itibariyle bankasına el konulan 18 gruptan 13'ünde toplam 69.6 trilyon lirası nakit kredi, 470.3 trilyon lirası takipteki kredi, 164.1 trilyon lirası da gayri nakdi kredi olmak üzere toplam 704.1 trilyon liralık riski bulunuyor. Bu riskin, 470.3 trilyon liralık bölümü batık kredi konumunda. Batık banka patronlarının kendi bankalarından kullandığı kaynak 9.1 milyar dolar, diğer batık bankalardaki kredi borçları toplamı ise 1.9 milyar dolar. 
   
   Ziraat'in batığı Balkaner ve Ceylan'dan 
   Ziraat Bankası'nın batık kredilerinin 5.7 trilyonu Balkaner Grubu, 5.5 trilyonu Ceylan Grubu'ndan kaynaklandı. Halk Bankası'nın batık kredilerinin 6 trilyonu Avrupa ve Amerika Holding'den, 6.7 trilyonu Balkaner Grubu'ndan, 18.1 trilyonu Bayındır, 10 trilyonu Ceylan, 3.4 trilyonu Çukurova, 30.6 trilyonu Murat Demirel - Egebank, 45 milyarı EGS, 53 milyarı Gariboğlu, 32 trilyonu Korkmaz Yiğit, 73.5 trilyonu Medya - Sabah, 26.9 trilyonu Nergis Grubu'ndan. 
   Vakıflar Bankası'nın batık kredileri ise 14.7 trilyonla Bayındır, 33.1 trilyonla Ceylan, 5.7 trilyonla Murat Demirel - Egebank, 29 trilyonla EGS, 100.9 trilyonla Medya - Sabah, 33.6 trilyonla Nergis, 14.1 trilyonla Toprak, 20.7 trilyonla Zeytinoğlu gruplarından kaynaklanıyor. 
   
      
</TEXT>
</DOC>
