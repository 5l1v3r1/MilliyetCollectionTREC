<DOC>
<DOCNO> 160292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/spor/spo02.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çıkış yok 
</HEADLINE>
<TEXT>
No way out 
Fenerbahçe, İzmir'de dibe vurdu, Göztepe beraberliği ile UEFA Kupası vizesinden de oldu Sarı-Lacivertli kulübün büyük umutlarla girdiği ancak çile dolu sezonu hüsranla son buldu 
     YALÇIN TÜRK 

     Göztepe, Fenerbahçe ile oynuyor ama İzmir taraftarı Beşiktaş ve Galatasaray'ın da hatırını sormadan edemiyor. Oysa "sizle düştük, sizle çıkacağız" sloganı bu maç için en uygun olanıydı. Fenerbahçe düşmesi kesinleşen Göztepe karşısında UEFA Kupası şansı arıyordu. Düşünce olarak belki de, futbolu olarak öyle değildi. Fenerbahçe'nin dörtlü savunması özellikle Ali Güneş üzerinden açıklar verdi. Kemal, yine oyuna ağırlığını koyamadı. Sarı - Lacivertliler'in ilk yarıdaki tek artı yanı arada sırada gelişen sol kanat ataklarıydı. 8'de Vladimir'in kaleciyi geçen aşırtmasını Tayfun son anda çizgiden çıkardı. 16'da Fenerbahçe muradına erdi. Haftalardır verilmeyen penaltılara, hakem hatalarına isyanın karşılığı geldi. Tayfun'un Erhan'ı düşürmesini Musa Eryılmaz penaltı ile cezalandırdı. Rebrov durumu 1-0 yaptı. 27'de Göksel Yaman'ın kafası auta gitti. 37'de Cem'in uzaktan vuruşunda Recep başarılıydı. 44'te Ersin, 45'te ise Semih'in vuruşları sonuç getirmeyince ilk yarı 1-0 kapandı. 
     Fenerbahçe ikinci yarıya garip başladı. Sanki maç kopmuş havasındaydılar. Göztepe kanatlardan çok rahat iniyordu. Johnson, Kemal, Rebrov ve Hakan orta alanda oyundan düştü. Sarı - Kırmızılılar zorlanmadan gol bölgelerine indiler. 49'da Rebrov mutlak pozisyonu ezdi. 51'de ise Recep mutlak bir gole izin vermedi. 53'te beklenen oldu, Rebrov'un ters kafasında Cem Baki önüne düşen topu ağlara gönderdi 1-1 
     Gol, Fenerbahçe'de telaşı ve moral çöküntüyü getirdi. Beraberliği bozmak için yüklenen Sarı - Lacivertliler, ilanılmaz açıklar verdi. Gol için giden savunmayı unutuyordu. Üstüne üstlük Tamer Güney, Johnson ve Ümit'i de ileriye sürünce Göztepe'nin her atağı tehlikeli oldu. Fenerbahçe'nin bilinçsiz, gelişi güzel yaratmaya çalıştığı ataklar tehlikeli bölgeye gelmeden bitiyordu. 71'de Ceyhun'un vuruşunda bu kez kaleci Bülent başarılıydı. 82'de Göksel Akıncı'nın Kemal tarafından ceza alanında engellenmesini Musa Eryılmaz pas geçti. Uzatma dakikalarında ise bu kez Hakan'ın cezaalanında indirilmesine Eryılmaz devam işareti verdi. 
     İzmir'e UEFA umutları ile giden Fenerbahçe, temposuz, kazanma hırsından uzak futboluyla ancak beraberlikle yetindi. Ne yazık ki bu skor Fenerbahçe'ye Avrupa kapısını açmaya yetmedi. 
     
'Biz sizi ararız'      GÖZTEPE maçı sonrası Fenerbahçe soyunma odasında adeta ölüm sessizliği yaşandı. Teknik Koordinatör Tamer Güney, "Bu kısa dönemde sizleri kırdıysam özür dilerim. Hepinize başarılar" diyerek oyuncularıyla vedalaştı. Yöneticiler ise sözleşmesi biten futbolculara, "Tatile çıkabilirsiniz. Biz sizi ararız" dediler. Öte yandan Inter - Toto Kupası hakkını elde eden Fenerbahçe bu organizasyona katılmayacak. 
     
İflasın belgesi      Disiplin Kurulu'na sevkedilen kaleci Volkan, yedek soyundu. Televizyondan maçı izleyen bir yöneticinin uyarısı ile Fenerbahçe hükmen yenilgiden kurtuldu 
     TARİHİNİN en kötü sezonlarından birini dün noktalayan Fenerbahçe, İzmir'de büyük bir skandala da imza attı. Diyarbakırspor maçında sahaya girerek rakip oyuncuya yumruk atan ve bu nedenle Disiplin Kurulu'na sevkedilen kaleci Volkan, Göztepe deplasmanına götürüldü. PFDK'nın hafta ortası yaptığı resmi tebligatın, kulüp yetkilileri tarafından teknik heyete bildirilmediği ortaya çıktı. 
     VOLKAN'IN cezalı olduğundan haberi bulunmayan Tamer Güney, genç kaleciyi yedek soyundurdu. Takımla birlikte sahaya çıkan ve kulübede oturan Volkan'ı televizyondan farkeden bir yönetici hemen teknik heyete haber gönderdi. Bunun üzerine Volkan apar topar sahadan çıkartıldı. UEFA şansı için son maçına çıkan Fenerbahçe, Volkan ile oyuna başlasa ve galip gelse, hükmen yenik sayılacaktı. 
     
Eryılmaz'a büyük öfke      SARI - Lacivertli futbolcular karşılaşmanın bitiş düdüğü ile birlikte hakem Musa Eryılmaz'ın üzerine yürüdüler. Son dakikada Hakan'ın cezaalanı içinde düşürülmesine devam kararı veren Eryılmaz'ı protesto eden ve soyunda odalarına kadar maçın hakemine tepki gösteren Fenerbahçeli oyuncular zor sakinleştirildi. Bu arada Musa Eryılmaz'ın yaptırdığı üç anons nedeniyle Göztepe'ye saha kapama cezası gelecek. 
     
Washington tehlikede      MEHMET ÇİFTÇİ 

     BREZİLYALI golcünün kalp rahatsızlığı yeniden tekrar etti. 8 Mayıs'ta fenalaşarak hastaneye kaldırılan Washington'da iyileşme olmadığı, aksine durumunun ciddiyetini koruduğu öğrenildi. Brezilyalı doktorlar Washington'ın 14 Haziran'da tekrar hastaneye yatırılacağını, futbol hayatının büyük olasılıkla sona erebileceğini, her şeye rağmen bu konudaki kesin yanıtın altı aylık yoğun tedavi sonunda verilebileceğini vurguladılar. 
     
Fernandez beklemede      Fransız hoca, iki gün önce avukatı kanalıyla kendisi arayan Fenerbahçeli yöneticilere, 3 Haziran'a kadar süre verdi 
     MEHMET ÇİFTÇİ 

     'Kulak asma' 
     FENERBAHÇE, teknik direktör arayışlarında geri sayıma geçerken, Luis Fernandez ile yapılan son temastan olumlu yanıtlar alındı. Yöneticilerin iki gün önce avukatı kanalıyla Fransız hoca ile görüştükleri ve "Basındaki Daum haberlerine kulak asma. Kimseyle anlaşma yapmadık. Prensip olarak tüm adaylarla görüşüyoruz. Kararı yönetim verecek" mesajını yolladıkları bildirildi. 
     
     'Tercihim Fener' 
     FERNANDEZ'İN, bu açıklamayı anlayışla karşıladığı ifade edildi. Fransız hocanın, "Elbette kararı yönetim verir. Bu açıklama iyi oldu. Çünkü iki - üç kulüp teklif getirdi. Onlara da haziran başından sonra görüşeceğimi söyleyeceğim. Tercihim Fenerbahçe. Profesyonelim. Türk kulübünün, yönetimde almak istediği karara da saygı duyuyorum" dediği öğrenildi. 
     
Daum'un başı yine dertte      Alman çalıştırıcının kokain çetesiyle işbirliği yaptığı gerekçesi ile yeniden mahkemeye çıkacağı iddia edildi 
     TEMEL ELCİVAN 

     İfadesi alınacak 
     ALMANYA'NIN günlük gazetelerinden Express, Fenerbahçe'nin peşinde olduğu Teknik Direktör Daum'un, kokain çetesiyle işbirliği yaptığı gerekçesi ile yeniden mahkemeye çıkacağını ileri sürdü. Express'in "Daum'a mahkeme yolu bir kez daha gözüktü" başlıklı haberine göre, Koblenz Yüksek Mahkemesi'nin Alman hocanın ifadesine başvuracağı belirtildi. 
     
     Fener'e sinirlendi 
     GAZETE, Daum'un yıl sonuna kadar 30 ayrı mahkemeye katılmasının zorunlu olduğunu da yazdı. Alman hocanın telefonlarının savcılık tarafından bir aydır dinlendiği de ileri sürüldü. Bu arada Austria Wien'in kupa maçı nedeniyle kampta bulunan Daum'un, Fenerbahçe'nin UEFA şansını yitirmesine bir hayli sinirlendiği öğrenildi. 
     

</TEXT>
</DOC>
