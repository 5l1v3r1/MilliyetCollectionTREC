<DOC>
<DOCNO> 169334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/14/son/sonspo07.html </URL>
<DATE> 2003/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İ. Mansız 3 hafta içinde dönüyorum, Kore haberleri yalan.. 
</HEADLINE>
<TEXT>

     Beşiktaş'ın milli futbolcusu İlhan Mansız, sakatlığının her geçen gün düzeldiğini, bunun da kendisini ümitlendirdiğini söyledi. 
     İtalya'da tedavisini sürdüren İlhan, internetteki sitesinde yaptığı açıklamada, geçen hafta başlayan tedavisinin tüm hızıyla sürdüğünü ifade ederek, ''Burada günün 5 ila 5,5 saatini çalışarak ve tedavi olarak geçiriyorum. Takımdan ve arkadaşlarımdan ayrı olmak çok can sıkıcı da olsa, sağlığım için buna katlanmak durumundayım. Eğer herşey yolunda giderse, 3 hafta içinde antrenmanlara başlayacağım. Bunu sabırsızlıkla bekliyorum'' dedi. 
     Dizine her gün 2,5 saat havuz tedavisi uygulandığını, yaklaşık 3 saat de salonda ağırlık çalıştığını anlatan İlhan Mansız, şunları söyledi 
     ''Kendimi çok zinde hissediyorum. Dizimde herhangi bir su toplanmaması ve aşırı ağrı oluşmaması da beni ümitlendiriyor. Zaten içimden bir ses de ameliyata gerek kalmadan ayağımın iyileşeceğini ve eski sağlığıma kavuşacağımı söylüyor. Umarım hislerim beni yanıltmıyordur. Bir hafta sonra, başından beri tedavimi takip eden Profesör Marcacci'ye giderek ayağımın son durumunun değerlendirmesini yapacağız. Bu görüşme benim açımdan çok önemli. Sakatlığımın hangi aşamada olduğunu bu görüşmede öğrenebileceğim.'' 
     
     GÜNEY KORE HABERLERİ ASILSIZ 

     İlhan, kendisiyle ilgili asılsız haberlerin sürdüğünü, Beşiktaş'ın katılacağı Güney Kore'deki turnuvaya gitmek istemediği ve bu turnuvada elde edilecek gelirden pay talep ettiği yönündeki haberlerin doğru olmadığını kaydetti. 
     İlhan, şöyle devam etti 
     ''Adeta kara mizah yapılıyor. Ben 500 bin dolar istemişim, verilmeyince de sakatım deyip kampı terk etmişim. Bir kere ben Beşiktaş takımının sözleşmeli futbolcusuyum ve kulüp yöneticilerim ne derse ona uymaya mecburum. Dolayısıyla da turnuvaya bilinçli olarak katılmamak diye bir şey söz konusu değil. Hele ki bu turnuvanın gelirinden pay istemem gibi bir şey asla söz konusu değil.'' 
     
     BABALIK HEYECANI 

     İlhan, 3 hafta sonra bir kız çocuğu babası olacağını da hatırlatarak, ''Şu sıralar içim içime sığmıyor, çok heyecanlıyım. Çünkü 3 hafta sonra bir kız babası olacağım. Derlerdi de inanmazdım, baba olacak olmanın verdiği heyecan, başka hiçbir heyecana benzemiyormuş. Umarım doğacak olan bebeğim bana uğur getirir ve ailemize mutluluk katar'' diyerek sözlerini tamamladı. 
     
</TEXT>
</DOC>
