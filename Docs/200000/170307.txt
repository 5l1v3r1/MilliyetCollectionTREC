<DOC>
<DOCNO> 170307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/ekonomi/eko05.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek vergiye iptal sinyali 
</HEADLINE>
<TEXT>

Anayasa Mahkemesi raportörü, olağanüstü bir durum yokken getirilen ek vergileri Anayasa'ya aykırı bularak yürürlüğünün durdurulmasını istedi 
     GÖKCER TAHİNCİOĞLU Ankara 

     Ek Motorlu Taşıtlar ve ek Emlak Vergisi alabilmek için çıkarılan yasanın iptali ve yürürlüğünün durdurulması istemiyle Anayasa Mahkemesi'ne açılan davada ilk adım mükellefleri umutlandırdı. Vergileri adaletsiz ve yersiz bulan raportör, vergilerin yürürlüğünün durdurulması gerektiğini kaydetti. 
     
     Tek kesimden vergi 
     CHP'nin, hükümetin Irak savaşına girileceği gerekçesiyle çıkardığı ek Motorlu Taşıtlar MTV ve ek Emlak Vergisi'ni iptal için götürdüğü Anayasa Mahkemesi'nde raportör raporunu bitirdi. Raporda, Anayasa'nın, 73. maddesine atıfta bulunularak, "Vergi yükünün adaletli ve dengeli dağılımı maliye politikasının sosyal amacıdır" denildi. Toplumun tek kesiminden vergi toplanmasının bu amaca uygun olmadığının anlatıldığı raporda, yasanın Anayasa'ya aykırı olduğu kaydedildi. 
     Maliye bürokratları, geçen hafta yaptığı savunmada, verginin amacını, "Almasaydık, yüksek faizle borçlanmak zorunda kalacaktık. Vergi alınabilecek en iyi kesimin de ev ve arabası olanlar olduğunu düşündük" diye açıklamıştı. 
     
Hukukçular ikiye bölündü      Yüksek Mahkeme üyelerinin, bağlayıcılığı olmayan rapordaki görüşlere uygun biçimde karar vermesi halinde, ek vergilerin ilk taksidinde nasıl uygulamaya gidileceği tartışma konusu oldu. 
     Kaynaklar, üyeler ve idare hukukçularının bu konuda iki farklı görüş taşıdığını belirtti. İlk görüş, "Anayasa Mahkemesi kararları geriye yürümez" ilkesi nedeniyle, ilk taksidi ödeyenler, taksidin ödendiği dönemde, ancak ATO Başkanı Aygün gibi dava açmışlarsa paralarını geri alabilecek. 
     İkinci görüş ise, "geriye yürümeme" ilkesinin, yürürlüğün durdurulması halinde, idarenin kendiliğinden vergilerin geri ödenmesi ya da ileride ödenecek vergilerden mahsup edilmesi şeklinde karar alabileceğini belirtiyor. Bu görüştekiler, "İdare böyle bir karar almazsa vergi mahkemelerine başvurup, paralar geri istenebilir" diyor. 
     
1.7 katrilyon lira gelir bekleniyordu      Anayasa Mahkemesi raportörü, 17 Ağustos 1999'da yaşanan depremin ardından getirilen ek vergilerin doğal afet olduğu için iptal ve yürürlüğü durdurma istemlerinin reddedildiğini belirtti. 
     Raporda, bu yıl olağanüstü bir olay yaşanmadığı, savaşa girilmediğine işaret edilerek, ek vergilerin bu açıdan da yersiz olduğu mesajı verildi. Yüksek Mahkeme üyelerine dağıtılan raporun, 23 Temmuz'da yapılacak toplantıda, yürütmeyi durdurma kısmı karara bağlanacak. 
     İlk taksitlerin mayısta toplandığı ek vergilerin ikinci taksitleri ek Motorlu Taşıtlar Vergisi için ekim sonu, ek Emlak Vergisi için de kasım sonu olarak belirlenmişti. Hükümet, ek MTV'den 1.1 katrilyon, ek Emlak Vergisi'nden 650 trilyon lira gelir bekliyordu. 
     

</TEXT>
</DOC>
