<DOC>
<DOCNO> 173985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/soneko44.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim ihalesi iptal edildi... 
</HEADLINE>
<TEXT>

     Özelleştirme İdaresi Başkanlığı ÖİB , Petkim'de bulunan yüzde 88.86 oranındaki İdare hissesinin satışına ilişkin ihalenin iptal edildiğini bildirdi. 
     ÖİB'den yapılan açıklamada, Petkim ihalesinde Standart Kimya A.Ş'nin Özelleştirme Yüksek Kurulu'nun ÖYK 30 Haziran 2003 tarihli kararında belirtilen şartları verilen 30 günlük süre içinde yerine getirmediğini açıkladı. 
     ÖYK'nın 30 Haziran 2003 tarihli kararı ile Petkim'in Standart Kimya A.Ş'ye satışını onayladığı hatırlatılarak, ''Söz konusu karar uyarınca, satış sözleşmesi imzalanması hususunda Standart Kimya A.Ş'ye kararın tebliğinden itibaren 30 gün süre verilmesine ve alıcı firmanın yükümlülüklerini yerine getirmemesi durumunda geçici teminatın irat kaydedilerek, ihalenin iptal edilmesine karar verilmiştir'' denildi. 
     Standart Kimya'nın, Petkim için verdiği 605 milyon dolarlık ihale bedelini, bugün saat 18 00'e kadar peşin ya da vadeli şartlara uygun olarak ÖİB'ye yatırması gerekiyordu. 
     Standart Kimya'nın, ÖİB'ye yatırdığı 10 milyon dolarlık geçici teminat da İdare'ye gelir olarak kaydedildi. 
     
     İHALE SÜRECİ 

     Petkim'in özelleştirilmesine ilişkin ihale süreci, 20 Ocak 2003 tarihinde yayınlanan ilan ile başlarken, son teklif verme tarihi olan 2 Nisan 2003 tarihi itibari ile 5 yatırımcıdan teklif alınmıştı. 
     İhale sürecinde İlab Holding'e ait Chemorbis Ortak Girişim Grubu çekilirken, Zorlu Petrogas Petrol Gaz ve Petrokimya Ürünleri San. Tic. A.Ş, Sanko Holding ile birleşmişti. İhaleye katılanlardan Vakıfbank ise ihalede elenmişti. 
     6 Haziran 2003 tarihinde gerçekleştirilen Petkim ihalesinde sözlü turlara Sanko Kimya Sanayi Ticaret A.Ş Sanko-Zorlu ortak girişim ile Standart Kimya A.Ş kalmış ve Standart Kimya 605 milyon dolarlık teklif ile ihaleyi kazanmıştı. 
     Ardından, Özelleştirme Yüksek Kurulu ÖYK , 30 Haziran tarihinde Petkim'deki İdare hissesinin, Standart Kimya Petrol Doğalgaz Sanayi ve Ticaret A.Ş'ye 605 milyon dolar bedelle satışını onaylamıştı. 
     İhaleyi kazanan Standart Kimya'nın Yönetim Kurulu Başkanı Kemal Uzan, 605 milyon dolarlık ihale bedelini vadeli ödeyeceklerini açıklamıştı. 
     Vadeli ödemelerde ihale bedelinin yüzde 40'ı peşin olarak ödeniyor, geriye kalan kısmı 3 yıla kadar vadeye yayılabiliyor. 
     Bedelin vadeli ödenmesi durumunda, 242 milyon dolarlık peşinat yatırılması ve geriye kalan 363 milyon dolar için ise ÖİB'ye teminat mektubu getirilmesi gerekiyordu. 
     ÖİB, 21 Temmuz tarihli yazısında vadeye bağlanan miktara ilişkin olarak Adabank tarafından teminat verilmesini uygun görmemişti. 
     Standart Kimya A.Ş ise Temmuz ayının son haftasında Özelleştirme İdaresi Başkanlığı'na peşinatı 305 milyon dolara çıkaran ve vadeye bağlanacak miktar için de Adabank teminat mektupları ve hisse rehni öneren yeni bir teklif sunmuştu. 

     
</TEXT>
</DOC>
