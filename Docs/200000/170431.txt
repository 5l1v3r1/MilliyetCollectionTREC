<DOC>
<DOCNO> 170431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/son/sontur02.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay açıklaması... Org.Abizaid ile neler görüşüldü... 
</HEADLINE>
<TEXT>

     ABD Merkezi Kuvvetler Komutanlığı'na yeni atanan Orgeneral John P. Abizaid'in Genelkurmay Başkanı Orgeneral Hilmi Özkök'ü ziyaretinde, ''Süleymaniye'de meydana gelen olay sonrası mutabık kalındığı üzere, Irak'ta benzer olayların tekrarlanmaması amacıyla işbirliği ve koordinasyon konusunda alınabilecek tedbirlerin görüşüldüğü'' bildirildi. 
     Genelkurmay Başkanlığı Genel Sekreterliği'nden yapılan yazılı açıklamada, Orgeneral P. Abizaid'in, beraberinde karargah subayları ile bölgeye intikalinden önce Özkök'ü ziyaret ettiği anımsatılarak, şöyle denildi 
     ''Ziyaret sırasında, 4 Temmuz'da Süleymaniye'de meydana gelen olay sonrası oluşturulan müşterek araştırma grubunda mutabık kalındığı üzere, Irak'ta benzer olayların tekrarlanmaması maksadıyla işbirliği ve koordinasyon konusunda alınabilecek tedbirler görüşülmüş, ayrıca, PKK-KADEK terör örgütünün Kuzey Irak'taki faaliyetlerine yönelik müştereken neler yapılabileceği ve Irak'ta istikrar ve güvenliğin sağlanması maksadıyla tesis edilecek istikrar gücünün oluşumu ile askeri alanda yapılabilecek işbirliği konularında görüş alışverişinde bulunulmuştur. 
     Toplantı, Irak istikrar harekatı ile ilgili anlayış birliği sağlanması ve işbirliği esaslarının belirlenmesi açısından yararlı geçmiştir.'' 
     
     PEARSON ÜZÜCÜ OLAYLAR TEKARLANMASIN 

     ABD'nin Ankara Büyükelçisi Robert Pearson, Abizaid'in Esenboğa Havalimanı'ndan hareketinin ardından, NATO Avrupa Müttefik Kuvvetler Komutanı Orgeneral James Jones ve Abizaid'in ziyaretlerini değerlendirdiği bir açıklama yaptı. 
     Genelkurmay Başkanlığı'nın Amerikalı üst düzey iki askeri yetkiliyi aynı günde kabul etmesinden memnuniyet duyduklarını ifade eden Pearson, Abizaid ve Jones'un ziyaretlerinin iki ülke arasındaki güçlü askeri bağları bir kez daha teyit ettiğini ve ABD'nin Türk ordusunun onuruna duyduğu saygının da belirtildiğini söyledi. 
     Dışişleri Bakanlığı Müsteşarı Büyükelçi Uğur Ziyal'in Washington ziyareti sırasında ilettiği, Irak'ın yeniden yapılanmasına yönelik önerilerin görüşmelerde değerlendirildiğini anlatan Pearson, Dışişleri Bakanı Abdullah Gül'ün Washington temasları sırasında bu konunun daha detaylı olarak görüşüleceğini kaydetti. 
     Türkiye ile ABD askeri yetkilileri arasında kurulan ortak komisyonun çalışmalarının da değerlendirildiğini belirten Pearson, ''Süleymaniye'deki gibi üzücü olayların bir kez daha tekrarlanmaması için yeni bir işbirliği kanalı oluşturulması konusu da görüşüldü'' diye konuştu. 
     
     PKK-KADEK'İN KUZEY IRAK'TAKİ VARLIĞI 

     Pearson, 2 ülke askeri yetkililerinin temasları sırasında, Kuzey Irak'ta PKK-Kadek'in ortadan kaldırılması için işbirliği içinde bir yaklaşım benimsendiğini kaydetti. 
     Büyükelçi Pearson, Irak'taki istikrar gücüne ilişkin gayri resmi görüşmeler de yapıldığını ifade etti. Pearson, istikrar gücüne ilişkin hala bazı belirsizlikler bulunduğunu ancak tarafların gayri resmi görüşmelerin sürmesi yönünde görüş birliğine vardıklarını bildirdi. 
     Jones ve Abizaid'in temasları sırasında ayrıca, Irak'ın yeniden yapılanması çerçevesinde ulusal ordu, polis, sınır güvenlik birimleri gibi güvenliğe ilişkin konuların da ele alındığını ifade eden Pearson, ''profesyonelce ve dostane'' olarak nitelediği ziyaretlerin ABD açısından başarılı olarak kabul edildiğini söyledi. 
     Jones, dün sabah geldiği Ankara'dan Genelkurmay'daki temaslarının ardından öğlen saatlerinde ayrılmıştı. Abizaid ise dün akşam üzeri Ankara'ya gelmiş, önce Dışişleri Bakanlığı'nda ardından da Genelkurmay'da temaslara bulunmuştu. 
     
</TEXT>
</DOC>
