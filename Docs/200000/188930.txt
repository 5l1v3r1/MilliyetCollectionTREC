<DOC>
<DOCNO> 188930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/spor/spo02.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhteşem parti 
</HEADLINE>
<TEXT>

   Fenerbahçe Teknik Direktörü Daum, 51. yaş gününü taraftarlarla birlikte Adana maçında kutlayacak. Alman hoca için dünyanın en büyük pastasının yapılacağı iddia edildi 
      YUSUF KOBAL 

   
   Guiness planı 
   SARI - Lacivertli takımın tecrübeli hocası Daum'un, 51. yaş gününü Fenerbahçeli taraftarlarla birlikte kutlamaya hazırlandığı öğrenildi. 24 Ekim 1953'te doğan Alman çalıştırıcının, iki hafta sonraki Adanaspor maçında 55 bin kişinin önünde kendisi için özel hazırlatılacak olan dev pastayı keseceği bildirildi. Özel bir firma tarafından yaptırılan pastanın Guiness Rekorlar Kitabı'na gireceği iddia edildi. 
   
   İstanbul'u gezdi 
   DAUM, Alman Bild Gazetesi için dün İstanbul'un tarihi mekanları Sultanahmet, Ortaköy, Ayasofya ve Rumelihisarı'nı gezdi. Alman çalıştırıcı, "Herşeyini kulübe veren bir başkanla çalışıyorum. Bir de dil bilseydi, onunla daha iyi anlaşırdım. Fenerbahçe'yi değiştirdim, kendine getirdim. Tam bir bütünlük sağladım. Bu yükseliş devam edecek. Çok iddialıyım" diye konuştu. 
   
   Müjdeli haber    SARI - Lacivertli takımda gribe yakalanan Van Hooijdonk ile hafif sakatlıkları olan Servet ve Tomas'ın durumlarının iyi olduğu açıklandı. Tedavileri tamamlanan üç yıldız futbolcu dün takımla birlikte antrenmana çıktı. Basına kapalı yapılan idmanda Daum'un hücum organizasyonları üzerinde durduğu öğrenildi. Çalışma sonrasında Kemal, Gaziantep'ten gelen iki tepsi baklavayı teknik heyet ve arkadaşlarına ikram etti. 
   
   'Türkiye'nin bir numarası'    YUSUF DURSUN 

   SARI - Lacivertliler'in Ümit Milli oyuncusu Servet, çarpıcı açıklamalar yaptı. Fenerbahçe'nin Türkiye'de eşi benzeri olmayan bir kulüp olduğunu iddia eden yıldız futbolcu, "Beşiktaş ve Galatasaray da iyi takımlar. Onlara saygı duyuyoruz. Ama biz Fenerbahçe'yiz ve Türkiye Cumhuriyeti'nin tek takımıyız. Türkiye'nin en büyük taraftarına sahibiz. Hepsinden daha farklıyız" dedi. 
   
   
</TEXT>
</DOC>
