<DOC>
<DOCNO> 162876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/yazar/bila.html </URL>
<DATE> 2003/06/13/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
İmam hatipler ve öğretmen liseleri 
</HEADLINE>
<TEXT>

     Özellikle eğitim bilimleri alanında görev yapan öğretim üyeleri meslek liseleriyle ilgili farklı görüşler bildirdiler. 
     Konunun uzmanlarından gelen görüşler genellikle meslek liselerinde okuyan öğrencilerin kendi alanlarında yükseköğrenim görmelerinin özendirilmesi konusunda hemfikirler. Ancak Bakan Çelik'in açıkladığı ve bu liselerde okuyan örencilerin kendi alanları dışında genel lise öğrencileriyle eşit katsayılarla üniversiteye girmelerini sağlayacak düzenlemelere tepki gösterdiler. 
     Bunun nedeni böyle bir uygulamanın üniversiteye devam etmek için öğrenim gören ve meslek öğrenemeyen genel lise öğrencileri açısından haksızlık olacağını vurguladılar. Ayrıca imam hatip liseliler için de kendi alanlarında yüksek öğrenime devam etmelerinin, diğer ifade ile ilahiyat fakültelerine girmeleri için özendirilmelerinin makul olacağını, ancak kendi alanları dışında desteklenmelerinin yanlış olacağı görüşünü ilettiler. 
     Sorunun bir eğitim planlaması olduğunu vurgulayan eğitim fakülteleri öğretim üyeleri Türkiye'nin ortaöğrenimi ihtiyaca göre düzenlemesi gerektiğini savundular. 
     Örneğin Prof. Dr. İsa Eşme, öğretmen okullarıyla imam hatip liseleri arasında karşılaştırma yapıldığında, bugün itibariyle 103 öğretmen lisesi, 32 bin 151 öğretmen lisesi öğrencisi, buna karşılık 558 imam hatip lisesi ve 71 bin 583 imam hatip öğrencisi bulunduğunu bildirdi. Oysa, öğretmen liselerinin yükseköğrenimdeki devamı gibi görülecek eğitim fakültelerinde toplam 190 bin öğrenci varken, imam hatiplerin devamı olarak görülecek ilahiyat fakültelerinde 14 bin öğrenci bulunduğunu kaydetti. Bu çarpıklığın da ortaöğrenim planlamasının yanlışlığını ortaya koyduğunu vurguladı. 
     Keza Prof. Dr. Mahmut Adem, üniversite girişlerinde imam hatip ve diğer meslek liselilerin sadece kendi alanlarında teşvik edilmesi uygulamasından sonra imam hatip liselerine talebin düştüğünü, şimdi Bakan Çelik'in yapacağını açıkladığı düzenlemeden sonra yeniden imam hatip liselerine talebin artacağını belirtti. Bunun imam hatip öğrenimi almış öğrencilerin üniversitelerde başka alanlara gitmelerini hedefleyen bir siyasi tercih ve karar niteliği taşıyacağını, bu durumda amacın meslek liselilere kendi alanlarında yükseköğrenim olanağı sağlamak değil, üniversite kaynağında imam hatip ağırlığını artırmaya yönelik bir amaç olacağını kaydetti. 
     Ülke ihtiyaçları açısından bakıldığında eğitim planlamasının önemi çok açık görünüyor. Meslek liselilerin kendi alanlarında yükseköğrenim görmelerinin özendirilmesi doğru bir yaklaşım. Ancak bunun diğer alanlara kaydırılması ve bir avantaj haline dönüştürülmesi bu kez genel liseliler açısından bir haksızlık oluşturuyor. Milli Eğitim Bakanı Çelik, bu konunun imam hatip tartışmasına dönüşeceğini tahmin ettiğini, ancak gündeminde imam hatip sorunu olmadığını belirtmişti. Bakan'ın bu yaklaşımı esas alındığında meslek liselerinin özendirilmesinin kendi alanlarında yapılması gerekiyor. Aksi uygulama ise imam hatip liselerinin özendirilmek istendiği kuşkusunu destekler bir durum yaratacaktır. 
     Bu konu daha çok tartışma yaratacağa benziyor. 
     
     

</TEXT>
</DOC>
