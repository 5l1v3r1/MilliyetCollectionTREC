<DOC>
<DOCNO> 186232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/soneko27.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüpraş Türkiye, Irak Savaşı'nda ham petrol arz sorunu yaşamadı 
</HEADLINE>
<TEXT>

     Tüpraş Genel Müdürü Hüsamettin Danış, Türkiye'nin Irak savaşında hiçbir ham petrol arz sorunu yaşamadığını açıkladı. 
     Danış, '' 6. Avrasya Ekonomi Zirvesi''nde yaptığı konuşmada, Türkiye'nin, dünyanın en büyük petrol doğalgaz rezervlerinin bulunduğu, Ortadoğu ve Ortaasya ülkeleri ile Avrupa'nın petrol ithal eden ülkeleri arasında köprü konumunda olduğuna dikkat çekti. Danış, Türkiye'nin, bölge ülkeleriyle iyi ilişkileri ve Ortaasya ülkeleriyle tarihi ve kültürel bağlarının bölgede önemini artırdığını kaydetti. 
     Ortadoğu ülkelerinin dünyanın ham petrol rezervlerinin yüzde 65'ni sahip olduğunu anlatan Danış, Ortadoğu petrol rezervlerinin yaklaşık yüzde 36'sının Suudi Arabistan, yüzde 15.4'nün ise Irak'ın elinde olduğuna işaret etti. 
     Danış, şöyle konuştu 
     ''Savaş öncesinde de vurguladığımız gibi, Türkiye, Irak savaşında hiçbir ham petrol arz sorunu yaşamamıştır. Bunda Tüpraş'ın komşu ve diğer ülkelerin, ham petrol şirketleriyle geliştirdiği ve ülkelerarası, sosyal, kültürel ve komşuluk bağlarının yardımıyla yıllar içerisinde oluşturduğu köklü alıcı, satıcı bağı da etkili olmuştur. Normal zamanlarda spot piyasanın dışında sayısı 12'ye ulaşan ham petrol kaynaklarının, operasyonel riskimizi minimize etmesinin yanı sıra, maliyetlerimize olumlu katkıda bulunduğu kesindir. Önümüzdeki yıllarda ekonomileri çökertecek ve rafineri yatırımlarını olumsuz yönde etkileyecek astronomik fiyatların ortaya çıkması söz konusu değildir. 
     Ekonomik büyüme petrol talebini ve fiyatlarını direkt olarak etkilememektedir. Petrol fiyat tahminlerinde dikkate alınan en önemli husus global ekonomik büyümedir.'' Danış, Tüpraş'ın faaliyetleri hakkında bilgi verirken de, geçtiğimiz yılın ilk 6 aylık döneminde esas faaliyetlerinden 46 trilyon lira zarar eden şirketin, bu yılın aynı döneminde 238 trilyon lira kar elde ettiğini bildirdi. 
     
</TEXT>
</DOC>
