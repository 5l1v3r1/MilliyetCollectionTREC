<DOC>
<DOCNO> 197097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sontur19.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve saldırıyı yine El Kaide üstlendi... 
</HEADLINE>
<TEXT>

     El Kaide örgütüne bağlı Ebu Hafız El Masri Tugayları, İstanbul'da dün düzenlenen bombalı saldırıların sorumluluğunu üstlendi. 
     Reuters ajansının haberine göre, örgüt tarafından yayımlanan bildiride, ''İslam'la savaşan İngiltere'nin barışını bozmak amacıyla, Türkiye'deki İngiliz çıkarları hedef alındı'' denildi. 
     
     BATI BASINI EL KAİDE ADINI KULLANDIRIYOR 

     Batı basını, saldırıların "El Kaide" tarafından gerçekleştirdiğine inanıyor. Washington Post "El Kaide, terör markasını dünya çapındaki gruplara franchise' yoluyla kullandırıyor" yorumunu yaparken, Financial Times "Saldırılar Türkiye'den çok İngiltere'yi hedef alıyor" diye yazdı. New York Times ise, Türkiye'nin terörle mücadelede yeni bir savaş alanı haline geldiği görüşünü dile getirdi. The Independent yazarı Robert Fisk, "Bu George Bush'un terörle savaşına katılma bedelidir" yorumunu yaptı. 
     
     WASHİNGTON POST 

     "El Kaide, terrör markasını dünya çapındaki gruplara franchise yoluyla kullandırıyor" yorumunu yapan Washington Post, istihbarat yetkilileri ve analistlerin son gelişmelerin terörle mücadele açısından yeni zorluklar oluşturduğunu belirttiklerine dikkat çekti. 
     
     FINANCIAL TIMES 

     İstanbul'taki saldırıların Türkiye'den çok İngiltere'yi hedef aldığını savunan Financial Times ise, "Türkiye'deki saldırılar, İngiltere'nin El Kaide tehdit ettiğinde, tehditlerini yerine getirdiğini anlamasını sağlamaya yöneliktir" görüşünü yansıttı. Gazete, El Kaide uzmanı Saad El Fagih'in örgüt için yaptığı "mezun veren bir üniversite" benzetmesine dikkat çekti. 
     
     LE MONDE 

     Fransız Le Monde gazetesi, görgü tanıklarının saldırıların "deprem" etkisi yaptığı değerlendirmelerini yansıtırken terör eylemlerinin El Kaide türü uluslararası terörizmin bütün niteliklerini taşıdığı değerlendirmesine yer verdi. 
     
     THE GUARDİAN 

     Saldırıların hedef ve zamanlamasının El Kaide'ye işaret ettiğini belirten The Guardian ise, Başkan Bush'un İngiltere ziyareti sırasında Türkiye'de İngiliz hedeflerini vurmanın, tek bir terörist grubunun ulusal çaptaki kampanyalarından çok daha geniş bir vizyonu ortaya koyduğunu yazdı. 
     
     NEW YORK TIMES 

     ABD'nin önde gelen gazetelerinden New York Times, Türkiye'nin en büyük korkularının Perşembe günü gerçekleştiğini, ülkenin terörle mücadelede yeni bir savaş alanı haline geldiğini belirterek "Saldırıların Batı yanlısı laik ekseni baltalamaya yönelik gibi göründüğü" görüşünü dile getirdi. 
     
     THE INDEPENDENT 

     Teröristlerin İngiltere'yi Başkan Bush'un ziyareti sırasında vuramadıkları için Türkiye'yi seçtiklerini belirten The Independent yazarı Robert Fisk, "Bu George Bush'un terörle savaşına katılma bedelidir" yorumunu yaptı. 
     
     LİBERATİON 

     Fransız Liberation gazetesi, bir hafta geçmeden İstanbul'un yeniden teröre sahne olduğunu kaydederek Başbakan Tayyip Erdoğan'ın dünkü saldırıları, istihbarat servislerinin çalışmalarındaki yetersizliğin kolaylaştırmış olabileceğini kabul ettiğine dikkat çekti. 
     
     LE SOİR 

     Belçika'nın büyük gazetelerinden Le Soir da İstanbul'daki saldırıların El Kaide'nin yan örgütlerince gerçekleştirildiğinin düşünüldüğünü kaydederken "Türkiye'nin 11 Eylül'ü" benzetmesine de yer verdi. 
     
</TEXT>
</DOC>
