<DOC>
<DOCNO> 154472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sontur26.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşar Okuyan, Neşter Operasyonunu değerlendirdi Modern çeteler 
</HEADLINE>
<TEXT>

     Eski Çalışma ve Sosyal Güvenlik Bakanı Yaşar Okuyan, ''Neşter Operasyonu'' içinde bazı bürokratlar, ünlü şahıslar, doktor ve profesörler ile bazı çok saygın firmalar olduğunu ifade ederek, ''Bunlar, modern çeteler, saygın çeteler'' dedi. 
     Belediye-İş Sendikası İstanbul İtfaiye Şubesi'nin Ümraniye'de düzenlenen 7. Olağan Genel Kurulu'na katılan Okuyan, burada yaptığı konuşmada, SSK'da 1 yılı aşkın süredir yürütülen ''Neşter Operasyonu''nun, kendi bakanlığı döneminde tesadüfen ortaya çıkarılan yolsuzlukların üstüne gitmeleriyle başladığını söyledi. 
     Yapılan soruşturma sonucunda ''işin boyutlarının kendilerini aştığını'' fark etmeleri üzerine DGM'ye ihbarda bulunduklarını anlatan Okuyan, DGM'nin hala operasyonun 1. aşaması olan SSK ayağını tamamlamaya çalıştığını bildirdi. 
     Okuyan, Neşter Operasyonu'nun, Bağ-Kur, Emekli Sandığı, Sağlık Bakanlığı hastaneleri ve üniversite hastaneleri olmak üzere birçok ayağı daha olduğunu vurguladı. 
     SSK'nın 1992 yılındaki yönetiminin aldığı bir karar sonucu, 10 yılı aşkın süredir ameliyatlarda kullanılan iyileştirici malzemelerin ihalesiz, 8-10 misli fahiş fiyatla alındığını anlatan Okuyan, şöyle devam etti 
     ''Damar tıkanıklığına karşı kullanılan kalp stendi, yıllardan beri ihalesiz olarak 2 bin 450 dolardan ihalesiz olarak alınmış. Şimdi aynı stent, ihale sonucu 260 dolara alınıyor. 2001 yılı rakamlarına göre, sosyal güvenlik kuruluşları 20 bin stent almış. Devletin 1 yılda stentten dolayı uğradığı zarar yaklaşık 44 milyon dolar. Yine kalple ilgili malzeme olan balon kateteri ihalesiz 1100 dolara alınıyorken, şimdi ihaleyle 169 dolara alınıyor. 2001 yılı rakamlarına göre, balon kateterinden 33 bin tane alındığına göre devlet buradan da yılda 32-34 milyon dolar zarara uğratılmış durumda.'' 
     
     ''1 KATRİLYON LİRA ÇIKARI OTOMATİĞE BAĞLAMIŞLAR'' 
     Sosyal güvenlik kuruluşlarının yılda 50 bin çeşit ameliyat malzemesi aldığını ve bu malzemelere 1 yılda en az 1 katrilyon lira fazla para ödediğini belirten Okuyan, şunları kaydetti 
     ''Yılda 1 katrilyon lira çıkarı otomatiğe bağlamışlar, her yıl masa başında fiş kesiyorlar. Neşter Operasyonu içinde bazı bürokratlar, ünlü şahıslar var, doktorlarımız, profesörlerimiz var, içinde bazı çok saygın firmalarımız var. O dönem 'SSK'yı kravatlılar çetesi soyuyor' demiştim. Bazıları çok alındı. Bunlar modern çeteler, saygın çeteler... Arkalarında siyasi sıfatı olanların himayeleri olmazsa bu işler olmaz.'' Kongreye, Türk-İş 1. Bölge Temsilcisi Faruk Büyükkucak, Belediye-İş Sendikası Genel Başkanı Nihat Yurdakul, İstanbul Büyükşehir Belediyesi İtfaiye Daire Başkanı Sabri Yalın ve delegeler katıldı. 
     Başkanlığa İzzet Aybar ve Nuri Şişman'ın aday olduğu kongrede, daha sonra seçimlere geçildi. 
     
</TEXT>
</DOC>
