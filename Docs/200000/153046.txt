<DOC>
<DOCNO> 153046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo29.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rıza Çalımbay istifa etti... 
</HEADLINE>
<TEXT>

     UEFA Kupası'na katılmayı hedeflerken, son 6 maçtan sadece 1 puan alabilen ve ligden düşme tehlikesiyle karşı karşıya kalan Denizlispor'da Teknik Direktör Rıza Çalımbay, yardımcıları ile görevi bıraktı. 
     İstifa kararını kulüp binasında düzenlediği basın toplantısıyla açıklayan Çalımbay, dün yönetim kurulu ile 2 kez görüştüğünü ve hem Denizlispor'un hem de kendisinin önünü açmak için ayrılma kararı aldığını söyledi. 
     ''Üst üste alınan yenilgiler olmasaydı 2-3 hafta önce görevi bırakacaktım'' diyen Çalımbay, yeni sezon için Denizlispor yönetimine ve gelecek yeni teknik adama zaman tanımak amacıyla böyle bir karar aldığını ifade etti. 
     Geçen sezon düşme potasından aldığı Denizlispor'u UEFA Kupası'na taşıdığını ve Avrupa'da da başarılı olunduğunu kaydeden Rıza Çalımbay, şöyle konuştu 
     ''Avrupa'daki başarımıza karşın, ligde inişli çıkışlı bir grafik çizdik. Bunda kadronun kısıtlı olması, ara dönemde transfer yapılmayışı, sakatlıklar ve cezalı oyuncular ile fazla maç oynamadan dolayı ortaya çıkan bıkkınlığın payı var. Ayrıca, daha lig bitmeden futbolculara yapılan transfer teklifleri ve görüşmeler de konsantrasyonu bozdu. Bazı arkadaşlar daha lig bitmeden yeni sezonu düşünmeye başladı.'' Hiçbir takımla görüşmediğini ve anlaşmadığını bildiren Çalımbay, ''Mayıs'ta kongre var. Bakarsınız sağlam bir yönetim gelir, yeniden oturur konuşuruz. Şartlarımı söylerim, onlar da kabul ederse, yeni sezonda yine Denizlispor'un başında olurum. Benim şartım, şampiyonluğa oynayacak ve tesisleşmeyi tamamlayacak bir Denizlispor'' dedi. 
     Ali Tandoğan'ı Beşiktaş maçında 4 maçlık ceza almasına neden hareketinden dolayı eleştiren Çalımbay, ''Takım kaptanının böyle bir şey yapmaya hakkı yoktu. Onun olmadığı maçlarda puanlar kaybettik. Ama ben hiçbir zaman futbolcular beni sattı demedim'' diye konuştu. 
     




</TEXT>
</DOC>
