<DOC>
<DOCNO> 150423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sondun23.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "AB hata yaptı" 
</HEADLINE>
<TEXT>

     KKTC Cumhurbaşkanı Rauf Denktaş, Avrupa Birliği'nin Kıbrıs'ta yaptığı hatalara bir yenisini eklediğini belirterek, AB'nin ''Kıbrıs devleti'' diye Rum yönetimini kabul etmesinin Kıbrıs'taki durumu değiştirmediğini söyledi. 
     Denktaş, yaptığı açıklamada, ''Biz Rumların peşinden ve Annan planı çerçevesinde AB'ye girmiş olsaydık, devlet olarak, egemen olarak değil, devletin içinde bireyler olarak girecektik. Bunun ne anlama geldiğini sanırım herkes değerlendirebilir'' dedi. 
     Denktaş, 17 Nisan'dan itibaren ''kıyamet kopacaktır'' diyenlerin, bugünden itibaren böyle bir şeyin olmayacağını ve normal hayatın devam edeceğini göreceklerini ifade etti. Yapılan haksızlığa verilecek cevabın, içteki ihtilafları bir yana bırakarak, dört elle devleti koruma kararlılığını dünyaya göstermek olduğunu vurgulayan Denktaş, ''Bunu gösterdiğimiz takdirde, Avrupa bizimle ilgilenecek ve yeni bir yaklaşımla, bizi AB bünyesine ayrı bir anlaşmayla almak suretiyle birleştirme yolunu açık tutmaya çalışacaktır'' diye konuştu. 
     ''Rumların, Kıbrıs'a sahip çıkma mücadelesinin devam ettiğine, silahla ve ambargolarla Kıbrıs Türküne yapamadığını AB yoluyla elde etmeye çalıştığına'' işaret eden Denktaş, ''Onların mücadelesi bu şekilde devam ederken, bizim mücadelemiz, bu oyuna gelmemek mücadelesi olarak, devletimize sahip çıkma eylemi şeklinde devam edecektir'' dedi. 
     Annan planıyla Türk tarafının çok büyük baskı altında bırakıldığını kaydeden Denktaş, ''baskıyı yapanların hesaplarının yanlış çıktığını, çünkü Kıbrıs Türk halkının egemenliğini ve devletini korumak kararlılığıyla hareket ettiğini, Türkiye'nin Kıbrıs Türk halkını bu konuda desteklediğini'' vurguladı. Türkiye'nin 1960 anlaşmasından kaynaklanan haklarını kendisinin imzasıyla ortadan kaldırma oyununun sökmediğine işaret eden Denktaş, ''Bunu yapmadık, yapmayız, yapmayacağız'' dedi. 
     Rauf Denktaş, ''AB'de fırsatı kaçırdık'' diyenlere seslenerek, ''AB'nin devletleri üye yaptığını, Kıbrıs'ta yanlış bir değerlendirmeyle 'Kıbrıs devleti' dedikleri Rum idaresinin devlet olarak kabul edildiğini'' kaydetti. 
     KKTC Cumhurbaşkanı Denktaş, AB Dönem Başkanı Yunanistan'ın Başbakanı Kostas Simitis'in Kıbrıs Türk siyasi partilerine görüşme daveti yaptığına değinerek, bu konuda çok dikkatli olunması gerektiğini söyledi. 
     Denktaş, ''Simitis ve Rum yönetimi lideri Tasos Papadopulos'un davetinin, kendi vatandaşları saydığı ve 'İşgal altında yaşıyor' diye hakaret ettiği Kıbrıs Türklerinin partilerine yapıldığına, davetin KKTC partilerine yapılmadığına'' dikkat çekerek, ''İktidar partilerinin olumlu, olgun bir yaklaşımla bu daveti reddettiğini, bazı partilerin ise gideceğini öğrendiğini'' kaydetti. 
     Denktaş, ''Nereye gittiklerini bilmeleri lazım. Simitis, 'Türkiye'nin AB üyeliği Kıbrıs'tan geçer' diyen kişidir. Bugün Papadopulos'un imzadan sonra söylediklerini de iyi değerlendirmek lazım. Vatandaşlarından bahsediyor. 'Kıbrıs cumhuriyetinin cumhurbaşkanı olarak imzayı attıklarını' söylüyor. Dolayısıyla hangi oyuna gelmediğimizi, zannedersem artık herkes görebilmektedir'' diye konuştu. 
     





</TEXT>
</DOC>
