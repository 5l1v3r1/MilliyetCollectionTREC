<DOC>
<DOCNO> 167392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/dunya/adun.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tasarı' geçecek gibi 
</HEADLINE>
<TEXT>

ABD Senatosu'nun gündeminde bulunan ve içinde Ermeni tezine de yer veren soykırım tasarısının genel kurulda kabul edilmesi yüksek olasılık 
     YASEMİN ÇONGAR Washington 

     Birleşmiş Milletler'in BM Soykırıma Karşı Sözleşmesi'ne destek amacı taşıyan, ancak içinde "Ermeni Soykırımı" ifadesine de yer vermesi nedeniyle, Ankara'nın yakın takibe aldığı karar tasarısının ABD Senatosu'nda kabul edilme olasılığı yüksek sayılıyor. 
     Şu anda hem Temsilciler Meclisi, hem Senato'nun gündeminde bulunan soykırım tasarılarını engellemek için çabalarını sürdüren Türk diplomatlarına göre, tasarının Senato'daki versiyonunun önümüzdeki günlerde genel kurulda ele alınması ve onaylanması mümkün. Bu değerlendirmeye Kongre'de görevli Amerikalı bürokratlar da katılıyor. 
     Söz konusu tasarı, Ermeni iddialarını doğrudan ele almıyor. Soykırım suçuna karşı tavrın Kongre'de teyit edilmesini ve BM'nin bu konudaki sözleşmesinin ABD tarafından imzalanmasının yıldönümünün kutlanmasını öngören tasarının altıncı maddesinde, ders alınan insanlık suçları, "Naziler'in Holocaust uygulaması, Ermeni Soykırımı, Kamboçya ve Ruanda soykırımları" olarak sıralanıyor. 
     Benzer bir tasarı, Temsilciler Meclisi Adalet Komitesi'nde mayıs ayında kabul edilmişti. Bu tasarının genel kurulda görüşülüp görüşülmeyeceği, doğrudan Meclis'in Cumhuriyetçi Başkanı Dennis Hastert'ın yetkisinde. Türk diplomatik kaynakları, Başkan Hastert ve çevresinden, tasarının görüştürülmeyeceği konusunda "olumlu" işaretler geldiğini belirtiyorlar. Ancak aynı durum Senato için söz konusu değil. 
     
     Hillary de katıldı 
     Senato gündemine New Jersey Demokrat Senatörü Jon Corzine ile Nevada Cumhuriyetçi Senatörü John Ensign'ın sunduğu tasarıya, Bush yönetimi destek vermiyor. Ancak tasarının içerdiği genel mesajın birçok senatör tarafından benimsenmesinin ve Ermeni lobisinin yoğun çabalarının sonucunda, her iki partiden etkin isimler, bu girişime sahip çıkıyorlar. 
     Demokratik Parti'nin ağır toplarından ve 2004'te Bush'a karşı başkan adayı olmak için yarışan senatörler Joseph Lieberman, John Kerry ve John Edwards'ın destek verdikleri tasarıya son olarak, eski First Lady ve ülkenin en popüler siyasetçilerinden New York Senatörü Hillary Clinton da sahip çıktı. 
     

</TEXT>
</DOC>
