<DOC>
<DOCNO> 181402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/spor/spo04.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer dönmemeli 
</HEADLINE>
<TEXT>

   Teknik Direkör Samet Aybaba, görevinden istifa eden Trabzonspor Başkanı'nın dönüş kararı vermesinin yanlış olacağını dile getirdi 
      
   'Yanlış yapmaz' 
   TRABZONSPOR Teknik Direktörü Samet Aybaba, Başkan Özkan Sümer'in istifasını geri almaması gerektiğini iddia etti. Aybaba, "Benim bildiğim başkan, geri dönmez. Davranışı oldukça onurluydu. Şimdi ikinci bir karar, yanlış olur. Geri adım atması kötü bir örnek teşkil eder. Bu karar, hepimizde bir burukluk meydana getirdi. Ancak tavrı son derece doğru" diye konuştu. 
   
   'Gündeme gelmesin' 
   AYBABA, Sümer'in istifasının takımı etkilememesi için gereken tedbirleri aldıklarını açıkladı. Tecrübeli hoca, "Bizim işimiz saha içinde. Tahkim Kurulu ile ilgili bir şey diyemeyiz. Özerk bir kurumdur. Onlar da kendi içinde işleyişi gözden geçirmeli. Başbakan'ın Rizeli oluşu, bu hafta Çaykur Rizespor ile oynayacağımız için ön plana çıkmamalı" yorumunu yaptı. 
   
   Fatih'e parti 
   BORDO - Mavililer'in golcüsü Fatih Tekke dün 26 yaşına bastı. Yıldız futbolcuya, arkadaşları idman öncesinde sürpriz bir kutlama organize etti. Bu arada günü tek idmanla tamamlayan Trabzonspor, bugün 2. Lig ekiplerinden Gümüşhanespor ile saat 16.00'da hazırlık maçı oynayacak. 
   
   
</TEXT>
</DOC>
