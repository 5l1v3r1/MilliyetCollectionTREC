<DOC>
<DOCNO> 170282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sontur23.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da yasadışı tarikat yurdu ortaya çıkartıldı... 
</HEADLINE>
<TEXT>

     Antalya İl Jandarma Komutanlığı'na bağlı ekipler tarafından gerçekleştirilen operasyonda, bir yurt binasında 29 öğrenciye izinsiz din eğitimi verildiği belirlendi. 
     Antalya İl Jandarma Komutanlığı'na bağlı ekipler, Çığlık Köyü'ndeki bir yurtta, izinsiz din eğitim verildiğini tespit ettiler. Okulların tatile girmesi nedeniyle kapalı olması gereken yurt binasında savcılığın izniyle arama yapan jandarma ekipleri, binanın bir katının, izinsiz din eğitimi verilmesi için düzenlendiğini ve 29 öğrenciye yatılı eğitim verildiğini saptadılar. 
     Eğitim verilen 29 öğrenci ailelerine teslim edilirken, aramada, bir tarikatın görüşlerinin aktarıldığı çok sayıda dini yayın ele geçirildi. 
     Olayla ilgili Yurt Müdürü K.G. ve hizmetli Y.Y. hakkında, ''Kanun ve nizamlara aykırı dershane açmak'' suçlamasıyla soruşturma başlatıldı. 
     Jandarma yetkilileri, okulların tatile girmesiyle birlikte izinsiz din eğitimi veren kursların arttığını belirterek, jandarmanın da istihbarat çalışmaları ve operasyonlarını bu yönde artırdığını kaydettiler. 
     
</TEXT>
</DOC>
