<DOC>
<DOCNO> 188352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sonspo04.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da her şey hazır, gözler Villarreal'de... 
</HEADLINE>
<TEXT>

     Trabzonspor'da, teknik direktörlük kariyerinde ilk kez Avrupa Kupası maçı deneyimi yaşayan Samet Aybaba, kariyerle ilgili düşüncesinin bulunmadığını ve planlarının Trabzonspor'un iyi yere gelmesi olduğunu söyledi. 
     Aybaba, yaptığı açıklamada, Villarreal ile deplasmanda yaptıkları maçta iyi bir mücadele ortaya koyduklarını ve istediklerini elde ettiklerini belirtti. Aybaba, şöyle konuştu 
     ''Villarreal ile sahamızda yapacağımız maçta daha farklı bir Trabzonspor olacak. Çünkü kazanmamız gereken bir maç. Defans yapmak konusunda küçük problemimiz olduğu için daha farklı sistem ve düşünce ile maça çıkacağız. Uzun bir aradan sonra UEFA'da oynamak ve ilk defa tur atlamanın heyecanını yaşamak istiyoruz.'' Bordo-mavili oyuncuların bir gerginlik yaşayacağını sanmadığını da ifade eden Aybaba, ''Seyircinin tepkisi de önemli. Fazla stres yapacak bir şey yok. İnşallah maçın başından itibaren farklı bir şekilde oynayıp maçı kazanacağız'' diye konuştu. 
     Aybaba, tur şansı ile ilgili olarak ise, ''Güçlü bir takımla oynayacağız. Ancak biz Trabzonspor gibi oynarsak, değerlerimizi sahaya yansıttığımız zaman turu atlayacağımıza inanıyoruz'' dedi. 
     
     FATİH'TEN TARAFTARA ÇAĞRI 

     Trabzonspor'un Takım Kaptanı Fatih Tekke, UEFA Kupası 1. Turu'nda İspanya'nın Villarreal takımı ile yapacakları rövanş maçı öncesi taraftara çağrı yaptı. 
     Fatih, Çarşamba günü yapacakları karşılaşmanın hazırlıklarını sürdürdüklerini belirterek, ''Biz üzerimize düşenin en iyisini yapmaya çalışacağız. En büyük destekçimiz de taraftarımız olacak. Onların desteği ve bizim mücadelemizle inşallah tur atlayacağız'' dedi. 
     Kendi saha avantajını iyi kullanmak istediklerini de ifade eden Fatih, şunları söyledi 
     ''Sadece savunmaya veya forvete değil, tüm takıma büyük iş düşecek. Herkesin dikkatli olması lazım. Forvette, defans da hata yapabilir. Gol yiyebiliriz, gol de atabiliriz. Sabırlı olmak ve son dakikaya kadar mücadele etmek gerekir. Maç öncesi de hiçbir çekincemiz yok.'' Uzun bir aradan sonra Avrupa Kupaları'nda mücadele etme hakkı kazandıklarını da belirten Fatih, bu özlemlerini atlayacakları turlarla gidermek istediklerini de sözlerine ekledi. 
     
     HASAN, TURDAN ÜMİTLİ 

     İspanya'da yapılan ilk maçta yaptığı kurtarışlarla Villarreal'e gol şansı vermeyen bordo-mavililerin başarılı file bekçisi Hasan Sönmez, takım olarak ilk maçta iyi mücadele ettiklerini ve bu mücadelelerinin karşılığını almak istediklerini söyledi. 
     Villarreal maçında tek hedeflerinin tur olduğunu da ifade eden Hasan, ''İlk maçta arkadaşlarımız da çok iyi mücadele etti. İyi futbol oynayıp, turu geçmek istiyoruz. Turu geçecek bir sonuç elde etmek için aynı mücadelemizi göstereceğiz'' dedi. 
     Hasan, takım olarak bu karşılaşmaya konsantre olduklarını da belirterek, şöyle konuştu 
     ''Turu geçmek için kazanmak zorundayız ve bunu da başaracak güçteyiz. Üzerimizde bir stres olacağını sanmıyorum. İlk maçta bana fazla iş düşmüştü. Yine iş düşebilir çünkü rakibimizin de tur için gol atmaya ihtiyacı var. Ancak takım olarak onlara gol şansı vermemek için elimizden geleni yapacağız.'' 
     
</TEXT>
</DOC>
