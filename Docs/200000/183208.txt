<DOC>
<DOCNO> 183208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sontur04.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazayı izlemek için duran kamyona çarptılar 4 yaralı 
</HEADLINE>
<TEXT>

     Ümraniye'de meydana gelen maddi hasarlı kazayı izlemek için yol kenarına bırakılan kamyona çarpan taksideki 4 kişi yaralandı. 
     TEM Otoyolu'nda Ankara istikametine giden 34 PC 044 plakalı kamyona, hatalı şerit değiştirmesi nedeniyle aynı yönde seyir halinde bulunan Rıfat Aktaş'ın kullandığı 34 ACM 99 plakalı TIR çarptı. 
     Sürücüsünün kimliği henüz belirlenemeyen kamyon, çarpmanın etkisiyle bariyerleri aşıp yoldan çıkarken, rulo kağıt yüklü TIR da yan yattı. 
     Kaza sonrası sürücüsü kaçan kamyonun şoför mahallinde, 4 adet boş bira kutusu bulundu. 
     Kazaya bakmak için duran bir sürücünün sağ şeritte park ettiği 34 UHZ 61 plakalı kamyona da, Celil Şahin'in kullandığı 34 M 9817 plakalı taksi arkadan çarptı. 
     Ön kısmı kamyonun altına giren takside müşteri olarak bulunan Nurten Yonca, Ali Bayrak ve Ersan Acar, yaralı halde kurtarıldı. Araçta sıkışan şoför Şahin ise, olay yerine gelen itfaiye ekiplerince tavan kesilerek çıkartıldı. 
     Haydarpaşa Numune Hastanesi'ne kaldırılan yaralıların hayati tehlikeleri olmadığı bildirildi. 
     
</TEXT>
</DOC>
