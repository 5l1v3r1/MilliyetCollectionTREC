<DOC>
<DOCNO> 190742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/soneko40.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı İran'dan alınan doğalgaz anlaşmasını inceleyeceğiz 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, İran'dan alınan doğalgazın ucuz olmadığını belirterek, İran'dan alınan doğalgaz anlaşmasını gözden geçireceklerini söyledi. 
     Bakan Güler, Ankara Sanayi Odası ekim ayı olağan Meclis toplantısında yaptığı konuşmasında, ''nereye gideceğinizi bilmezseniz. Hiçbir yol oraya götürmez'' strateji kuralını hatırlattı. 
     ''Biliyorduk ki biz aslında buz kırıcı bir gemideyiz'' diyen Güler, hem buz kırdıklarını hem de ilerlediklerini söyledi. 
     Kırdıkları buzların sadece tabaka halinde buz olmadığını aysberglerin bulunduğunu anlatan Güler, ''aysbergleri kıra kıra ilerliyoruz. Neticede biz buzların, aysberglerin olmadığı sıcak denize doğru yürümek durumundayız'' şeklinde konuştu. 
     Bunun için mutlaka altyapıların oluşması gerektiğini ifade eden Güler, yasal düzenlemelerin, reformların önemine değindi. 
     ''Kararlılık ve cesaretin'' misyonlarını tanımlayan kelimeler olduğunu ifade eden Güler, ''biz de erteleme yok. Bu ertelemede hiçbir zaman olmayacak'' dedi. 
     Türkiye'nin jeopolitik bir konumu nedeni ile enerji köprüsü ve enerji terminali şeklinde olduğunu işaret eden Güler, şöyle devam etti 
     ''Geçerken de biz bunları kullanacağız. Yani bu sadece deli dumrulun köprüsü değil. Neticede buradan geçerken de kullanacağız. Bunlardan avantaj sağlayacağız. Bunu yaparken bir takım anlaşmalar bir takım maddeler ayağımızda pranga küresi gibi asılı. Normal kendi hızımızda devam edebilmemiz için bunlardan kurtulmamız lazım. Bunun için bunları teker teker masaya yatırdık.'' ''İşte bu zincirleri kırmaya çalışıyoruz'' diyen Bakan Güler, ''bazen çekiçle vuruyoruz. Bazen sökmeye çalışıyoruz. En kolay nasıl yaparsak onu yapıyoruz. Yoksa hepsini aynı şekilde metodla yapmaya çalışmıyoruz. Kiminin anahtarı var. Kilidini açar açmaz kurtulalım diyoruz. Kiminde bazen de zorluyoruz. Kiminde bazen vuruyoruz. Yani burada atı aynı çubukla koşturmamız lazım. Hangi dilden anlıyorlarsa onlarla konuşarak gidiyoruz'' dedi. 
     
     ''TÜRKİYE'NİN BÜYÜK BİR GELECEĞİ VAR'' 
     Bu enerji yapısı içinde Türkiye'nin uzun vadeli açısından olaya bakıldığında büyük bir geleceğin olduğunu anlatan Bakan Güler, Baki-Tiflis-Ceyhan projesi ve Şahdenizi projelerinin de yer aldığı projeler hakkında bilgi verdi. 
     Rusya ile sürdürülen doğalgaz görüşmelerinin belli bir noktaya yaklaştığını işaret eden Güler, yeni kaynaklar içinde olduklarını, enerji çeşitlenmesine gitmek istediklerini bildirdi. 
     Bulgaristan'dan alımı kesilen elektriğe ilişkin görüşmelere devam edildiğini belirten Güler, Bulgaristan'dan elektrik alımı karşılığında 2 baraj ve bir otoyol yapımının öngörüldüğünü, bunun yapılmadığını belirtti. 
     Bakan Güler, Bulgaristan ile görüşmelerin sürdürüldüğünü ya anlaşmaya uyarak otoyol ve barajları Türk müteahhitleri yapacak ya muhtemel müteahhit karını alınan elektrik fiyatından düşeceklerini, elektrik fiyatlarını aşağı çekeceklerini ya da yeni bir anlaşma yapacaklarını söyledi. 
     Elektrik alımının durdurulması nedeniyle Bulgaristan ile ilişkilerin bozulmadığını ifade eden Güler, enerji kitlerinin 2003 yılı sonu itibarıyla 1 katrilyon lira kar elde edeceklerini bildirdi. 
     Türkiye'nin Irak'a sattığı elektrik miktarının satılmasına ilişkin görüşmelerin devam ettiğini belirten Bakan Güler, Türkiye'de nükleer santral kurulmasını gündemden çıkarmadıklarını ama bu santrallerin kurulmasının acil olmadığını söyledi. 
     Karadeniz'de petrol aramasına ilişkin çalışmaların devam ettiğini belirten Güler, BP'nin ciddi bir kuruluş olduğunu, Karadeniz'de petrol olmasa, bu çalışmaları yürütmeyebileceğini bildirdi. 
     
</TEXT>
</DOC>
