<DOC>
<DOCNO> 173533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sonspo24.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor lig başlamadan revire döndü.. 
</HEADLINE>
<TEXT>

     Denizlispor, henüz lig başlamadan yaşanan sakatlıklar teknik ekibi kara kara düşündürüyor. 
     Hafta sonunda yaptığı hazırlık maçlarında Altay'ı 3-1, Manisa Vestelspor'u 2-0 yenen yeşil-siyahlılar, ligin ilk haftasında deplasmanda karşılaşacakları Akçaabat Sebatspor maçının hazırlıklarına da yarından itibaren başlayacak. 
     Teknik direktör Giray Bulak, iyi bir hazırlık dönemi geçirdiklerini, bunun lige yansımasını da bu hafta göreceklerini söyledi. Akçaabat Sebatspor'un ciddi bir rakip olduğunu kaydeden Bulak, şöyle konuştu 
     ''Deplasmanda kazanırsak, ligin yeni takımı, Denizlispor'un yenmesi normal denilecek. Ama yenilirsek de, anormal bir sonuç gibi değerlendirmeler yapılabilir. Bu nedenle işimizi ciddiye almalıyız. Kaldı ki, Trabzon'da amatör bir takımla bile oynasanız, biraz ürkeceksiniz.'' 
     
     SAKATLARIN DURUMU 
     Bulak, Altay maçında ayağından sakatlanan Brezilyalı Paulinho'nun 4-6 hafta arası takımdan uzak kalacağını, Gerede kampında ayak bileği çatlayan Bülent Ertuğrul'un henüz iyileşmediğini, Göksel'in muayene için İzmir'e gittiğini ve kaleci Süleymanou'nun da hafif bir sakatlığı olduğunu açıkladı. 
     Takımın cumartesi günü özel uçakla Trabzon'a gideceğini bildiren Giray Bulak, ''Deplasmanda da oynasak kazanmak ve lige iyi bir başlangıç yapmak istiyoruz'' dedi. 
     
</TEXT>
</DOC>
