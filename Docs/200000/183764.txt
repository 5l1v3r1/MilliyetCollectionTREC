<DOC>
<DOCNO> 183764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/son/sonspo06.html </URL>
<DATE> 2003/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev derbiden notlar... Tüm ayrıntılar... 
</HEADLINE>
<TEXT>

     Dev derbi için Samandıra'dan yola çıkan Fenerbahçe kafilesi stada geri vitesle gelmek zorunda kaldı. Karşılaşma için eskortlar eşliğinde stada geliş sırasında Fenerbahçe kafilesini taşıyan otobüs yanlış yola girdi. 
     Stada geliş güzergahından sapıp kavşağı kaçıran ve Mahmutbey gişelerine yönelen otobüs, daha sonra yaklaşık 50 metre geri giderek, stat yoluna girdi. 
     
     MEDYA ORDUSU İZLİYOR 
     Dünyanın sayılı derbileri arasında gösterilen Galatasaray-Fenerbahçe rekabetinde adeta bir medya ordusu görev yapıyor. 
     Ezeli rakiplerin mücadelesi için TSYD'ye 24'ü yabancı toplam 295 gazeteci akredite oldu. 
     Derbi maçı izleyen yabancı basın mensupları arasında İngilizler ilk sırayı alıyor. 
     A Milli Futbol Takımı'nın 12. Avrupa Şampiyonası 7. Eleme Grubu'nda 11 Ekim'de grup liderliği için İstanbul'da yapacağı İngiltere maçı öncesi ''Ada'' basını derbiye büyük önem verdi. 
     İngiliz devlet televizyonu BBC'den 4 kişilik ekibin yanısıra, bazı İngiliz gazetelerinin de yazar ve muhabirleri de karşılaşmada görev yapıyor. 
     Öte yandan karşılaşmayı izleyen yabancı basın mensupları arasında İngilizler'in yanısıra, Japon, Alman, Yunan, İspanyol ve Hollandalı gazeteciler de yer alıyor. 
     
     TERİM-DAUM İLK KEZ 
     Derbi maçta Fatih Terim ile Christoph Daum, ilk kez birbirlerine rakip olacak. 
     Ezeli rakiplerin teknik adamları, takımlarının başında ilk kez karşı karşıya gelecek. 
     
     10 YIL SONRA GÜNDÜZ MAÇI 
     Galatasaray ile Fenerbahçe, 10 yıl aradan sonra bir gündüz maçında karşı karşıya geliyor. 
     2 takım arasında gündüz saatlerinde yapılan son maç 1992-93 sezonunda yapıldı. Ligin 25. haftasında Kadıköy'deki maçı Galatasaray 4-1 kazanmıştı. 
     Ezeli rakipler, daha sonraki 36 maçta gündüz saatlerinde karşı karşıya gelmemişti. 
     
     ATATÜRK OLİMPİYAT STADI'NDA İLK DERBİ 
     Galatasaray ile Fenerbahçe, Atatürk Olimpiyat Stadı'nda ilk kez karşı karşıya geliyor. 
     Ezeli rakipler, resmi olarak bu sezon hizmete giren statta futbolseverlere ilk derbi heyecanını yaşatıyorlar. 
     Galatasaray ile Fenerbahçe, 94 yıllık geçmişlerinde bugüne dek 11 ayrı statta birbirlerine rakip oldu. 
     Ezeli rakipler, geride kalan 345 maçta Taksim, Fenerbahçe, Şeref, İnönü, Ankaragücü, Ankara 19 Mayıs, Ali Sami Yen, İzmir Atatürk Statlarının yanısıra, özel maçlarda Almanya'da Offenbach, Köln ve Frankfurt'un statlarında karşı karşıya geldi. 
     
     İLGİNÇ PANKART 
     Galatasaraylı taraftarlar, kapalı tribünün bir bölümüne, bu sezon Avrupa kupalarında mücadele edemeyen Fenerbahçe'ye gönderme yaparak, ''Avrupa'ya hoşgeldiniz. Avrupa fatihi Galatasaray'' yazılı bir pankart astı. 
     
     BOŞAT İLE 5. KEZ 
     Galatasaray ile Fenerbahçe arasında yapılan sezonun ilk derbisinin hakemi FIFA kokartlı Muhittin Boşat, 2 takım arasındaki 5. karşılaşmasına çıktı. 
     1960 doğumlu İstanbul Bölgesi hakemi Muhittin Boşat'ın daha önce yönettiği 4 maçta, her iki ekip de 2'şer galibiyet elde etmişti. 
     
     İETT'DEN 400 OTOBÜS 
     Sezonun ilk derbi maçı için İETT, otobüs sayısını 2 katına çıkardı. 
     Sarı-kırmızılı takımın Atatürk Olimpiyat Stadı'nda yaptığı bundan önceki maçlarda tahsis edilen 200 otobüs sayısı, bu kez 2 katına çıkarılarak 400'e yükseltildi. 
     
     ''ASLAN'', ''KANARYA'YI'' YEDİ 
     Karşılaşma öncesinde sarı-kırmızılı kulübün simgesi olan bir ''aslan''ın, sarı-lacivertlilerin simgesi ''kanarya''yı yemesi, efektler eşliğinde stat hoperlörlerinden taraftarlara dinletildi. 
     Sarı-kırmızılı taraftarlar oldukça büyük gürültü yaratan bu şovu alkışlarla karşıladı. 
     
     KÖPEKLİ TATBİKAT 
     Karşılaşmada görev alan özel güvenlik güçleri, maçtan önce taraftarlara sahaya girebilecek bir kişiye köpeklerin nasıl saldıracağını ''tatbikat şov''la gösterdi. 
     Eğitilmiş köpekler, sahaya girmeye çalışan temsili bir kişiye saldırarak, etkisiz duruma getirdi. 
     
     DAUM, TARAFTARLARI SELAMLADI 
     Maçın başlamasına 1.5 saat kala Galatasaraylı, 1 saat kala da Fenerbahçeli futbolcular sahaya çıkarak, zemini inceledi. 
     Fenerbahçe Teknik Direktörü Christoph Daum, sarı-lacivertli taraftarların oturduğu bölüme gelerek, desteklerinden dolayı kendilerini alkışladı. 
     Bu arada Fenerbahçe ile Galatasaraylı taraftarların yer aldığı kale arkası tribünde, polis tarafından oluşturulan tampon bölgede, her iki takım formalarını giymiş bir grup minik taraftar dikkati çekti. 
     
     FENERBAHÇE TARAFTARLARINA ETTEN DUVAR 
     Fenerbahçeli taraftarların yer aldıkları kale arkası tribünde güvenlik güçlerince adeta etten bir duvar örüldü. 
     Çelik tel örgülerle çevrilen bölüm yeterli görülmeyip, ayrıca bu bölümün tel örgülerinin hemen yanına 3 sıra güvenlik gücü oturtuldu. 
     Güvenlik güçleri Fenerbahçe taraftarlarının, Galatasaraylı taraftarlardan ayıracak 2 tarafta da tampon bölge oluşturdu. Tampon bölgenin ortasına da ellerinde kalkanları bulunan polisler yerleştirilerek, olası olaylar önlenmeye çalışıldı. Bu alandaki yaklaşık 5 bin kişilik bölüme Galatasaray taraftarı alınmadı. 
     Fenerbahçeli taraftarlar genellikle sakin bir biçimde maçın başlamasını beklerken, zaman zaman da ellerindeki uzun balonları birbirlerine vurarak takımlarını destekledi. Sarı-lacivertli taraftarların Galatasaray aleyhine yaptıkları tezahüratlara da sarı-kırmızılı taraftarlar tepki gösterdi. 
     Konuk ekip taraftarları tribünde dev boyutlarda bir Fenerbahçe forması açtı. 
     
     HELİKOPTERLİ GÜVENLİK 
     Maçta alınan güvenlik önlemleri kapsamında stat üzerinde polis helikopteri görev yaptı. 
     Diğer yandan maçın başlamasından yaklaşık 1 saat önce, saha zemini sulandı. 
     
     PAF MAÇI BERABERE BİTTİ... 
     Galatasaray ile Fenerbahçe arasındaki derbi maç öncesi, 2 takımın Profesyonelliğe Aday Futbolcular PAF Ligi'ndeki maçı 1-1 berabere bitti. 
     Florya Metin Oktay Tesisleri'nde yapılan maçta Galatasaray öne geçerken, Fenerbahçe, daha sonra bulduğu golle eşitliği yakaladı. 
     PAF Ligi'nde 6. haftaya Fenerbahçe 9 puanla 6., Galatasaray ise 6 puanla 11. sırada girmişti. 
     
</TEXT>
</DOC>
