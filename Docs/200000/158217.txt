<DOC>
<DOCNO> 158217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/sondun24.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayland'a gidene 100 bin dolarlık SARS sigortası.. 
</HEADLINE>
<TEXT>

     Akut solunum yetmezliği sendromu SARS yüzünden turizm sektörü sekteye uğrayan Taylan'da, turist çekmek için ilginç yöntemler uygulanıyor. 
     Tayland hükümeti, ülkede kaldığı sırada SARS virüsü bulaşma riskine karşı turistlere 100 bin dolarlık sigorta yapmayı önerdi. 
     Tayland Turizm İdaresi tarafından yapılan açıklamada, 20 Mayıs'tan itibaren 6 ay boyunca Tayland'a gelen turistler, Dhipaya Insurance adlı şirkete başvurmaları durumunda sigortalı sayılacak. 
     Turizm Bakanı Sontaya Kunplome, Tayland'da SARS hastalığı bulunmadığını belirtti. 
     Yetkililer, rastlanan az sayıdaki vakanın ise dışarıdan gelen kişilerde görüldüğünü kaydettiler. 
     Turizm sektörü, Tayland'ın gayri safi milli hasılasının yüzde 8-14'ünü oluşturuyor. SARS salgınının başlamasında bu yana Tayland'a gelen turistlerin sayısı, geçen yıla göre yüzde 46 azaldı. 
     Yetkililer, bu durum devam ettiği takdirde 200 bin kişinin işsiz kalabileceğini ifade ettiler. 
     Geçen yıl Tayland'a gelen 10.8 milyondan fazla turist, ülke ekonomisine 340 milyar baht 12.8 katrilyon TL kazandırmıştı. 
     
</TEXT>
</DOC>
