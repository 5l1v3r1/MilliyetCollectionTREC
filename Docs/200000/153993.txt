<DOC>
<DOCNO> 153993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/soneko12.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası Gösterge niteliğindeki hedefler tutturuldu 
</HEADLINE>
<TEXT>

     Merkez Bankası, Nisan ayı sonu için belirlenen ''para tabanı ve net uluslararası rezervlere'' ilişkin performans kriteri ile net iç varlıklara ilişkin gösterge niteliğindeki hedeflerin tutturulduğunu bildirdi. 
     Merkez Bankası'ndan yapılan açıklamada, Nisan ayı para programı gerçekleşmeleri hakkında bilgi verildi. 
     Açıklamada, para programında performans kriteri niteliğinde belirlenen Nisan ayı sonu para tabanı üst sınırının 12 katrilyon 800 trilyon lira olup son 5 iş günü ortalamasının alınarak yapıldığı hatırlatıldı. 
     Açıklamada, Nisan ayı son 5 iş günü para tabanı ortalamasının 11 katrilyon 883 trilyon lira olarak gerçekleşerek, 12 katrilyon 800 trilyon liralık üst sınırın altında kaldığı ifade edildi. 
     Para programında performans kriteri niteliğinde belirlenen Nisan ayı sonu net uluslararası rezervler alt sınırının eksi 6 milyar 500 milyon dolar olduğu hatırlatılan açıklamada, programda tanımlanan net uluslararası rezervlerin eksi 5.996 milyon dolar olarak gerçekleşerek, performans kriteri niteliğindeki alt sınırın üzerinde kaldığı belirtildi Açıklamada, para programında gösterge niteliğinde belirlenen Nisan ayı sonu net iç varlıklar üst sınırının 32 katrilyon 800 trilyon lira olup, hesaplama son 5 iş günü ortalaması alınarak yapıldığı bildirilen açıklamada, net iç varlıklar ortalamasının 30 katrilyon 951 trilyon lira olarak gerçekleşerek, gösterge niteliğindeki üst sınırın altında kaldığı kaydedildi. 
     
     MAYIS-HAZİRAN DÖNEMİ PARA PROGRAMI HEDEFLERİ 

     Açıklamada, 5 Nisan 2003 tarihli Niyet Mektubu ile belirlenen Mayıs-Haziran 2003 dönemi para programı hedefleri hakkında bilgi verildi. 
     Buna göre, prformans kriteri niteliğinde belirlenen Haziran ayı sonu Para Tabanı üst sınırı 13 katrilyon 200 trilyon olarak belirlendi. 
     Performans kriteri niteliğinde belirlenen Haziran ayı sonu net uluslararası rezervler alt sınırı eksi 7 milyar dolar, gösterge niteliğinde öngörülen net iç varlıklar üst sınırı 34 katrilyon 100 trilyon lira oldu. 
     




</TEXT>
</DOC>
