<DOC>
<DOCNO> 197250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sondun21.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da terör, Fransız basınında... 
</HEADLINE>
<TEXT>

     Fransız gazetelerinde, bölgede tek laik ve demokratik Müslüman ülke olan Türkiye'ye yönelik saldırıların, Ankara'nın AB üyelik sürecini nasıl etkileyeceği konusunda çeşitli yorumlar yapıldı. 
     Le Figaro, ''Türkiye'deki terörizm Avrupa'yı hedef alıyor'' başlığıyla verdiği haberde, Türkiye'nin AB sürecine de değinildi. 
     Saldırıdan sonra Almanya ve İngiltere'nin Türkiye'nin AB sürecinin hızlandırılmasına ilişkin açıklamalar yaptığı hatırlatılan haberde, ''Fransa'nın ise bu konuda daha dikkatli ve mesafeli bir tutum sergilediği'' yorumu yapıldı. 
     Le Figaro gazetesinin başmakalesinde, soğuk savaş döneminde önemli bir kavşakta bulunan Türkiye'nin, Irak, İran ve Suriye gibi sorunlu ülkelere komşu olduğu hatırlatıldı ve terörle mücadelede Avrupa ülkelerinin Türkiye'yi sonuna kadar desteklemeleri istendi. 
     
     LIBERATION BUSH'U SUÇLADI 
     Fransa'nın sol eğilimli Liberation gazetesinde çıkan haber ve yorumlarda, İstanbul'daki saldırılarla ilgili olarak ABD Başkanı George Bush'un Irak politikaları sert bir biçimde eleştirildi. 
     ''Bush Dünyadan Tecrit Oldu'' başlığıyla manşetten verilen haberde, Türkiye'deki saldırılar ve İngiltere'deki ABD karşıtı gösterilere dikkat çekildikten sonra, ''Bush'un, başına buyruk politikalarının bedelini ödediği'' yorumu yapıldı. 
     
     LE MONDE RADİKAL İSLAM TÜRKİYE'YE TEPKİ DUYUYOR 
     Le Monde gazetesinde, ''Türkiye'deki Saldırılar, Ilımlı İslam'ı Hedef Alıyor'' başlığıyla yine manşetten verilen haberde, NATO üyesi, AB'ye aday ve ABD'nin ittifakı Türkiye'nin, son saldırılarla kökten dinci militanların bir numaralı hedefi haline geldiği bildirildi. 
     İstanbul'daki saldırıların konu edildiği Le Monde'un başmakalesinde, neden bu saldırılarla Türkiye'nin hedef alındığı incelendi. 
     Başmakalede, ''laik, NATO üyesi, İsrail ile iyi ilişkileri bulunan, AB'ye aday, İslam ve demokrasinin birlikte olabileceği kanıtlamaya çalışan bir hükümetini bulunduğu Türkiye, teröristler tarafından tesadüfen hedef seçilmedi'' şeklinde ifadelere yer verildi. 
     Başmakalede, ''Usame Bin Ladin yandaşlarının, Türkiye'de devam eden demokratikleşmenin başarısını, radikal İslam için yenilgi olarak gördükleri'' yorumu yapıldı. 
     
</TEXT>
</DOC>
