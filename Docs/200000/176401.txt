<DOC>
<DOCNO> 176401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/spor/bbas.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Örs temkinli 
</HEADLINE>
<TEXT>

   Basketbol Milli Takımı'nın Başantrenörü, Avrupa Şampiyonası hazırlık aşamasında takımdaki eksiklere değindi, "Her şey toz pembe değil. Ama umutluyum" dedi 
      
   'Dört dörtlük değiliz' 
   A Milli Basketbol Takımı Başantrenörü Aydın Örs, İtalya ve Almanya kamplarının ardından takımın son durumu hakkında bilgi verdi. Tecrübeli coach, "Şu anda her şey toz pembe değil. Ama ileriye yönelik umutluyum" dedi. Örs, Almanya'daki beş günlük hazırlık etabında olumlu yönde gelişmeler olduğunu belirterek, "Dört dörtlük değiliz. Tabii ki eksiklerimiz var. Ama doğru yolda olduğumuzu görüyorum. Almanya kampı da bu açıdan beni umutlandırdı. Eksiklerimizi kapıyoruz" diye konuştu. 
   
   'Sonuç ikinci planda' 
   AY - Yıldızlı ekibimizin teknik patronu, hazırlık maçlarında alınan mağlubiyetlerden ders çıkarmaya devam ettiklerini vurgulayarak, şöyle devam etti "Burada yenilgiler almak, Eylül'de Avrupa Şampiyonası'nda maç kaybetmekten iyidir. Tabii ki kazanmak da takıma ivme kazandıran bir olgudur. Ama burada hedeflenen şey, eksiklerin görülerek giderilmesidir. Maçların sonuçları ikinci planda. Almanya karşısında ikinci maçta yine bireysellik problemi yaşadık. Bunların üstesinden geleceğiz." 
   
   Hedef Efes Cup 
   20 Ağustos'ta başlayacak Efes Cup'ta 12 Dev Adam'ın ciddi bir sınav vereceğini hatırlatan Aydın Örs, "Burada her şeyin daha iyi olacağına inanıyorum. Tam olmasa da, gerçek gücümüze yaklaşmamız lazım" ifadelerini kullandı. Oyuncuların yavaş yavaş forma girdiğinin altını çizen Başantrenör, "Hüseyin maça çıkacak seviyeye gelmek üzere. Kerem'in de katılması ile eksiğimiz kalmayacak. Efes Cup bizim için bir hedef. İsveç'teki şampiyonaya kadar eksiklerimizi gidereceğimize inanıyorum" dedi. 
   
   Gençler fire verdi    21. Avrupa Genç Erkekler Basketbol Şampiyonası Eleme Grubu'nda Türkiye, beşinci ve son maçında ev sahibi Sırbistan Karadağ'a teslim oldu. Rakibine 73 - 60 yenilen ve ilk mağlubiyetini alan milliler, grup ikinciliğiyle yetindi. Sırbistan Karadağ, ilk yarıyı da 35 - 24 önde geçti. Türkiye, bu sonuçla yarı final grubunda oynamaya hak kazandı. 
   
   İpekçi'de işbaşı    ALMANYA kampının ardından bir günlük ara veren Basketbol Milli Takımımız, bugün yeniden start alacak. Ay - Yıldızlı ekibimiz, sabah Abdi İpekçi Salonu'nda iki saat sürecek bir idman yapacak. Dün izin günü olmasına karşın antrenman eksiğini gidermek amacıyla çalışan Kerem Tunçeri ve Hüseyin Beşok, bugün de takımla idman yapacaklar. 
   
   12 Dev Adam'a yeni reklam    A Milli Basketbol Takımı oyuncuları, 2003 Avrupa Şampiyonası öncesi, ana sponsorları Turkcell ve Garanti Bankası'nın hazırladığı iki reklam filmi için bugün kamera karşısına geçecekler. 2001'deki şampiyona ve 2002 Dünya Kupası için de hazırlanan ve büyük ilgi gören reklam filminin yeni versiyonlarının çekimi Abdi İpekçi Salonu'nda tam gün sürecek. Çekilecek olan iki film de, Milli Takımımız'ın İsveç'te 5 - 14 Eylül tarihleri arasında katılacağı Avrupa Şampiyonası öncesi ve sırasında gösterime girecek. 
   
   
</TEXT>
</DOC>
