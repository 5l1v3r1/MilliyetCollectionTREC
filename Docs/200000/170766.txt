<DOC>
<DOCNO> 170766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sontur03.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dikkat... Kapkaççıların yeni hedefi Gelin arabaları.. 
</HEADLINE>
<TEXT>

     Sarıyer'de, düğün töreninden dönen gelin ve damadı taşıyan otomobilin önünü para alma bahanesiyle kesen 3 kapkaççı, gelinin boynundaki 5 çeyrek altını alarak kaçtı. 
     düğün töreni sonrası 34 EUT 46 plakalı otomobil ile Çayırbaşı'na gelen damat Barış Taş ile gelin Saime Taş, kırmızı ışıkta durdu. 
     Bu sırada, yaşları küçük olan S.A, Y.Ç ve soyadı açıklanmayan M. isimli bir arkadaşları, düğün konvoylarında dağıtılan para zarflarından alma bahanesiyle aracın önünü kestiler. 
     Y.Ç, otomobilin önüne yattığı sırada S.A. da aracın kapısını açarak, gelinin boynundaki 7 çeyrek altından 5'ini aldı. 
     Saime Taş'ın çığlık atması üzerine eşi araçtan inerek kapkaççılara müdahale etmek istedi. Ancak aracın önünü kesen Y.Ç. bıçak çekerek, kendilerini takip etmemesi için Barış Taş'ı tehdit etti. Taş'ın müdahalede bulunamaması sonucu yaya olarak kaçan kapkaççılardan Y.Ç. ile S.A. polislerin çalışması sonucu kısa sürede yakalandı. 
     Tarabya Polis Merkezi'ne giderek şikayetçi olan gelin ile damadın, aynı polis merkezine götürülen Y.Ç. ile S.A.'yı teşhis ettiği öğrenildi. 
     Polis, olay sonrası kaçan M. adlı kapkaççıyı yakalamak için başlattığı çalışmaları sürdürüyor. 
     Bu arada, Y.Ç. S.A. ve M.'nin Emniyet'te çeşitli suçlardan çok sayıda kayıtlarının bulunduğu belirtildi. 
     
</TEXT>
</DOC>
