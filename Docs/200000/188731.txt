<DOC>
<DOCNO> 188731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/yazar/altan.html </URL>
<DATE> 2003/10/15/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Dandik durumlar ve anıtsal çınar 
</HEADLINE>
<TEXT>

   
   İşte yine günler kısalmaya, geceler uzamaya başladı. Her yıl ekimin ortalarına doğru, hep böyle oluyor bu. Ne ulusal iradenin gücü yetiyor, geceyle gündüz arasındaki, mevsimlere göre değişen oynak denklemi sabit tutmaya ne ABD'nin, ne BM'nin, ne AB'nin, ne de başka iradelerin güçleri... 
   Irak'a asker göndermeye ise iradelerimiz yetiyor. Orada da, kayıp vermemeye yetmiyor irademiz. 
   Ne zaman askeri operasyonlarla, risk sorunu gündemlerde şahlansa aklıma Andr Malraux'nun ünlü bir cümlesi gelir nedense 
   "Bir hayat hiçbir şey değildir ama hiçbir şey de, bir hayat değildir." 
   
   Bir yanda "reel politik" denilen, politikanın ve çıkar hesaplarının somut gerçekleri bir yanda duygusal ve romantik bulunan "hümanist" yaklaşımlar... 
   Ne Köyceğiz ve dolaylarında, ne de gündüzleri ısının 30 dereceyi aştığı Marmaris caddeleriyle çarşılarında kimsenin umurunda bile değil, Ankara'da alınan kararlarla, kınından çekilmiş kılıç gibi demeçler... 
   Herkes işinde gücünde ve kendi dünyasının, meteoroloji ötesi iklimleri içinde... Turistler ise evrensel bir keyif gergefinin renkli nakışları... 
   
   Kızılyaka'dan Marmaris yönüne sapıldığında, Çetibeli ile Marmaris arasındaki Pınarbaşı'nda, ünlü Çınar kır lokantası... 
   Doğalmış görüntüsündeki bir kayacıktan şarıl şarıl akıp duran şelale... Şelalenin aktığı, ortasındaki küçük tahta köprüsüyle, içinde alabalıkların yüzdüğü bir havuz ve 800 yıllık bir çınar ağacı... 
   Zaman zaman uğramadan edemediğimiz, Napoleon boyunda 6 imparatorun zor kucaklayacağı o anıtsal çınarın da, umurunda değil ne Irak'a gidecek asker, ne YÖK tasarısının çıkardığı gerilim, ne Zaho'da çakılıp kalmış Türk kamyonlarıyla şoförleri... 
   
   Çınarın altında Solmaz'la otururken, neler neler geçmiyordu ki aklımdan... 
   Ne oranda divanece olduğunu Tanrı'nın bile kestiremeyeceği, üç çeyrek yüzyılı aşmış bir hayat serüveni... 
   Şimdi Hayyam da şurada olsaydı ve 1821 Mora başkaldırısından konuşsaydık sonra 1876 - 78 Bulgar başkaldırısıyla son Osmanlı - Rus savaşından sonra da Osmanlı'nın sonunu hazırlayan 1912 Balkan savaşlarından... 
   
   Gerek Köyceğiz'deki su tesisatçısı Bayram usta, gerek fayans döşeme virtüözü Samim usta, gerek sevimli dostum marangoz Ahmet Akçalı kendi mesleklerinin özerkliğinde "lacivert elbiseliler" hiyerarşisinden çok daha evrensel olan mesleklerinin çağdaşlığında... 
   Bir yanda da hem aşırı yerel, hem de hayatını nasıl kazanacağını bilememenin pusulasızlığında, 700 bin üniversite mezunu... 
   
   Üniversitelerle, anlı şanlı hastaneler evrenselleşmedikçe - ki AB üyeliğinden önce evrenselleşemeyecekleri çok açık - Türkiye, nasıl 21. yüzyıllı olacak ki 
   Ha evet, belki futbolda... 
   Neyse, bizim Milli Takım'a da, bu kez dünyanın en zayıf takımı olduğu söylenen Letonya çıktı kuradan... 
   Letonya'yı yenince, coşa taşa inletiriz yeri göğü 
   "En büyük Türkiye, başka büyük yok"... 
   
   Irak'a göndereceğimiz asker, Kuzey Irak'tan geçerken bir saldırıya uğrarsa derhal yanıt vereceğimiz açıklandı... 
   Yanıt verdiğimizde, acaba dünyada kimler bizden yana olacak, kimler bize saldıranlardan yana 
   Böyle bir sorunun yanıtını, bugünden verebilme olanağı yoktur. 
   Süleymaniye'deki çuval skandalını da, unutmamak gerek hemence... Ve unutmamak gerekir ki, bir de Kıbrıs kördüğümü var... 
   
   2004 yılının ekimine gelindiğinde... Kimbilir neler ve neler yaşanmış olacak... 
   Pınarbaşı'ndaki anıtsal çınar, yanındaki uzun boylu çamlar ve genç çınarlarla, yoğun yeşil yapraklarını yerlere kadar uzatmış iki salkımsöğüt bir yıl içinde olup bitenlere hiç aldırmadan, usul usul kışa hazırlanacaklar yine... 
   Yaptıkları işi somut olarak gören, altın bilezikli zanaat sahibi ustalar da öyle... 
   Bürokratlarla, siyasetçiler ve yarım aydınlar bilemiyoruz ne olacaklar 
   Eşeği saldım çayıra 
   Başkan Bush da, onları kayıra... 
   
      
   
</TEXT>
</DOC>
