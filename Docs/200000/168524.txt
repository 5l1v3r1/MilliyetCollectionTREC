<DOC>
<DOCNO> 168524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/soneko45.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç Enflasyondaki düşüş trendi sürerse, 2004'te düzlüğe çıkarız 
</HEADLINE>
<TEXT>

     Koç Holding Yönetim Kurulu Başkanı Mustafa Koç, bu yıl sonunda çok ciddi bir şekilde ekstra bir şey olmazsa enflasyonun yüzde 20'li rakamlara ineceğine inandıklarını belirterek, ''Hem psikolojik, hem ekonomik olarak bu trendi devam ettirirsek 2004'den sonra düzlüğe çıkabiliriz'' dedi. 
     İtalya-Türkiye 2003 Yatırım Forumu'nda konuşan Koç, Türkiye ekonomisinin iyi bir büyümeye ve gayet saygıdeğer bir büyüklüğe sahip olduğunu belirterek, GSMH'nin bu yıl 200 milyar doların üzerine çıkmasının beklendiğini, satın alma gücü paritesinin ise bunun hemen hemen iki katına çıkacağını kaydetti. 
     Türkiye nüfusunun yüzde 20'sinin İstanbul'da yaşadığını hatırlatan Koç, bu oranın resmi rakamlarla satınalma gücü paritesi arasındaki uyumsuzluğu gösterdiğini söyledi. 
     Türkiye ekonomisinin geçen 20 yıl içinde ortalama yüzde 5 büyüdüğünü, bu yılın ilk 3 ayında da yüzde 7.4'lük büyüme rakamıyla dünyadaki en büyük ikinci büyüme hızına eriştiğini kaydeden Mustafa Koç, bu yıl ciddi bir enflasyonla savaş programı uygulanırken büyüme hızının yüzde 5'in üzerine çıkmasının beklendiğini vurguladı. 
     Toplam dış ticaret hacmi 100 milyar dolar seviyelerinde beklenen Türkiye'nin hala uluslararası ticaret alanında ortaya yeni çıkan oyunculardan biri olarak görüldüğünü belirten Koç, Türkiye'nin henüz üye olmadan AB ile Gümrük Birliği uygulayan yegane ülke olduğuna dikkat çekti. 
     Mustafa Koç, bunun Türk sanayinin AB'ye karşı rekabetçi olmasını ve Türkiye'deki yatırımcıların AB piyasalarına giriş imkanına sahip olmasını beraberinde getirdiğini ifade etti. 
     Dış ticaret ve GSMH'nın büyümesinin global ekonomiye entegrasyonun birer göstergesi olduğunu dile getiren Koç, şöyle devam etti 
     ''Tofaş, Koç ve Fiat arasındaki ortak yatırım, global entegrasyonun en iyi kanıtı. Gümrük Birliği'nden önce Tofaş'ın yerel piyasa payı yüzde 40 iken bu Gümrük Birliği ile AB ülkeleri seviyesine geldi. Tarafların 700 milyon dolar yatırmasıyla fabrika bugün dünyanın en iyi rekabet eden fabrikalarından biri. Yıllık ihracatımız 800 milyon dolar civarında. Şirket geçen 2 yılda yüzde 26 büyüme kaydetti.'' 
     
     ''TAMAMEN İYİMSER MANZARA ARZETMEK İSTEMİYORUM'' 
     Mustafa Koç, Türkiye'nin ekonomisinin günümüz gerçeklerine uyması için yeniden yapılandırıldığına değinerek, tarımın GSMH'deki payının azaldığını, sanayi mallarının ihracatın yüzde 90'ına tekabül ettiğini, telekom sektörünün hızla büyüdüğünü anlattı. 
     Türkiye'nin, bölgenin kalkınmasında odak noktası olduğunu vurgulayan Koç, perakende sektöründe Moskova'da Ramstore'un en önemli marka olduğunu, Beko ve Efes gibi markaların da hızla küreselleştiğini kaydetti. 
     Koç, ''Ama yine de ben hiçbir şekilde tamamen iyimser bir manzara arzetmek istemiyorum. Enflasyon yüzde 30'a indi, ama yine de hala çok yüksek'' dedi. 
     Hükümetin IMF programına bağlı kalarak enflasyonu yıl sonunda yüzde 20'ye indirmeye kararlı olduğunu dile getiren Koç, bunun uluslararası finans topluluğu tarafından dikkatle izlendiğini ifade etti. 
     Türkiye'nin artık çok daha düşük faizlerle çok daha uzun süreli borçlanma imkanı bulduğuna işaret eden Mustafa Koç, Türkiye'nin potansiyeli bulunmasına rağmen hak ettiği yatırımları cezbedemediğini belirtti. 
     Koç Topluluğu'nun geçtiğimiz yıl UniCredito Italiano UCI ile ortaklığa gittiğini anımsatan Koç, bu yatırımın Türkiye ekonomisinin geleceğine büyük katkıda bulunacağını, mali sektörde başka ilerlemeleri de beraberinde getireceğini söyledi. 
     Özelleştirme programının hızlanmaya başladığını dile getiren Koç, ''Özelleştirme programı dışında hükümet kamu hizmetlerini daha etkili bir şekilde vermeye çalışmalı ve burada devleti küçültmelidir. Özellikle kamu finansmanında saydamlığın daha da geliştirilmesi gerekir'' şeklinde konuştu. 
     
     AB SÜRECİ 
     Mustafa Koç, Türkiye'de ekonomik istikrarın politik istikrarın bir sonucu olduğunu vurgulayarak, Türkiye'nin dış dünyaya bu alandaki doğru işaretleri yansıtması gerektiğini kaydetti. 
     AK Parti hükümetinin AB projesini ciddiyetle ele aldığını belirten Koç, şunları söyledi 
     ''Benim beklentim, bundan sonra Türkiye'nin katılım müzakerelerine hızlı bir şekilde başlamasıdır. AB'ye katılmamız her iki tarafa olumlu katkılar sağlayacaktır. Ben Türkiye'nin geleceği hakkında iyimserim. Önümüzde belki uzun ve zor bir yol var, fakat eminim ki biz hedefimize çoğu kişinin beklediğinden daha da erken varacağız.'' Koç, toplantının ardından basın mensuplarının sorularını yanıtlarken de enflasyonun hala yüksek, ancak inme trendinde bulunduğuna işaret ederek, şöyle dedi 
     ''Dolayısıyla bu sene sonunda, çok ciddi bir şekilde ekstra birşey olmazsa 20'li rakamlara ineceğine inanıyoruz. Bu da IMF programı ile bir paralellik arz ediyor. Dolayısıyla bu trend devam ederse 2004 sonunda da tek haneli rakamalara inebiliriz gibi geliyor. Mühim olan bu trendi devam ettirmek. Bu yüzde 20 olmamıştır, yüzde 25 olmuştur bir şey farketmez. Ama hem psikolojik, hem ekonomik olarak bu trendi devam ettirirsek 2004'den sonra düzlüğe çıkabiliriz gibi düşünüyorum.'' 
     
</TEXT>
</DOC>
