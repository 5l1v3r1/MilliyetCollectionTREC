<DOC>
<DOCNO> 195418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/siyaset/siy02.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kıbrıs'ta Belçika modeli istiyoruz' 
</HEADLINE>
<TEXT>

   Mümtaz Soysal, Kıbrıs'ta Belçika Modeli'ni esas aldıklarını ve Annan Planı'na alternatif bir plan hazırladıklarını söyledi 
      İSTANBUL Milliyet 

   
   Bağımsız Cumhuriyet Partisi Genel Başkanı Mümtaz Soysal, Kıbrıs'ta Avrupa Birliği ilişkileri açısından "Belçika Modeli"ni esas aldıklarını belirterek Annan Planı'na alternatif bir plan hazırladıklarını açıkladı. 
   KKTC Cumhurbaşkanı Rauf Denktaş'ın danışmanlığını da yapan Soysal, Tempo dergisine yaptığı açıklamada Kıbrıs konusunda Türkiye'nin 1960'ların ortalarından beri çözüm istediğini, ancak bu çözümün 'çözümsüzlük' olarak değerlendirildiğini hatırlatarak şöyle konuştu "Oysa bizim çözüm önerimiz çok basit. Biz iki devlet içinde çözüm istiyoruz. Biz diyoruz ki bu gerçek tanınsın. Güney'de kalan devlet bizim gözümüzde gayri meşru bizim Kuzey'de kurduğumuz devlet onların gözünde gayri meşru. Ama dünya onlardan yana seçim yapmış. En büyük temel haksızlık orada. Biz diyoruz ki bu gerçek tanınsın. İki devlet olduğu kabul edilsin" 
   
   'Olmayan şey değil' 
   İki ayrı devlet statüsü ile AB'ye girilebileceğini de belirten Soysal açıklamasında "Coğrafya gereği bu iki ayrı devletin tek devlet haline getirilmesi zorunludur, ancak o tek devlet kendi içerisinde devletler içeren bir devlet olmalıdır. Avrupa Birliği buna baktığında en azından geride iki ayrı devlet görmemelidir. Bu da olmayan bir şey değil" değerlendirmesinde bulundu. Bu konuda Belçika örneğini veren Soysal "AB ile ilgili ilişkileri açısından uygulamak istediğimiz bir model. Annan Planı bunu bir ölçüde içeriyor ama tam bizim istediğimiz ölçüde değil" dedi. 
   
   
   
   
</TEXT>
</DOC>
