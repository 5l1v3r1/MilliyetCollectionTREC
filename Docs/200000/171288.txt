<DOC>
<DOCNO> 171288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/siyaset/siy05.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Parasıyla aldım ama tapusu yok 
</HEADLINE>
<TEXT>

      ANKARA Milliyet 

   
   Maliye Bakanı Kemal Unakıtan, 52 dönümlük orman arazisini işgal ettiğine ilişkin iddiaları TBMM kürsüsünden, "5 milyar metrekare orman arazisine sahip milyonlarca insan var. Kala kala, gele gele 50 dönüme taktınız. Evet, 50 dönüm arazim var, tapusu yok, zilyetliği var. Parasını verdim aldım, kimseden gaspetmedim" diye yanıtladı. 
   CHP İzmir Milletvekili Kemal Anadol, satılacak orman arazilerini Unakıtan'ın, AKP Milletvekilleri Emin Şirin ve Tayyar Altıkulaç'ın alacağını söyledi. Anadol AKP'lilerin itirazları üzerine, "Unakıtan hangi oturumda cesaret edip koltuğuna oturabiliyor Ya sırtınızda yük olan Maliye Bakanınızı atın kurtulun, ya da her oturumda onun ağırlığı altında ezilirsiniz" dedi. 
   
   Anadol'a yanıt verdi 
   Bu sözlerin ardından Unakıtan gülerek salona girdi ve AKP'lilerce alkışlandı. Anadol, Unakıtan'a, "Orman arazisinin zilyetliliği olmaz, bu işgal olur. Madem oradan kadastro geçti Sayın Bakan, hani tapunuz " diye sordu. 
   Deniz Baykal tarafından kendisine küfür edildiğini söyleyen Unakıtan ise, "50 dönüme taktınız. Tapusu yok, zilyetliliği var. Parasını verdim aldım. Sıralarınıza oturanlara bakın, onların ne kadar arazisi var" yanıtını verdi. 
   
   
</TEXT>
</DOC>
