<DOC>
<DOCNO> 167113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sonspo09.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız Kamptan kaçmadım 
</HEADLINE>
<TEXT>

     Beşiktaş'ta son dönemlerde futbolundan çok özel yaşamı ve saha dışı davranışlarıyla gündeme gelen milli futbolcu İlhan Mansız, İsviçre kampından kaçtığı yönündeki haberlerin gerçeği yansıtmadığını, çok ciddi bir sakatlığı bulunduğunu, teknik direktör Mircea Lucescu ve kulüp asbaşkanı Yıldırım Demirören'in bilgisi dahilinde tedavisine başladığını söyledi. 
     İlhan Mansız, internetteki ''www.ilhanmansiz.org'' adresli sitesinde yaptığı açıklamada, futbol yaşamı açısından çok zor günler geçirdiğini, aşırı zorlanmaya bağlı olarak sağ dizinde kıkırdak dokusunda zedelenme bulunduğunu kaydetti. 
     ''Çok ciddi bir sakatlıkla karşı karşıyayım. En az 1.5 ay yeşil sahalardan uzak kalacağım'' diyen İlhan, teknik direktör Mircea Lucescu ve asbaşkan Yıldırım Demirören'in bilgisi dahilinde tedavisine başladığını belirterek, şunları söyledi 
     ''İlk olarak Bologna'da 3 hafta sürecek bir rehabilitasyon sürecine gireceğim. Eğer bu rehabilitasyon cevap verirse, ikinci bir 3 hafta daha tedaviye devam edeceğim ve sonrasında sahalara geri döneceğim. Umarım bu şekilde olur. Çünkü eğer bu ilk 3 hafta sonrasında ayağımda herhangi bir gelişme olmazsa, o zaman ABD'ye giderek ameliyat olmak zorunda kalacağım. Bu da benim en az 4-5 ay sahalardan uzak kalmam anlamına gelecek. Kısacası Bologna'da geçireceğim ilk 3 haftanın umduğumuz gibi olması için dua etmekten başka yapabileceğim birşey yok.'' 
     
     KAMPTAN KAÇMADIM 

     İlhan, yazıldığı gibi kamptan kaçmadığını, sakatlığının çok ciddi olduğunu ve attığı her adımdan teknik heyet ile yönetimin haberi bulunduğunu ifade ederek, ''Hakkımda çıkan haberlerin, sırf onların istediği gibi olmadığım için başlatılan karalama kampanyası çerçevesinde olduğunun farkına varılmıştır sanırım. Ben gerekirse tek başıma bu tip haberlerle ve senaryolarla mücadele edeceğim'' dedi. 
     
     KARALAMA KAMPANYASI 

     İlhan Mansız, son dönemde kendisi için medyada başlayan karalama kampanyasının, birkaç gündür doruğa ulaştığını öne sürerek, '' Geçen sene gerek hocamla, gerek yönetimle, gerekse de taraftarla arama girmeye çalışan birtakım kişiler bunda başarılı olamayınca, bu sene daha bir hazırlanmış olarak çıktılar karşıma. Adeta her hareketimi mercek altında tutarak, hatalarımı bulmak için ellerinden gelen tüm çabayı ortaya koymaya başladılar'' diye konuştu. 
     Son birkaç gündür yalnızca 2 televizyon kanalına röportaj verdiğini, hiçbir gazeteye demeç vermediğini kaydeden İlhan, şunları söyledi 
     ''Yani gazetelerde benim ağzımdan okunan tüm haberler gerçek dışı. Gazetelerde okuduğum bazı haberler beni şaşkına çevirdi. Hayretimi gizleyemedim. Hiçbir şekilde röportaj vermediğim kişiler, benimle röportaj yapmış gibi benim ağzımdan inanılmaz açıklamaları kaleme almışlar.'' Yaklaşık 1 yıl aradan sonra internet sitesinden seslenen İlhan, sitesini güncellemediği için biriken yaklaşık 85 bin mailinin bulunduğunu, bu ilgi nedeniyle sevenlerine teşekkür ettiğini de sözlerine ekledi. 
     
</TEXT>
</DOC>
