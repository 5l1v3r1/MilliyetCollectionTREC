<DOC>
<DOCNO> 173097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/guncel/gun05.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Cenneti' kiraya verdiler 
</HEADLINE>
<TEXT>

   Sivil toplum örgütlerinin tepkilerine rağmen Gökova Dinlenme Tesisleri yıllık 222 milyara bir firmaya kiralandı 
      AHMET BAYRAK Muğla DHA 

   
   Orman Genel Müdürlüğü'ne ait Muğla Gökova Orman İçi Dinlenme Tesisleri, çevrecilerin ve sivil toplum örgütlerinin tepkisine rağmen ihaleyle kiraya verildi. Özdemir Mutfak Gereçleri Turizm İnşaat Firması, muammen bedelin yaklaşık üç misli fiyat teklif ederek, yıllık 222 milyar liraya tesisi kiraladı. 
   Muğla Milli Parklar ve AvYaban Hayatı Başmühendisliği yetki alanı içinde yer alan, 10 bungalov, dört kagir bina, çadırkaravan yerlerinin bulunduğu, 600 dönüm arazi üzerine kurulu tesislerin ihalesi, kapalı zarf usulüyle yapıldı. Ankara Milli Parklar ve Av Yaban Hayatı Başmühendisliği İdare Binası Toplantı Salonu'nda, 80 milyar 706 milyon lira geçici bedel üzerinden yapılan ihaleye 20'nin üzerinde firma katıldı. Gökova, 10 yıllığına, yıllık 222 milyar 300 milyon liralık teklif veren Ankara'daki Özdemir Mutfak Gereçleri İnşaat Turizm Şirketi'nin oldu. 
   
   HALKIN KALACAK 
   İhaleden bir gün önce siyasi partiler ve sivil toplum örgütleri temsilcileriyle ihalenin iptali için Gökova'da eylem yapan Gökova Sürekli Eylem Kurulu Sözcüsü Gaye Cön, "Cenneti kiraya verenler, Muğla'ya ihanet ediyor. Türkiye'nin geleceğini sattılar. Şirket Gökova'yı teslim almaya geldiğinde kapıda eylem yapacağız, kendimizi ağaçlara zincirleyeceğiz, o şirketi Gökova'ya sokmayacağız. Gökova halkın kalacak" dedi. 
   
   
   
</TEXT>
</DOC>
