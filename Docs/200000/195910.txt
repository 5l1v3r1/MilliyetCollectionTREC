<DOC>
<DOCNO> 195910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/soneko09.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprü ve viyadüklerin güçlendirilmesi için ihale açıldı... 
</HEADLINE>
<TEXT>

     Marmara bölgesinde 1999 yılında meydana gelen iki büyük deprem sonrası dayanıklılıkları gündeme gelen köprü ve viyadüklerin güçlendirilesi projesinde yeni bir aşamaya geçildi. 
     Karayolları Genel Müdürlüğü'nün, finansmanı Japon finans kurumu JBIC tarafından karşılanacak köprü ve viyadüklerin sismik takviyesine yönelik ihale ilanı yapıldı. 
     Karayolları'nın belirlediği takvime göre, köprü ve viyadüklerin sismik takviye projesine talip olacak firmalar, önseçim için müracaatlarını en geç bu yıl 22 Aralık tarihine kadar Otoyol Daire Başkanlığı'na yapabilecekler. 
     Ön yeterlilik şartlarını sağlayan ve yeterli bulunan firma veya firma gruplarından daha sonra belirlenecek bir tarihte teklifleri alınacak. 
     Köprü ve viyadüklerin güçlendirilmesine yönelik fiili çalışmalara önümüzdeki yıl içinde başlanılması öngörülüyor. 
     
     SİSMİK TAKVİYE YAPILACAK İŞLER 
     Karayoları Genel Müdürlüğü'nün İstanbul'daki Büyük Açıklıklı Köprülerin Sismik Takviyeli Projesi kapsamında yapılacak sismik takviye projesi, JBIC tarafından sağlanan 12 milyar 22 milyon Japon Yeni tutarındaki krediden finanse edilecek. 
     Karayolları tarafından Marmara depreminden sonra yapılan incelemeler neticesinde Japon uzmanlar tarafından hazırlanan raporda, sismik takviyeleri yapılması öngörülen projeler şöyle belirlenmişti 
     ''Birinci boğaz köprüsü, birinci boğaz köprüsü yaklaşım viyadükü Asya tarafı , birinci boğaz köprüsü yaklaşım viyadükü Avrupa tarafı , ikinci boğaz köprüsü, eski Haliç köprüsü, eski Haliç köprüsü yaklaşım viyadükü, yeni Haliç köprüsü yaklaşım viyadükü Batı , yeni Haliç köprüsü Doğu , yeni haliç köprüsü yaklaşım viyadükü Doğu No.1 , yeni Haliç köprüsü yaklaşım viyadükü Doğu No.2 , Ortaköy viyadükü V408, Ortaköy viyadükü C409.'' 
     
</TEXT>
</DOC>
