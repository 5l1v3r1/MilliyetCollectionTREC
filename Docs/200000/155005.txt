<DOC>
<DOCNO> 155005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/yasam/ayas.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunus'u pompa yuttu 
</HEADLINE>
<TEXT>

Henüz sekiz yaşındaydı Yunus Baran. Oynarken DSİ'nin sulama kanalına düştü. Kanalın motorlu pompası suyu çekince, minik Yunus feci şekilde can verdi... 
     TESLİME TOSUN, ALİ KÖSE DHA 

     Antalya, Yeşilbayır'da oturan ilköğretim 2. sınıf öğrencisi henüz sekiz yaşındaki Yunus Baran, dün sokakta top oynarken beldenin ortasından geçen DSİ'ye ait sulama kanalına düştü. 
     Kanaldan akan suyun içinde bir süre çırpınarak kurtulmaya çalışan küçük Yunus, ardından suyu tarlalara aktarmada kullanılan motorlu pompanın çekim gücüne kapıldı. Pompa tarafından, çapı 35-40 santim, boyu de 5 metre olan borunun içine çekilen küçük Yunus, ağzında koruyucu bulunmayan borunun dirsek bölümünde, kafası ve vücudunun bir bölümü parçalanarak feci şekilde can verdi. 
     
     'Tek koruma yok' isyanı 
     Küçük Baran'ın cesedi, borudan saatler sonra çıkarılabildi. Korkunç kazayla ilgili Savcı Cafer Tüfekçi'ye ifade veren görgü tanığı ve küçük Yunus'un amca oğlu Botan Baran ise, olayı şöyle anlattı "Amcamın çocukları Yunus ve Mehmet'le kanalın kenarında oynuyorduk. Yunus, köprünün yanındayken suya düştü. Hızla akan sudan çıkmaya çalıştı. O kanalın içinden sürüklenirken, kenardan yürüyerek onu izledik ama pompanın yanına geldiğimizde boru Yunus'u bir anda içine çekti." 
     İnanılmaz ölümün ardından Baran ailesi, her yıl en az 5 - 6 can aldığını iddia ettikleri kanalın üzerinin kapatılması gerektiğini belirterek, "En azından kenarına korkuluk yapılmalı" diye isyan etti. Pompayı kuran Cengiz Köse'nin öldüğü kaydedilirken, olayla ilgili soruşturma başlatıldı. 
     

</TEXT>
</DOC>
