<DOC>
<DOCNO> 197289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sonspo11.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatyaspor Teknik Direktörü Sezonun en iyi maçını oynadık 
</HEADLINE>
<TEXT>

     Malatyaspor Teknik Direktörü Ziya Doğan, Gaziantepspor karşısında sezonun en iyi maçını oynadıklarını, bir tek golün eksik olduğunu söyledi. 
     Genellikle farklı skorla kazandıkları maçlarda bile eksikleri olduğunu belirten Doğan, bugün yenemediklerini, ama tarihi bir farkı kaçırdıklarını savunarak, şöyle dedi 
     ''Sezonun en iyi maçını oynadık. Bir tek gol eksikti. Ancak yıllardır büyük takım olma hayaliyle hazırlanan Gaziantepspor'u sahasına hapsettik ve belki de 10 net pozisyon kaçırdık. Pozisyon üretmek güzel, kaçırmak kötü, ama bu konuda eksiğimiz var. Bu takım normal Anadolu takımı bütçesi ile oluşmuş, ama çok büyük işler başarıyor. Futbolcularımı tebrik ediyorum. Bu takım bugün futbolun gerektiği her şeyi sahaya yansıttı.'' 
     
     GAZİANTEPSPOR CEPHESİ 
     Gaziantepspor Teknik Direktörü Nurullah Sağlam ise zor bir mücadele olacağının önceden belli olduğunu söyledi. 
     Bu karşılaşmanın Anadolu derbisi olduğunu belirten Sağlam, hem geçen yıl hem de bu yılın başarılı iki takımının karşı karşıya geldiğini kaydetti. 
     Malatyaspor'un kendi sahasında çok baskılı ve etkili oynayan bir takım olduğunu ifade eden Sağlam, şöyle konuştu 
     ''Biz de deplasmanda iyi oynayan bir takımız. Malatyaspor da zaman zaman pozisyon buldu. Eğer biz, kontra atağa çıktığımızda ayağa net paslar atabilseydik, buradan golle dönebilirdik. Lazio maçı öncesinde, bizim için bir puan moral oldu. Malatyaspor iç sahada bu yıl 6 maçını kazanmış bir takım. Buradan ilk puan alan biz olduk. Bunu da takımım adına başarı diye düşünüyorum.'' 
     
</TEXT>
</DOC>
