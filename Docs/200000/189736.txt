<DOC>
<DOCNO> 189736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sontur27.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kore şehitleri aileleri, G.Kore yolunda 
</HEADLINE>
<TEXT>

     Kore'de şehit olan Türk askerlerinin ailelerinden oluşan bir grup, Kore-Türkiye Dostluk ve İşbirliği Derneği'nin organizasyonuyla, yakınlarının mezarlarını ziyaret etmek amacıyla Güney Kore'ye hareket etti. 
     Derneğin Beyoğlu'ndaki merkezi önünde düzenlenen uğurlama töreninde konuşan Dernek 2. Başkanı John Kim, ülkesini ziyaret etmek isteyenler arasından, özellikle daha önce hiç Güney Kore'ye gitme imkanı bulamayanların seçildiğini belirtti. Kim, şehit yakınlarının, şehitlik ziyaretinde bulunacaklarını ve yakınlarının kabirleri başında dua edebileceklerini söyledi. 
     Dernek Başkanı Ali Kibar da, şehit yakınlarının Güney Kore'yi uzun uzadıya görebilecekleri bir program hazırladıklarını ifade ederek, 20 kişilik kafileye ''iyi yolculuk'' dileğinde bulundu. 
     Şehit yakınlarından oluşan kafilenin ulaşım ve konaklama masrafları Hyundai ve LG firmalarınca karşılanacak. Bir hafta sürecek ziyaret boyunca, Güney Kore'nin başkenti Seul'un yanı sıra İstanbul'un kardeş kenti olan Pusan şehri de gezilecek. 
     Uğurlama töreninde İstanbul Büyükşehir Belediyesi Kent Orkestrası bir konser verirken, Güney Kore'den gelen Samulnori adlı halkoyunu topluluğu da bir gösteri sundu. 
     Çok sayıda Kore gazisinin de katıldığı tören, kafilenin otobüslere binip Atatürk Havalimanı'na uğurlanmasıyla sona erdi. 
     
</TEXT>
</DOC>
