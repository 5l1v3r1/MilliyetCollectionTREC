<DOC>
<DOCNO> 158640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/24/yasam/yas07.html </URL>
<DATE> 2003/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Birisi çaldı, Zeliha düştü 
</HEADLINE>
<TEXT>

İzmir'de demir kapağı çalınan yağmur kanalına düşen genç kız ölümden döndü 
     TAYLAN YILDIRIM İzmir DHA 

     İzmir'in Örnekköy ilçesinde basit bir hırsızlık az kalsın can alıyordu. Mehmet Ali Lahur Ticaret Meslek Lisesi hazırlık sınıfında okuyan Zeliha Doğramacı 15 , önceki gün okul çıkışı, babaannesi Saadet Doğramacı'nın 7504. Sokak'taki evine gitti. Babaannesinin evinde kuzeni Ferit Yıldırım'la ders çalışan Doğramacı, gece saat 23.00 sıralarında da eve dönmek için yine kuzeniyle yola çıktı. Ancak yolda başına olmadık bir kaza geldi. 
     Doğramacı, yaklaşık iki hafta önce demir kapağı çalınan bir metre derinliğindeki yağmur kanalını gece karanlığında fark edemeyerek içine düştü. 
     Kafasını betona çarparak baygınlık geçiren genç kız, kuzeni ve çevreden yetişen vatandaşlarca hastaneye kaldırıldı. 
     
     Anne Dava açacağım 
     Kolundan ve bacaklarından yaralanan, yüzü moraran Doğramacı, "Sokak karanlıktı, birden düştüm. Sonrasını hatırlamıyorum. Daha önce de aynı yere iki kişi düşüp yaralanmış" dedi. Anne Zarife Doğramacı ise, belediye hakkında dava açacağını söyleyerek, "Sokak sakinleri belediyeye başvurmalarına rağmen bir önlem alınmadı" diye konuştu. 
     
     

</TEXT>
</DOC>
