<DOC>
<DOCNO> 156020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sontur11.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
5 yıldızlı taksi hizmeti Bursa'da... 
</HEADLINE>
<TEXT>

     Bursa'da ''kaliteli taksi hizmeti vermeyi ana ilke edinen'' bir grup taksici, ''Taksiland'' adını verdikleri sistemle, müşterilerine alışılagelmiş hizmetlerin ötesinde imkanlar sunuyor. 
     Taksiland Koordinatörü Tuncay Seçkin, Fethiye Mahallesi'nde açılan Taksiland'da, güvenlik soruşturmasından geçirilmiş, tek tip kıyafetli, günlük sakal tıraşını olmuş sürücüler, temiz ve periyodik bakımları düzenli yapılmış araçlar ile hizmet verdiklerini belirtti. 
     Taksiland'ın müşteri memnuniyetinin yanı sıra sürücülerin yaşadıkları sorunları da en aza indirmek amacıyla hayata geçirildiğini anlatan Seçkin, sisteme üye araçların, müşterilerin randevulu olmak kaydıyla, taksi hizmetinin ötesindeki ihtiyaçlarına da yanıt verdiklerini vurguladı. 
     Seçkin'in verdiği bilgiye göre, üye müşteriye, kendisi ya da misafiri için istediği yerden ve istediği saatte araç tahsis edilirken, müşteri günün her saati bebek koltuklu taksi talebinde bulunabilecek. 
     Müşteri, günün 24 saati, acil durumlarda yazıhaneyi arayarak ya da araçlarda yolculuk ederken Turkcell, Telsim, Aria, Aycell hatları için kon tür satın alabilecek, yazıhanede bulunan çeşitli markalardaki telefonların araç şarj cihazlarından, önceden talep edip yolculuk boyunca yararlanabilecek. 
     Günün herhangi bir saatinde uyandırılmak isteyen müşteri telefonla uyandırılırken, araç istediği saatte kapısında hazır olacak. Müşteriler, önceden haber vermek kaydıyla ''Günlük Gazeteli Taksi'', film ve baskı ücretini ödemek kaydıyla da ''Fotoğraf Makinalı Taksi'' hizmetinden yararlanabilecek. 
     Müşteri araçlarda seyir halindeyken, acil ihtiyaçlarında, döviz, borsa, son dakika gelişmeleri, uçak iniş kalkış saatleri gibi bilgilere internetten ulaşılarak, kendilerine bilgi verilecek. 
     Kendi araçları yolda kalan müşterilere taksi hizmetinin yanı sıra araçları için yardım da yapılırken, alkollü müşteriye ''yedek şoför hizmeti'' verilerek evlerine güvenle gitmeleri sağlanacak. 
     
     REHBER HİZMETİ DE VAR 
     Taksiland, Bursa ve ilçelerinde turistik gezi yapmak isteyen yabancı turistlere de, özel rehber kitaplar eşliğinde ''Bursa'yı adım adım bilen, iyi derecede Bulgarca, Rusça, orta derecede Almanca, Arapça ve anlaşabilecek düzeyde İngilizce bilen'' şoförlerle hizmet verecek. 
     Merkezde bulunan faks cihazına, müşterilerin bilgisi dahilinde gelecek fakslar, kısa sürede bildirilen adrese ulaştırılacak. 
     Tuncay Seçkin, bu hizmetlerden yararlanacak kişilerin ''Taksimetre ücreti'' dışında ek bir ücret ödemeyeceklerini vurguladı. 
     
</TEXT>
</DOC>
