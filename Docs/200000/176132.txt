<DOC>
<DOCNO> 176132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/soneko04.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Alternatif yakıtta LPG'den sonra CNG geliyor 
</HEADLINE>
<TEXT>

     Avrupa Birliği AB ülkelerinde araçlarda yakıt olarak kullanılması teşvik edilen sıkıştırılmış doğalgazın CNG Türkiye'de de yaygınlaşması için çalışmalar yapılıyor. 
     Teksergaz Genel Müdürü Haldun Benderlioğlu, Avrupa'da doğalgazın konutlarda ve sanayideki kulanımına paralel olarak araçlarda da kullanımının hızla arttığını söyledi. 
     Bunda doğalgazın rezervlerinin uzun dönemli ve petrole oranla daha güvenli bir kullanıma imkan vermesinin büyük rol oynadığını belirten Benderelioğlu, toplumdaki gelişen çevre bilincinin LPG'ye ve diğer yakıtlara göre daha çok çevre dostu olan CNG'yi ön plana çıkardığını kaydetti. 
     Dünyada 2 milyondan fazla araçta yakıt olarak CNG'nin kullanıldığını belirten Benderlioğlu, son yıllardaki artışla CNG kullanan araç sayısının İtalya'da 370 bin, ABD'de 111 bin 769, Brezilya'da 3 bin 290, Ukrayna'da ise 75 bine çıktığını, ülkemizde ise bu rakamın halen yüzlerle ifade edildiğini kaydetti. 
     Benderlioğlu, Avrupa Komisyonu'nun AB üyesi ülkelerde alternatif yakıt kullanımı için aldığı eylem planı uygulama kararları kapsamında, CNG kullanımının desteklendiğini belirterek, ''Birçok Avrupa kentinde CNG istasyonu sayısı hızla artıyor. Ülkemizde de vergi yükünün ağır olmasına karşın trendin giderek CNG lehine dönmesi nedeniyle, son aylarda istasyon kurma girişimleri hızlandı'' dedi. 
     Birçok ülkede CNG'ye vergi muafiyeti ve çeşitli kullanım teşvikleri yapılmasına karşın Türkiye'de bu konuda henüz bir gelişme olmadığını ifade eden Benderlioğlu, şöyle konuştu 
     ''İngiltere'de akaryakıtta yüzde 10-15 oranında vergi artışına karşın, CNG'de yüzde 30'a varan vergi indirimi uygulanmaktadır. Almanya'da önümüzdeki 5 yıl içinde 16 bin civarında CNG istasyonu kurulması planlanıyor. Türkiye'de vergi dışında en büyük dezavantaj ise araçlarda CNG dönüşümünün yaklaşık 1000 euroya yapılması. LPG'ye göre daha ekonomik ve çevre dostu olan CNG aracın motorunu da koruyor. Yanma verimi yüksek olan bu yakıt iyi bir kalkış ve sessiz bir çalışma sağlar. CNG temiz yanma özelliği nedeniyle motoru yıpratmaz ve bakım giderlerini azaltır.'' Benderlioğlu, Türkiye'de CNG üzerine konulan vergilerin maliyetten yüksek olduğunu belirterek, ''1 metreküp CNG 909 bin lira, ancak bunun 508 bin lirası ÖTV ve 18 KDV uygulanıyor. Buna rağmen litresi 950 bin lira olan LPG'li bir araç 1 kilometrede 130 bin, CNG'li araç ise 90 bin lira harcıyor'' diye konuştu. 
     Haldun Benderlioğlu, bu vergilere rağmen halen LPG'ye göre yüzde 30 avantajlı olan CNG'nin kullanımının artırılması için devletin vergi indiriminde bulunması ve diğer ülkelerdekine benzer teşvikler yapması gerektiğini söyledi. 
     
</TEXT>
</DOC>
