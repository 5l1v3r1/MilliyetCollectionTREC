<DOC>
<DOCNO> 167680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sontur17.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye tepkiler büyüyor... 
</HEADLINE>
<TEXT>

     ABD'nin, Kuzey Irak'taki 11 Türk askerini "çirkin" şekilde gözaltına almasına tepkiler büyüyor. Anamuhalefet partisi CHP'nin yanısıra, diğer siyasi partiler bir yandan Hükümet'e yüklenirken, diğer yandan da ABD'ye olan tepkilerini dile getiriyor. Sert tepki verenlerden DYP Genel Başkanı Mehmet Ağar, Başbakan Erdoğan'ın "nota verilmesi" ile ilgili sözlerine atıfta bulunarak "Durum notayı aştı, ültimatom verilmeli" dedi. ANAP'tan ise "Seferberlik ilan edilmeli" sesleri yükseldi... 
     
     CHP BÖYLE BİR OLAYDA ÜLKE SAHİPSİZ KALMIŞTIR 

     CHP Grup Başkanvekili Mustafa Özyürek, Irak'ta Türk askerlerinin gözaltına alınması nedeniyle Başbakan ve bakanların gezilerini derhal iptal etmesi ve Cumhurbaşkanı'nın başkanlığında Bakanlar Kurulu'nun toplanması gerektiğini söyledi. 
     Özyürek, 11 Türk askerinin esir alındığı gün, Başbakan Tayyip Erdoğan'ın Samsun'da içme suyu tesisleri, Ankara'da da park açılışı yaptığını Dışişleri Bakanı Abdullah Gül'ün de Kayseri'de bulunduğunu kaydetti. Özyürek, Başbakan Erdoğan'ın bugün de Ankara dışında gezide bulunduğunu hatırlatarak, şöyle devam etti 
     ''Cumhuriyet tarihinin hiçbir döneminde, Türk askerleri esir alınmamıştır. Böylesine vahim bir olayı önemsemeyen bu hükümetin yönetiminde, ülke sahipsiz kalmıştır. 
     Başbakan, bakanlar, gezilerini derhal iptal etmeli, Cumhurbaşkanı'nın başkanlığında Bakanlar Kurulu toplanmalı, Genelkurmay ve MİT'le de koordinasyon sağlanarak gerekli her türlü önlem alınmalıdır. Türk halkı, askerlerimizin esir kalma süresi uzadıkça büyük bir endişe ve tepki içindedir. 
     CHP olarak hükümeti göreve davet ediyoruz. Hükümet görevini yapmadığı takdirde, TBMM'de gensoru dahil bütün denetim mekanizmalarını harekete geçirmeye kararlıyız.'' 
     
     SİYASİ PARTİLERDEN SERT DEMEÇLER 

     ABD'nin Türk askerlerini gözaltına almasına CHP'nin yanı sıra diğer siyasi partilerden de sert tepkiler geldi. DSP Genel Başkanı ''ABD, şimdiye kadar böylesine terbiyeden yoksun, tahrik edici bir tavır almamıştı'' derken, Eski Dışişleri Bakanı ve YTP Genel Başkanı İsmail Cem "Olay, diplomasi tarihinde, hatta belki de askerlik tarihinde rastlanmadık bir şekilde gelişti. MGK derhal toplanmalı" dedi. DYP Genel Başkanı Mehmet Ağar ise Başbakan'ın "Nota verilmesi" ile ilgili sözlerine atıfta bulunarak, "Notanın ötesine taşan bir durum, ültimatom verilmeli" dedi. 
     ANAP, MHP, SP, SHP'den de "ABD'ye sert şekilde yanıt verilmeli" ortak görüşü yükseldi. 

     
</TEXT>
</DOC>
