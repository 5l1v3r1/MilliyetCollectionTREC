<DOC>
<DOCNO> 161411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/yazar/pulur.html </URL>
<DATE> 2003/06/06/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Kavganın biteceğine inansak... 
</HEADLINE>
<TEXT>

     Ama inanmıyoruz, çünkü bu kavganın asıl nedeni türban, başörtüsü değildir. Tanzimat’tan, Meşrutiyet’ten sürüp gelen, Cumhuriyet’in ilk yıllarında "Ben buradayım " diyen Serbest Fırka olayı, yani gerici, ilerici kavgası, irticanın çağdaşlığı kabul edemeyişidir. 
     
     BU kavga demokrasiyle birlikte sürüp gider, dini siyasete alet eden siyasetçi, sonunda "türban"ı seçmiştir, kavga şimdi bununla verilecektir. 
     Yarın bütün okullarda "türban" zorunlu hale getirilse dahi, bu kavga bitecek midir 
     Bize göre, hayır 
     Zira maksat, türban kavgası değildir, meselenin temelinde yatan ve ısrarla saklanan, ya da bazılarının saklamak gereğini bile duymadığı "şeriat kurallarıyla devleti ve toplumu yönetmek isteyen" bir ideolojidir. 
     
     BAKIN, Tarhan Erdem’in MİLLİYET’te yayımlanan araştırmasını bile beğenmiyorlar. Oysa bu araştırma, sonuçları bakımından, "türban"a en hoşgörülü bakan, ya da öyle baktığı izlenimi veren bir araştırmaydı bunu bile hoşgörüyle karşılamadılar, kullandıkları üslup ve seçtikleri sözcükler, bir araştırmaya bile hangi seviyeden baktıklarını gösteriyor. 
     
     ELBETTE herkes, her araştırmayı beğenmek, ya da onunla mutabık olmak zorunda değildir, bizim de 30 yıllık dostumuz Tarhan Erdem’le uyuşamadığımız noktalar vardır. 
     Mesela Tarhan Erdem, Taha Akyol’un "Türban irtica simgesi midir " sorusuna "Genelleme yapmak mümkün görülmüyor" cevabını verirken, niçin madalyonun bir yanını görmüştür. 
     Körfez depreminden sonra, türbanlı olduğu için okula alınmayan kızlara, "Depremin sebebi laiklerdir" dercesine, "7.4 yetmedi mi " diye pankart açtıran, irtica değil de nedir 
     
     TARHAN Erdem’in başında bulunduğu araştırmalar, her zaman güvenilir bulunmuştur, ama O’nun kişisel tahminleri için her zaman aynı şeyi söylemek mümkün değildir. Mesela "ikinci tezkere"nin Meclis’ten geçmediği gün, televizyonlarda "Yandık, bittik, mahvolduk, dolar pazartesi üç buçuk milyon liraya fırlar " diye feryat eden malum koroya, o da katılmıştı, doların hali şimdi ortada... Hatta biz, Sayın Tarhan Erdem için "sizi onlardan ayırmak istiyoruz" diye bir not da düşmüştük, bilmem hatırlar mı Bu notu düştük diye bizi eleştiren, "Hata yaptın " diyen ortak dostlarımız bile çıkmıştı. 
     
     BAŞTA türban, bu konularda anlaşamayacak mıyız 
     Salı günü Meclis’te konuşan Kültür Bakanı Erkan Mumcu, Nazım Hikmet’i anlatıyor, hem de "En büyük Türk şairlerinden biri..." diyerek... 
     O kadar doğru şeyler söylüyordu ki "Nazım Hikmet’i değil kendimizi, Necip Fazıl’ı değil kendimizi, Mehmet Akif’i değil kendimizi tartışıyoruz..." diyordu. "Bırakalım, bu peşin karşıtlığı " diyordu. 
     Duyduklarımıza inanamadık, desek yalan olmaz, lakin gerçek karşımızdaydı, ekrandaydı, canlı yayındaydı. Eğer Sayın Bakan o konuşmasının bir örneğini bize gönderirse, özetler sizlere de duyururuz. 
     Politikacı milleti bu, insana "Bu ne perhiz, bu ne lahana turşusu " da dedirtir. 
     
     

</TEXT>
</DOC>
