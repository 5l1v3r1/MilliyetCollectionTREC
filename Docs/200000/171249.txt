<DOC>
<DOCNO> 171249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/dunya/adun.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce kapıyı çaldılar 
</HEADLINE>
<TEXT>

   Amerikan askerleri, Musul'da Uday ve Kusay Hüseyin'in kaldığı eve kapıyı çalarak girdiler. İkinci katta Saddam'ın oğulları yoğun ateş açarak dört askeri yaraladı 

Saddam'ın oğulları, ağır makineli tüfek ateşiyle desteklenen ikinci saldırıyı da püskürtünce, bu kez helikopterlerden yardım istendi. Direnişi tanksavar füzeleri bitirdi 
      DIŞ HABERLER SERVİSİ 

   
   Irak'taki Amerikan birliklerinin komutanı Tuğgeneral Ricardo Sanchez, dün bir basın toplantısı düzenleyerek, önceki gün Musul'da yapılan ve Saddam Hüseyin'in oğulları Uday ve Kusay'ın öldürülmesiyle sonuçlanan operasyon hakkında bilgi verdi. ABD birliklerinin yoğun direnişle karşılaştığı 6 saatlik operasyon şöyle gerçekleşti 
   Pazartesi gecesi Musul'daki ABD birliklerine, Uday ve Kusay'ın, Saddam'ın kuzeni Navaf El Zeydani Muhammed'ın evinde olabileceği bilgisi ulaştı. Salı sabahı yerel saatle 10.00'da 101. Hava İndirme Tümeni'nden 200 asker, üç katlı binayı kuşattı, kapıyı çaldı. Yanıt alamayan Amerikan askerleri, binaya girdi. Hedef, Uday ve Kusay'ın bulunduğu tahmin edilen ikinci kattı. Askerler binaya girer girmez, kale gibi korunduğu anlaşılan ikinci kattan ateş açıldı. Üç Amerikan askeri, ikinci kata ulaşmaya çalışırken, bir asker de bina dışında yaralandı. Böylece Amerikan birliklerinin ilk saldırısı püskürtüldü. 10.45'teki ikinci saldırıda binaya makineli tüfek ve roket ateşi açıldı. 11.22'de binaya girme hazırlıkları tekrar başladı. Delta Gücü'ne bağlı helikopterler ve tanklar da operasyona katıldı. Bina, yoğun ateş altında kaldı. Bir kez daha binaya giren Amerikan askerleri, ikinci kattan yine ateş açılması üzerine bir kez daha geri çekilmek zorunda kaldı. Binaya 10 adet TOW tanksavar füzesi atıldı. Askerler 3. kez binaya girdi. Bu kez direniş yoktu. İkinci katta bulunan üç kişinin öldüğü anlaşıldı. Binaya üçüncü denemelerinde girmeyi başaran ABD askerleri, ayakta kalan son kişi olduğu ve ateşe devam ettiği belirtilen, Kusay'ın 14 yaşındaki oğlunu da öldürdü. 6 saat süren operasyon sonucu, saat 15.50'de binadaki cesetler çıkarıldı. Cesetlerden ikisinin Uday ve Kusay Hüseyin'e ait olduğu anlaşıldı. Tuğgeneral Sanchez, dünkü basın toplantısında Uday ve Kusay Hüseyin'in TOW atışlarıyla öldürüldüğünü açıkladı. 
   
   ...Sonra füze yağdırdılar    Altı saat süren operasyonda, Uday ve Kusay'a öldürücü darbe, Amerikan Humvee'lerinden atılan tanksavar füzelerinden geldi. ABD askerlerinin, operasyonun düzenlendiği binadan iki kez püskürtülmesi üzerine, tanksavar füzeleri devreye sokuldu. Binaya atılan 10 füzenin, duvarları delip girdikleri odalarda patlaması sonucu ortaya çıkan binlerce derecelik ısı her şeyi yaktı ve direnişi bitirdi. Binaya rahatça giren Amerikan askerleri, yanmış cesetlerle karşılaştı. 
   
   Cesetleri de sorun oldu    DIŞ HABERLER SERVİSİ 

   Irak'ın devrik lideri Saddam Hüseyin'in iki oğlunu öldüren Amerikan ordusu, bu kez de Irak halkını, ölenlerin Uday ve Kusay olduğuna inandırma çabasında. Dün, ABD'li yetkililerin, Saddam Hüseyin'in oğullarının cesetlerini kamuoyuna göstermeyi düşündüğü açıklandı. İki cesedin, Irak yerine Amerika'da gömülmesi de gündemde. 
   Yıllardır Uday ve Kusay hakkında anlatılan ürkütücü şiddet, işkence, tecavüz öykülerini dinleyen Irak halkı, Baas rejiminin Saddam'dan sonra gelen en önemli iki isminin öldüğüne inanmakta güçlük çekiyor. Iraklılar, özellikle, Saddam Hüseyin'in iki oğlunun birlikte saklanmasına izin vermeyeceğini düşündükleri için, iki kardeşin birlikte öldürülmüş olabileceğine inanamıyor. 
   ABD'li Tuğgeneral Ricardo Sanchez, bir basın toplantısı düzenleyerek, Uday ve Kusay'ın kimliklerinin, Saddam rejiminin önemli isimlerinden dört kişi tarafından teşhis edildiğini, ayrıca yapılan diş incelemesinde, Uday'ın diş kayıtlarının cesedindeki dişlerle yüzde 90, Kusay'ın kayıtlarının ise yüzde 100 tuttuğunu açıkladı. Sanchez, Uday'ın cesedinde, yıllar önce uğradığı suikast girişiminden kalan yaraların bulunduğunu da söyledi. 
   
   
   
</TEXT>
</DOC>
