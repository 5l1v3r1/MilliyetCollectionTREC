<DOC>
<DOCNO> 187056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sonspo03.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Inter'den Cuper'e son bir şans.. 
</HEADLINE>
<TEXT>

     İtalya Birinci Ligi takımlarından FC Inter Kulübü'nün Başkanı Massimo Moratti'nin, Milano'da kurmaylarıyla yaptığı toplantıdan, teknik direktör Hector Cuper'e ültimatom kararı çıktı. 
     Başkan Moratti, toplantı sonrası yaptığı açıklamada, Cuper'in şimdilik göreve devam edeceğini, ancak artık başarısızlıklara da tahammüllerinin kalmadığını söyledi. 
     FC Inter Başkanı Moratti, Milano'daki toplantı sonrasında gazetecilere yaptığı açıklamada, ''Cuper görevine devam edebilir, sorun değil. Hatalarını telafi edecektir. Bu zaten onun görevidir. Bir maçta hata yapılabilir. Ama bundan sonra böyle olmamalı'' diye konuştu. 
     
     OYUNCU DEĞİŞİKLİKLERİ 
     Başkan Moratti, Milano derbisi sırasında, Cuper'in yaptığı oyuncu değişikliklerinden de memnun olmadığını vurguladı. 
     Moratti, Van Der Meyde ve Kily Gonzales'in oyundan alınmaları konusunda Cuper'e olan tepkisini de şu sözlerle dile getirdi 
     ''Cuper 2 yıldır benden orta alanda kanatlara takviye istiyordu. Ben sana istediğin oyuncuları almışım, ama sen en önemli maçta onları oyundan alıyorsun. Bunu anlamam mümkün değil.'' Moratti'nin bu açıklamaları, İtalyan medyası tarafından Cuper'i kovma işleminin şimdilik ertelenmesi olarak yorumlandı. İtalyan basını, bundan sonra Cuper'in üzerinde Zaccheroni gölgesinin yoğun bir şekilde kendisini hissettireceği de ifade etti. 
     İtalyan medyası, 3-1'lik derbi hezimetinin ardından, Inter'de Cuper'in görevine son verilerek, teknik direktörlük görevinin Alberto Zaccheroni'ye verileceğini ileri sürmüştü. 
     
</TEXT>
</DOC>
