<DOC>
<DOCNO> 185390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sontur24.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti Grup Başkanvekili Gerekirse seçim kararı alabiliriz'' 
</HEADLINE>
<TEXT>

     AK Parti Grup Başkanvekili Salih Kapusuz, ''Dün bu konuda karar veren YSK, bugün özür dilerim, yanlış yaptım deme hakkını kendinde göremez'' dedi. 
     Kapusuz, TBMM'de gazetecilerle sohbet ederken, Yargıtay'ın DEHAP yöneticileri hakkında verdiği kararı değerlendirdi. ''Millet iradesinin tam ve net olarak tecelli ettiği'' 3 Kasım seçimleri üzerinde hiçbir ihtilafın olmadığını belirten Kapusuz, seçim sonuçlarını kimsenin görmezden gelemeyeceğini savundu. 
     ''YSK hata yaptı mı '' sorusunu yanıtlayan Kapusuz, ''Hatalı aramaktan yana değilim ama dün bu kararı veren YSK, bugün özür dilerim, yanlış yaptım deme hakkını da kendinde göremez'' görüşünü kaydetti. 
     Siyasi partilerle ilgili bilgilerin doğruluğunu denetlemenin Yargıtay Cumhuriyet Başsavcısı'nın görevi olduğunu hatırlatan Kapusuz, ''Hata aranacaksa bu süreç iyice irdelenmeli ve nerede hata yapıldığı görülmelidir'' dedi. 
     Kapusuz, ''Ortaya çıkan durum, DYP'nin savunduğu gibi tam kanunsuzluk hali mi '' sorusuna karşılık ''birileri suç işledi diye 70 milyon cezalandırılamaz'' dedi. Kapusuz, halkın vermediğini başka yollarla almak isteyenlerin bulunduğunu, herhangi bir değişme, gelişme veya ortamı istenmeyen bir noktaya götürme arzusu doğması halinde hiç tereddüt etmeden seçim kararı alabileceklerini, ancak bugünkü ortamda seçimi gerektirecek bir durumun olmadığını söyledi. 
     Hiçbir siyasi partinin seçimlerin yenilenmesini istemediğini, halkın kendilerine nasıl baktığını çok iyi bildiğini anlatan Kapusuz, AK Parti olarak seçimden çekinmediklerini ve yapılacak bir seçimde halktan daha fazla teveccüh göreceklerine olan inancını dile getirdi. 
     

     
</TEXT>
</DOC>
