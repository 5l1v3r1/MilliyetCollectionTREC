<DOC>
<DOCNO> 191359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sondun05.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Onbinler Irak için yürüdü 'Usame Bin Rumsfeld ..' 
</HEADLINE>
<TEXT>

     ABD'nin başkenti Washington'da, Beyaz Saray'a doğru protesto yürüyüşü düzenleyen onbinlerce Amerikalı, ABD yönetiminin Irak politikasını protesto etti. 
     Ellerinde ABD askerlerinin Irak'tan çekilmesini isteyen pankartlar taşıyan göstericiler, Washington Anıtı'nın önünde biraraya geldikten sonra Beyaz Saray'a doğru yürüyüşe geçtiler. 
     Gösteriyi ortak düzenleyen Barış ve Adalet İçin Birleşildi ile Uluslararası ANSWER Savaşı ve Irkçılığı Durdurmak için Şimdi Harekete Geçin örgütlerinin yetkilileri, 145 kentten gelen 100 bin kişinin gösterilere katılarak kendilerine destek verdiklerini öne sürerlerken, caddelerde görev yapan polisler ise göstericilerin sayısının 20-30 bin arasında olduğunu belirttiler. 
     ANSWER örgütü sözcüsü Brian Becker, düzenledikleri gösterinin amacının ABD Başkanı George W. Bush'a, ABD yönetimi 'zemin kaybederken' kendilerinin kazandığı mesajını vermek olduğunu kaydetti. 
     Barış eylemcileri ve Irak'ta görev yapan Amerikan askerlerinin aileleri basına yaptıkları açıklamalarda, Irak'ta giderek artan asker kayıplarının ve aylarca süren sessizliğin ABD'de savaş karşıtı hareketin canlanmasını teşvik ettiğini dile getirdiler. 
     Bir festival havasında geçen gösteriler sırasında göstericilerin caddelerde ''İşgali sona erdirin. Şimdi onları eve getirin'' şeklinde şarkılar söyleyerek sloganlar attıkları gözlendi. Kimi göstericilerin çocukları ve köpekleriyle katıldıkları yürüyüş sırasında, ''Usame Bin Rumsfeld'' yazılı tişörtler satan bir kişinin ABD Savunma Bakanı Donald Rumsfeld'i Usame Bin Ladin'e benzeterek protesto ettiği ve bazı göstericilerin ellerinde, üzerlerinde ''Kitle İmha Silahları Bir sürü sıcak hava'' yazılı pembe renkte balonlar taşıdıkları dikkati çekti. 
     
</TEXT>
</DOC>
