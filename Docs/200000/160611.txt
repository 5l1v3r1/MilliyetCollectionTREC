<DOC>
<DOCNO> 160611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sontur06.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Org. Özkök ''AB, PKK-KADEK'i destekliyor...'' 
</HEADLINE>
<TEXT>

     Genelkurmay Başkanı Orgeneral Hilmi Özkök, Avrupa Birliği'nin AB , PKK ile aynı olan KADEK'i terör örgütleri listesine almamasının uluslararası platformda terörizme karşı ortak anlayışın geldiği noktanın önemli bir göstergesi olduğunu belirterek, ''Bu durum, terör eylemlerine devam eden KADEK terör örgütünün bugüne kadar yaptığı terör eylemlerine destek anlamına gelmekte, ve terör örgütünü cesaretlendirmektedir'' dedi. 
     Genelkurmay Başkanı Orgeneral Özkök, Kara Kuvvetleri Eğitim ve Doktrin Komutanlığı Başyurt Salonu'nda düzenlenen ''İpek Yolu-2003 General Amiral Semineri''nin açılışında konuştu. 
     Geniş katılımlı olarak icra edilen bu seminerin dünya barış ve istikrarının geliştirilmesi ile ilgili tartışmalara uygun bir fırsat sağlayacağını değerlendirdiğini ifade eden Orgeneral Özkök, salondakilerin halen milli ve çok uluslu organizasyonlarda aktif görev yaptıklarını, uluslararası mevcut güvenlik ortamı hakkında derin bilgi, tecrübe ve anlayışa sahip olduklarını vurguladı. 
     Orgeneral Özkök, güvenlik algılamalarını başında gelen terörizmin bugün uluslararası alanda en önemli sorunlardan biri olarak ortaya çıktığını belirterek, şöyle konuştu 
     ''Günümüzde güvenliğin askeri güç dengelerine dayandırılması anlayışından ziyade şiddet boyutu artan ve global bir tehdit haline gelen terörizme karşı caydırıcılığın sağlanması ön plana çıkmakta, diğer alanlarda da yeterli tedbirlerin alınması gerekmektedir. Bu hususun sağlanması için öncelikle terörizm konusunda ortak bir anlayışa ulaşılmasına ve bunun için de ülkelerin politik kararlılıklarını ortaya koyacakları uluslararası işbirliğinin gerekli olduğuna inanıyoruz.'' 
     
     TERÖRİZMİN TANIMININ YAPILMASI 

     Bugün terörizmle mücadelede global bir yaklaşımla çözümlenme yönünde çabaların yoğunlaştığı bir sürece girildiğine dikkati çeken Orgeneral Özkök, ''Tüm bu çalışmalar esnasında 11 Eylül saldırılarının dünya kamuoyunda derhal tedbir alınması ihtiyacı, ABD önderliğinde yürütülen harekat esnasında, terörizmin tanımının yapılmasını ikinci plana itmiş, bu durumda El Kaide ve uzantısı terör örgütlerine karşı derhal tedbir alınması, terörle mücadelenin ağırlık noktası olarak ortaya çıkmıştır'' diye konuştu. 
     Orgeneral Özkök, bu durumun NATO dokümanlarında, dünyadaki devlet destekli terörün azaldığı ancak İslamiyet adına hareket ettiğini iddia eden dini aşırıcılardan kaynaklanan terörizmin arttığı şeklinde ifade edildiğini belirterek, şöyle devam etti 
     ''Bu gelişmeler bazı ülkeler tarafından teröristlerin sadece dini aşırıcılar olarak algılanmasının ve bunun dışındaki terörizme karşı geçmişte olduğu şekilde yaklaşılmasını beraberinde getirmiştir. Bu nedenle terörizmin bir tanıma kavuşturulmasının ve BM nezdinde bir terör örgütleri listesi hazırlanmasının gerekli olduğu düşünülmektedir. 
     
     TERÖR EYLEMLERİNE DESTEK 

     11 Eylül saldırılarından sonra 30 bin civarında vatandaşımızın ölümüne veya sakat kalmasına neden olan PKK, yeni ismiyle KADEK terörüne karşı uluslararası platformda ortak bir yaklaşımın oluşacağını düşündük. Ancak, terörizmle mücadelede alınan tüm kararlara rağmen KADEK terörü konusunda uygulamaya geçirilen gerçekçi bir desteği göremediğimizi üzülerek ifade etmek istiyorum. 
     Türkiye'nin çabaları ile AB'nin PKK'yı terör örgütü listesine alırken kullandığı amblem yöneticileri dahil tüm kadroları, silahlı militanları ve bunların üslendikleri bölge legal platformlardaki uzantıları ve kullandığı medya PKK ile aynı olan KADEK'i terör örgütleri listesine almaması uluslararası platformda terörizme karşı ortak anlayışın geldiği noktanın önemli bir göstergesidir. Bu durum, terör eylemlerine devam eden ve halen 5 bin kadar silahlı militanın bir tehdit unsuru olarak elinde bulunduran KADEK terör örgütünün bugüne kadar yaptığı terör eylemlerine destek anlamına gelmekte ve terör örgütünü cesaretlendirmektedir. Uluslararası platformda terörle mücadelede çözümsüzlüğü de beraberinde getiren bu tür yaklaşımlara son verilmesinin Türkiye açısından hayati önemi haiz olduğunu bir kez daha vurgulamak istiyorum.'' Orgeneral Özkök, bugüne kadar terörle mücadele konusunda alınan kararların ülkelerin iç hukukuna yansıtılmamasının, terörle mücadele yöntemlerinin geliştirilmesine ve bir organizasyon teşkil edilmesine imkan tanımadığını ifade ederek, ''Bu nedenle öncelikle terörle mücadelede alınan kararlara uymayan devletlere ve uluslararası kuruluşlara uygulanacak yaptırımlar açıkça belirlenmelidir. Bunun için de öncelikle uluslararası hukukta terörizme yönelik boşlukların giderilmesi gerekmektedir. Türkiye, başta BM olmak üzere bütün platformlarda terörle mücadelenin güçlenmesi yönünde yürütülen çalışmaları desteklemektedir.'' 
     
</TEXT>
</DOC>
