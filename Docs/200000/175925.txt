<DOC>
<DOCNO> 175925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/soneko18.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Hem çiftçiyi rahatlattık, hem de 1 katrilyon kazandırdık 
</HEADLINE>
<TEXT>

     Devlet Bakanı Ali Babacan, çifçi borçlarının yeniden yapılandırılmasıyla bir yandan geniş bir kitleyi rahatlatırken, öte yandan kamuya da 1 katrilyon lira atıl kaynağı kazandırdıklarını belirterek, ''işte sosyal politika bu'' dedi. 
     Devlet Bakanı Babacan, çiftçi borçlarının yeniden yapılandırılmasına ilişkin düzenlediği basın toplantısında Ziraat Bankası Genel Müdürü Can Akın Çağlar ile birlikte soruları yanıtladı. 
     Borcunu kapatan veya yeniden yapılandıran çiftçilerden kaçının yeniden kredi kullandığı sorusunu Ziraat Bankası Genel Müdürü Çağlar cevapladı. Banka'ya borcu olan ve yeniden yapılandırmaya gitmeyen çiftçilere kredi kullandırılmadığını belirten Çağlar, yeni kredi kullanımı için bir çok çiftçinin borcunu peşin kapatma yoluna gittiğini, bu anlamda otokontrolun sağlandığını söyledi. 
     Bakan Babacan ise borçlarını zamanında ödeyen çiftçilerin sürekli kredi kullanabildiklerine işaret ederken, yeniden yapılandırma sonrası bunun daha da kolaylaştığını hatırlattı. 
     İlk açıklamada çiftçilerin toplam borç tutarının 3.2 katrilyon lira olarak açıklandığı, şimdi ise bu rakamın 1 katrilyon 495 trilyon lira olarak belirtildiğinin hatırlatılması ve bu farkın nereden geldiğinin sorulması üzerine de Çağlar, 3.2 katrilyon lira olarak görülen rakamın içinde temerrüt faizleri bulunduğunu ifade etti. 
     Bakan Babacan ise yüksek faizlerin olduğu bir dönemdeki temerrüt faiziyle 3.2 katrilyon liralık bir rakam bulunduğunu belirtti ve rakamlarda sorun bulunmadığını vurguladı. 
     
     ÇİFTÇİLERİN YÜZDE 45'İ PEŞİN ÖDEDİ 
     Ziraat Bankası Genel Müdürü Çağlar, yeniden yapılandırmaya katılan çiftçilerin yaklaşık yüzde 45'inin peşin ödeme yaparak borcunu kapatma yoluna gittiğini açıklarken, özellikle küçük çaplı borçlarda çiftçinin peşin ödemeyi tercih ettiğini vurguladı. 
     Bir gazetecinin yeniden yapılandırma öncesindeki hacizleri hatırlatarak, bu konumdaki çiftçilerin durumunu sorması üzerine de Çağlar, tüm haciz işlemlerinin durdurulduğunu açıklarken, ancak 2 aylık ek sürede de borcunu yeniden yapılandırmayanlar için haciz işlemimiz devam edeceğini ifade etti. 
     
     POPÜLİZM-SOSYAL POLİTİKA FARKI 
     Popülizmi eleştirdiği hatırlatılarak, popülizm ile sosyal politika arasındaki sınırı nasıl tanımlandığının sorulması üzerine ise Bakan Babacan, seçim öncesi pek çok partinin çiftçi borçlarını sileceğini açıkladığını kaydetti ve ''Popülizm bu'' diye konuştu. 
     Kendilerinin öncelikle borcunu zamanında ödeyenle ödemeyenler arasında bir adalet gözettiklerini söymleyen Babacan, ''Bizim yaptığımız bir af değil. Borcun ana parası, yaklaşık olarak tarım ürünlerini fiyatlarının arttığı kadar artmış oldu'' dedi. 
     Sonuçta 3.5 milyon insanın ''benim borcum var'' endişesinden kurtulduğunu kaydeden Babacan, ''Biz bir yandan geniş bir kitleyi rahatlatırken, öte yandan kamuya da 1 katrilyon lira atıl kaynağı kazandırmış oluyoruz. İşte sosyal politika bu'' diye konuştu. 
     Tarım Kredi Kooperatifleri'nin kamuya olan borcuna ilişkin olarak da Babacan, Tarım Kredi'nin Ziraat Bankası'na olan borçlarının yeniden yapılandırma rakamları içinde yer almadığını belirtti ve kanunda iki kuruluş arasında borç alacak ilişkisinin nasıl olacağının açık olduğuna işaret etti. 
     
     YENİDEN YAPILANDIMYA KATILANLAR KREDİ KULLANABİLİYOR 
     Yeniden yapılandırma sonrası kaç çiftçinin kredi kullandığının sorusuna karşılık ise Can Akın Çağlar, yeniden yapılandırmanın devam ettiğini, bunun için müracaatların sürdüğünü hatırlattı. 
     Şu anda gelen talepleri normal ticari faaliyetler çerçevesinde değerlendirdiklerini kaydeden Çağlar, yeniden yapılandırmaya katılan çiftçilerin kredi kullanmaya hak kazandığını belirti. 
     Öte yandan, İmar Bankası ile ilgili sorulara karşılık Bakan Babacan, Bankacılık Düzenleme ve Denetleme Kurumu'nun BDDK çalışmalarının sürdüğü ve bundan sonra açıklama yapılacağını belirterek, bu konuya girmek istemediğini belirtti. 
     Geçtiğimiz günlerde gerçekleştirilen fındık konulu toplantıya ilişkin bir soruyu da Babacan, fındıkla ilgili 5 bakan, ilgili bürokratlar ve Fiskobirlik yetkililerinin katıldığı bir toplantı yapıldığını kaydetti. 
     Babacan bu toplantı sonucunda Fiskobirlik yönetimine bundan sonra nasıl hareket etmeleri konusunda tavsiyelerini ilettiklerini sözlerine ekledi. 
     
</TEXT>
</DOC>
