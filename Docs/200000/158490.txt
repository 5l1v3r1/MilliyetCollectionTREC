<DOC>
<DOCNO> 158490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/soneko37.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Güçlü 1 Mayıs itibarıyla çiftçi borçlarını yeniden yapılandırıyoruz 
</HEADLINE>
<TEXT>

     Tarım ve Köyişleri Bakanı Sami Güçlü, 1 Mayıs tarihi itibarıyla çiftçi borçlarının yeniden yapılandırılacağını söyledi. 
     Bakan Güçlü, üç gün devam edecek olan Türkiye Ziraat Odaları Birliği Genel Kurulu'nun bugünkü bölümünde eleştirileri yanıtladı. 
     Güçlü, Ziraat Odaları Birliği'nin kuruluşunu yeniden organize eden kanun tasarısının Başbakanlığa gönderildiğini belirterek, ''bu kongreden sonra Başbakanlığa gönderilen kanun tasarısı üzerinde yeniden çalışılabilir. Daha kapsamlı hale getirilebilir. Çünkü Başbakanlık'taki tasarı 13 maddelik değişikliği içeriyor'' dedi. 
     Çiftçi zararlarının karşılanması konusunda mevcut yasaların yetersiz olduğuna dikkat çeken Bakan, bu konuda Tarım Ürünleri Sigorta Kanunu konusunda çalışmalar yaptıklarını söyledi ve bunu programlarına aldıklarını bildirdi. 
     Bakan Güçlü, çiftçi borçlarına ilişkin de şunları söyledi 
     ''En çok şikayet edilen konulardan çiftçi borçlarının yeniden yapılandırılması üzerinde çalışıyoruz. Bu nedenle 1 Mayıs tarihi itibarıyla borçlar yeniden yapılandırılacak. Bu yapılandırmada ana para artı faiz dikkate alınacak, faizin yüzde 50'si silinerek yapılandırma bu biçimde düzenlenecek. Ve yeni düzenlemenin önümüzdeki hafta içinde TBMM'ye gönderebileceğimizi siz de göreceksiniz.'' Hayvancılıkla ilgili teşviklerin yetersiz kaldığı konusunda kendisinin de bu sektörde uğraşan kişilerle aynı fikirde olduğunu belirten Bakan Güçlü, ancak son dönemde bu alanda verilen teşviğin 75 trilyon liradan 176 trilyon liraya yükseldiğini kaydetti. Bakan Güçlü, 2003 yılında bu rakamın daha da yükseleceğini umduğunu ifade etti. 
     Tarım Bakanı, tarım alanında yatırım yapacak kişilere tarım arazilerinin uzun vadeli olarak kiralanmasının sağlanacağı vurguladığı konuşmasında, 2003 yılında tarım sektörünün her alanda canlanması ve teşvik edilmesi için çalışılacağını bildirdi. 
     ''KOBİ'lere verilen teşvik sistemini biz tarıma kazandıramadık bunun farkındayız'' şeklinde konuşan Tarım Bakanı, bu konuda da çalışmalarını sürdüreceklerini belirtti. 
     Sami Güçlü, doğrudan gelir desteğinin uygulanması konusunda bazı eksiklikler olabileceğine dikkat çekerek, hata oranının azaltma gayreti içinde olacaklarını söyledi. Güçlü, ''doğrudan gelir desteği yüzde 94 oranında doğru adrese gidiyor. Bu arada 2002 yılına ait doğrudan gelir desteği ödemelerinin kalan bölümü ise Haziran'da ödenecek'' dedi. 
     
     DYP GENEL BAŞKANI AĞAR 

     TZOB Genel Kurulu'nda söz alan DYP Genel Başkanı Mehmet Ağar, çiftçilerin günümüzde çok zor durumda olduğunu belirterek, ''bu çiftçi devlet ne dediyse, ver dediğinde verdi, gel dediğinde geldi. Ama şimdi o da istiyor çünkü dayanacak gücü kalmadı'' dedi. 
     Ağar, çiftçinin sorunlarının da, çözüm yollarının da ortada olduğunu ifade etti. 
     Sadece bu sorunlara çözüm bulacak siyasi iradenin gerekli olduğunu belirten Ağar, geçmiş dönemde sorunlara çözüm bulamayanların gittiğini, ancak çiftçinin yine burada bulunduğunu anlattı. 
     Acil eylem planıyla hükümetin tarım kesimine yönelik taahhütlerde bulunarak kendisini bağladığını söyleyen DYP Genel Başkanı, şöyle konuştu 
     ''Şimdi orada yazılanların eyleme geçirilmesini elbetteki çiftçi isteyecek. Otururken verilen sözler şimdi tutulmalıdır. Bugün çiftçi bekliyor. Yeterli olmasa da mazot desteğini bekkliyor, gelir desteğini bekliyor. Kredide, doğrudan gelir desteğinde ödemelerde gecikme olurken, her nasılsa, hacizlerde, cezaevine götürmede hiç gecikme oluyor. Devlet, hızlı olması gerektiği yerde yavaş davranıyor, yavaş olunması gereken hassas konularda ise çok hızlı gidiyor.'' İktidarın tarım kesimine yönelik uygulamalarının takipçisi olacaklarını belirten Ağar, ''bizim tarım kesimine, çiftçiye köylüye karşı, tarihi, vicdani ödenmez borçlarımız vardır. Bizi iktidara siz getirdiniz. İktidarda siz tuttunuz. 1950'de böyle oldu. Bir ara, 1965'te tekrar getirdiniz, 1980'de bir ara daha, 1990'da bir daha getirdiniz. Şimdi bir ara daha, yine getireceksiniz'' dedi. 
     
     DELEGELERİN ELEŞTİRİLERİ 

     Türkiye Ziraat Odaları Birliği Genel Kurulu'nda yapılan açılış konuşmalarından sonra genel kurula katılan delegeler söz istedi. 
     Divan Başkanı'nın ısrarla delegelere değil de konuklara söz vermek istemesi salonda tartışmalara neden oldu. 
     Daha sonra devreye DYP Genel Başkanı Mehmet Ağar girdi. Ağar, kendisinin delegelerin sorunlarını dinlemeye geldiğini ve bugünkü programını da buna göre düzenlediğini belirterek, delegelerin konuşmalarını istedi. Bu arada söz alan delege, Gaziantep Ziraat Odası Başkanı Zihni Kepkep, tarımda herbir gelen iktidarın kendince bir uygulama içine girdiğini ve bugünlere düşe-kalka gelinebildiğini söyledi. 
     Tarımın yeniden organize edilmesi gerektiğini ifade eden Kepkep, tarım girdilerindeki KDV'nin modern aşar vergisi olduğunu belirterek, kaldırılmasını istedi. 
     Delegelerden Fethiye Ziraat Odası Başkanı Osman Nuri Demir ise konuşmasında siyasilere seslenerek, ''Bizi unutmayın. Yüzde 48 gibi gözüküyor isek de asıl nüfusumuz yüzde 60. Seçimler olunca alkınıza geliyoruz, seçimler bitince bizi unutuyorsunuz. Hangi partiden olursanız olun, ne olur bize sahip çıkın'' şeklinde konuştu. 
     Genel Kurul'da konuşan delgelerden Sami Sözak da Türk çiftçisinin bugün geçmiş günlerini yad etmekte olduğunu vurgulayarak, ''toprak bize küstü, biz toprağa. bizi toprak ile barıştırın'' ifadesini kullandı. Lütif Şah Vural adlı delege de KOBİ'lere uygulanan kredi sisteminin hayvancılık sektörüne de uygulanması gerektiğini belirterek, doğrudan gelir desteği ödemelerinde aksamalar olduğunu söyledi. Vural, özellikle Ziraat Bankası ve Tarım Kredi Kooperatifleri'nden alınan çiftçi borçlarının yapılandırılması konusuna da çare bulunmasını istedi. 
     Bu arada CHP Osmaniye Milletvekili Necati Uzdil de yaptığı konuşmada, tarım politikası yapmanın zor olduğunu belirterek, Tarım ve Köyişleri Bakanı Sami Güçlü'nün mütevazi olduğunu ancak topraktan anlamadığını söyledi. Özdil'in bu sözleri üzerine delegeler itiraz ederek, ''bir zamanlar siz de iktidar ortağı oldunuz, oldunuz da ne yaptınız'' diye protesto ettiler. Özdil, protestolar üzerine konuşmasını kesti. 
     
</TEXT>
</DOC>
