<DOC>
<DOCNO> 172511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/son/sondun09.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Her yıl 1.2 milyon çocuk satılıyor 
</HEADLINE>
<TEXT>

     BM Çocuk Fonu UNICEF , her yıl 1 milyon 200 bin kadar çocuğun 10 milyar dolara satıldığını bildirdi. 
     UNICEF, bugün yayınlanacak ''Çocuk Sömürüsüne Son Kaçakçılığı Durdurun'' başlıklı raporda, ''Çocuk kaçakçılığının bütün ülkeleri etkileyen gerçek bir evrensel sorun olduğunu'' belirtti. 
     Ana pazarı Avrupa olan çocuk kaçakçılığında satılacak çocuklar asıl olarak Batı Afrika ve Doğu Avrupa ülkelerinden bulunuyor. Asya ile Batı Afrika ve Doğu Avrupa arasında da büyük bir alışveriş var. 
     Çoğunluğu eski Sovyet ülkelerinden olmak üzere 500 bin kadın ve çocuk her yıl Avrupa'da satılıyor. Kaçakçılığın başladığı bir Romanya kasabasında bir kadının fiyatı 49 dolara kadar düşüyor. 
     Batı Afrika ülkelerine de her yıl 200 bin çocuk kaçırılıyor, bunların çoğu ya Avrupa'ya satılıyor ya da ev işlerinde köle olarak kullanılıyor. 
     Kadın ve çocuk kaçakçılığının 3'te 1'i Güneydoğu Asya'da oluyor. 
     Rapora göre, Tayland'da çocuk fahişelerin sayısında son 3 yılda yüzde 20 artış oldu. Güney Vietnam'dan başka ülkelere kaçırılan kızların yüzde 15'inin yaşı ise 15'in altında. 
     Çin'de 250 bin kadın ve çocuk, kaçakçılığın kurbanı. Kaçakçılık sadece kadınlarla sınırlı değil. Bangladeş, Hindistan ve Pakistan'dan bazıları 5 yaşında binlerce çocuk deve yarışlarında jokey olarak çalıştırılmak üzere Birleşik Arap Emirlikleri'ne satılıyor. 
     
</TEXT>
</DOC>
