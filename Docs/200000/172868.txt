<DOC>
<DOCNO> 172868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/dunya/dun01.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Iraklıya kan parası 
</HEADLINE>
<TEXT>
   Ölüye 1500 yaralıya 500 
   ABD, en ufak şüphede tetik çekip masum Iraklıları öldüren Conilere tepkiyi azaltmak için kurban yakınlarına tazminat ödüyor 
      DIŞ HABERLER SERVİSİ 

   
   Son zamanlarda artan gerilla saldırıları yüzünden sinirleri iyice gerilen ve bu yüzden operasyonlar sırasında en ufak bir şüphede tetiğe asılarak masum sivillerin ölümüne neden olan askerlerinin halkta yarattığı tepkiyi azaltmak için Amerikan ordusu, ölen ve yaralananların yakınlarına kan parası ödüyor. Bunun yanı sıra operasyonlarda ev ve işyerleri zarar gören Iraklılara da tazminat ödenmeye başlandı. 
   Bu yeni uygulamanın denendiği ilk merkez ise Sünni üçgeninde Amerikalılara en çok saldırının düzenlendiği Felluce kenti. 
   Felluce'nin ABD destekli Belediye Başkanı Taha Bedevi'nin, kent halkının sıkı sıkıya bağlı olduğu gelenekleri göz önünde bulundurarak getirdiği öneriye uyan Amerikalı askerler, halka, öldürdükleri kişiler için 1500, yaralananlar için 500 dolar kan parası ödeme uygulaması başlattı. Böylece nisan ayında protesto gösterisi düzenleyen Fellucelilerin üzerine ateş açıp 18 kişinin ölümüne neden olan Amerikan askerleri, "kan gütme" kavramına büyük önem veren halkın intikam almasını önlemeyi amaçlıyor. Bugüne kadar Amerikan askerleri tarafından öldürülen ya da yaralanan 26 Iraklının ailesine para ödendiği, askerlerin "dur" ihtarına uymadığı için suçu olmadığı halde öldürülen Mahluf El Muhammedi'nin ailesine de 2500 dolar verildiği belirtiliyor 
   
   Saldırılar azaldı 
   Amerikalı yetkililer, bu yöntem sayesinde saldırıların azaldığını, son iki hafta içinde kentte hiç Amerikan askeri öldürülmediğini vurguluyor. Kan parasının yanı sıra, askerlerin yaptıkları ev baskınlarında malının zarar gördüğünden şik yet eden Iraklılara da tazminat ödenmesi planlanıyor. Şik yetçiler tazminat için yerel yönetim ofisine başvuruyor. 
   
   
</TEXT>
</DOC>
