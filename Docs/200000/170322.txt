<DOC>
<DOCNO> 170322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/guncel/gun03.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ormanların sonu felaket' 
</HEADLINE>
<TEXT>

Yargıtay 20. Hukuk Dairesi Başkanı Atbaşoğlu, orman niteliğini kaybetmiş arazilerin tespiti için hükümetin 31 Aralık 1981 tarihini baz almasının faciaya yol açacağını söyledi 
     YILDIZ YAZICIOĞLU Ankara 

     Ormanlarla ilgili davalarda uzmanlaşan Yargıtay 20. Hukuk Dairesi'nin başkanı Ferruh Atbaşoğlu, Orman Kanunu'nun orman niteliğini kaybeden yerlerle ilgili 2. maddesinin B bendindeki 2B 31 Aralık 1981 tarihinin, açılan davalarda hiçbir anlamının olmadığını söyledi. Bilirkişilerin hiçbir zaman "Bu alan, 1981'den sonra kesildi, yakıldı" ifadesini kullanmadığını vurgulayan Atbaşoğlu, "İki gün önce yakılan orman için bugün dava açılır, ancak yarın 2B bilirkişisi der ki 'Burası 1981 öncesi niteliğini kaybetti.' Böyle olursa da sonuç facia olacak" dedi. 
     
     'SUÇA KILIF UYDURULUYOR' 
     Anayasa'nın 169. maddesinde niteliğini kaybeden orman alanlarının orman rejiminin dışına çıkarılmasının öngörüldüğünü belirten Atbaşoğlu, şöyle devam etti "Bunun doğal yolla olması gerekir. Ama Türkiye'de orman kesiliyor, onun yerine villa, gecekondu, fabrika yapılıyor. Sonra da buna 'nitelik kaybı' deniliyor. Bu 'nitelik kaybettirilmesi' ve aslında suç. Anayasa değişikliğiyle suça kılıf vazifesi gören hükümlerin kaldırılması gerekirken kapsamı genişletiliyor. Orman satılarak, devlet bütçesi düzeltilmez." 
     
Marmaris bu kez ucuz atlattı...      DHA 

     Bodrum ve Marmaris'te art arda çıkan yangınlara dün bir yenisi daha eklendi. Son iki haftada 300 hektarlık ormanlık alanın yok olduğu Marmaris'te, iddiaya göre son yangın, bir patlama sesinin ardından üç ayrı noktada başladı. Marmaris'e 8 kilometre uzaklıktaki Belbaşı mevkiinde çıkan yangına Marmaris, Armutalan ve Beldibi belediyeleri itfaiye ekipleri, bir helikopter, dört arazöz, 50'ye yakın işçiyle vatandaşlar müdahale etti. Alevler yarım saat içinde kontrol altına alındı. 
     

</TEXT>
</DOC>
