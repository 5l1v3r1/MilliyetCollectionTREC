<DOC>
<DOCNO> 169920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/spor/spo04.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba takipte 
</HEADLINE>
<TEXT>

Trabzon'un hocasının, önceki gün gizlice Almanya'ya giderek Cottbus'ta forma giyen Low'u izlediği öğrenildi. Sakaryalı Mahmut da gündeme alındı 
     Herkesten sakladı 
     YENİ sezon hazırlıklarını Avusturya'da sürdüren Trabzonspor, yabancı transferinde araştırmalarını sürdürüyor. Bordo - Mavili takımın hocası Samet Aybaba'nın önceki gün kamptan gizlice ayrılarak Almanya'ya gittiği öğrenildi. Aybaba'nın Energie Cottbus'ta oynayan Macar Zsolt Low'u izlediği iddia edildi. Tecrübeli hocanın, sol kanat oyuncusunu beğenmediği de vurgulandı. 
     
     Gözler Mahmut'ta 
     BORDO - Mavililer, sol kanat için Türkiye içinde de arayışlara geçti. Teknik kadronun, Sakaryasporlu Mahmut Hanefi'yi gündemine aldığı ifade edildi. Fenerbahçe ve Beşiktaş'ın da istediği genç futbolcu için temasların yakında başlayacağı açıklandı. Öte yandan yardımcı antrenör Bahattin Güneş, Almanya'nın Orswillach takımında forma giyen Fatih Ceylan'ı yakın takibe aldı. 
     
     Tempo arttı 
     TRABZONSPOR, yoğun bir programla yeni sezon hazırlıklarını sürdürüyor. Bordo - Mavililer dün iki antrenman yaparak, çalışmalarını hızlandırdı. Öte yandan yöneticiler futbolculara 500'er Euro harçlık dağıttı. 
     
     Fatih Tekke geri döndü 
     AVUSTURYA kampından ayrılıp önce Prag'a giden Fatih Tekki, dün Türkiye'ye döndü. Ağrılarının devam ettiğini belirten Bordo - Mavili futbolcu, "Tam kapasiteyle oynayamıyorum. Yeni sezona sorunsuz başlamalıyım" dedi. Fatih Tekke'nin bugün İzmir'e gidip doktor Bülent Zeren'e muayene olacağı ve tedavi programını belirleyeceği bildirildi. 
     

</TEXT>
</DOC>
