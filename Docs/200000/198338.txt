<DOC>
<DOCNO> 198338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/yazar/altan.html </URL>
<DATE> 2003/11/28/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Evrensel değişim, bağnazlık ve terör... 
</HEADLINE>
<TEXT>

   
   Bu bayram da bitti işte, henüz tatil bitmese de... Yılın en kısa günleriyle, en uzun gecelerini yaşıyoruz. 21 Aralık'a kadar da, günler kısalmayı, geceler uzamayı sürdürecek... 
   Ve derken eskilerin "şeb - i yelda" dedikleri yılın en uzun gecesi yaşanacak. 
   Divan edebiyatı şairleri, bayılırlardı "yılın en uzun gecesi"ni bir "teşbih - benzetiş" olarak kullanıp, üstünde çeşitli söz hünerleri göstermeye... 
   Örneğin, bizden önceki kuşağın günlük konuşmalarda sık kullandığı beyitlerden biri de şuydu 
   "Şeb - i yeldayı muvakkıtla müneccim ne bilir zaman ölçümcüleriyle kozmağraflar 
   Müptela - i gama sor kim derdi olanlara sor ki... geceler kaç saat" 
   
   Bu arada biten bayram sırasında, şimdiye kadar hiç haberim olmayan garip bir tartışma da başlamış durumda. Ramazanın sonunda kutladığımız bayramın adı "Şeker Bayramı" mıdır, yoksa "Ramazan Bayramı" mı 
   Sanırım vaktiyle de, tuvalet kağıdı kullanmakla aptesane ibriği kullanmak arasında birtakım tartışmalar çıkmıştı. 
   İbrik kullananların, sol ellerindeki tırnakların içine birtakım görünmeyen bağırsak kurdu yumurtalarının girdiği iddia edilmiş ve Türkiye nüfusunun üçte ikisinde bağırsak kurdu bulunması da, buna bağlanmıştı. 
   
   Bizim geçmişimizde bunlara benzer tartışmaların haddi hesabı yoktur. 
   17. yüzyılda da Kadızade, tahta kaşıkla yemek yemenini İslam'a karşı olduğunu, Peygamber efendimizin yemeğini eliyle yediğini iddia etmiş ve Kapalıçarşı'daki tahta kaşık yapıp satan esnafın ayaklanmasına neden olmuştu. 
   
   Gerek dinsel alanda, gerek başka alanlarda birtakım anlamsız tartışmaların sürüp gitmesinin temel nedeni, psiko - sosyolojiktir genellikle... 
   Bireylerdeki kişiliğini yansıtma özlemi, bu özlemi tatmin edecek bir alan ararken ya mistik bir alanda yarışa girer, ya politik alanda, ya gösteriş alanında... 
   Hızlı araba kullanma tutkusu dahi, bir anlamda, kişiliğini yansıtma özlemine bağlanabilir sık sık rastlanan övünmeler, böbürlenmeler de... 
   
   Dünkü Milliyet, Adalet Bakanı Cemil Çiçek'in, Taha Akyol'la yaptığı çarpıcı bir konuşmayı manşete çıkarmıştı. 
   Çiçek, Türkiye ve Malezya hariç, İslam toplumlarının despotik, aşiret yapılarına dayalı, diktatoryal toplumlar olduğuna dikkati çekerek şöyle demişti 
   - Artık acı gerçeklerle yüzleşilmeli. İslam dünyası geleceği iyi göremedi, dün sanayi medeniyetini kaçırdı, bugün bilgi toplumunun gerisinde... Despotik kültür, aşiret yapıları, yaşama seviyesinden uzak sosyal ortam ve cehalet "radikalizm, terör" üretiyor... 
   
   Peki, neden İslam toplumları, hala daha böylesi bir ortaçağ ilkelliğini aşamadı 
   Çünkü İslam toplumlarının özelliği, bireylerin mesleksiz oluşuydu. Kişiliklerini yansıtma özlemini, mesleklerinde evrensel bir kalite yaratarak tatmin etme olanağından yoksundular. 
   Bunun bir nedeni, okyanusları kullanma sonucu 500 yılda kazanılmış teknik ve teknolojik bir birikimden yoksun oluşsa bir başka nedeni de, siyasal egemenlerinin aşırı saltanat düşkünlüğü ve içerde yatırım yapma yerine, silah alımlarıyla sarayları için yaptıkları aşırı harcamalardı. 
   Ve tabii bir neden de, 622'den önceki dönemi, "cahiliye dönemi" saymalarıydı. Ne eski Yunan düşünür ve matematikçileriyle, ne eski Roma hukukuyla bir bağ kurmuşlardı yani çok tanrılı dinler döneminin uygarlıklarını reddeden ortaçağ Kilise'sinin, "rönesans"la birlikte ilkçağ uygarlıklarıyla yeniden kurduğu köprüyü, kuramamışlardı. 
   
   Bu dönemler de ister istemez aşılacak... 1 milyar 200 milyonluk İslam dünyası, bugünkü yoksulluğunda bırakılamayacak... 
   Çünkü modern teknolojinin durmadan artan üretimlerini rahatça emebilmesi için 6.5 milyar nüfuslu dünyanın tümüyle zenginleşmeye başlaması gerek. 
   Bunun için de, yılda 900 milyar dolar toplamındaki silah alımlarının azaltılması ve parasal kaynakların yatırımlara kanalize edilmesi gerek... 
   Silah yapımcıları böyle bir değişime elbette ki karşılar. 
   Silah yapımlarından sağlanan kazançları sürdürebilmek içinse, pek de berrak olmayan yeni düşmanlar bulmak şart örneğin Bin Ladin, El Kaide ve onlara destek veren odaklar gibi... 
   
   Silahçılar para kazanacak diye, milyarlarca insan hep yoksul mu kalacak dünyada 
   Cep telefonları, otomobiller, müzik setleri, bilgisayralar, hep dünya nüfusunun küçük bir kesimine mi satılacak 
   Modern teknolojinin üretimleri artıkça artıyor. Onların daha geniş pazarlar bulabilmesi için, yeni yatırımların yapılması, yoksulların da biraz daha zenginleştirilmesi gerekiyor... 
   Böylesi bir değişimi, durdurma olanağı yoktur bir süre için engellenebilse de... 
   Er geç İslam alemi de, 21. yüzyılla bütünleşecek... Ne "onlar - biz" ayrımı kalacak, ne "Şeker Bayramı mı - Ramazan Bayramı mı" tartışmaları... 
   
   Evet ama, ne kadar zaman sonra mı, diye soruyorsunuz 
   Türkiye için 20 - 25 yıllık birtakım garip çalkantılardan sonra... 
   Yoksul dünya için de, 2050'den sonra... 
   İnsanlık kötüye gitmez, Türkiye de gitmez, İslam alemi de... Enseyi karartmayın... 
   
      
   
</TEXT>
</DOC>
