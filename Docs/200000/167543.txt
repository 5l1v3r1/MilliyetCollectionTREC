<DOC>
<DOCNO> 167543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/ekonomi/eko06.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
SİT'te yapılaşma yüzde 5 olacak 
</HEADLINE>
<TEXT>

Hükümetin, SİT alanlarındaki yüzde 3'lük yapılaşma iznine ilişkin düzenlemeyi, oranı yüzde 5'e yükseltmek için geri çektiği ortaya çıktı 
     ABDULLAH KARAKUŞ Ankara 

     Hükümetin, SİT alanlarındaki yapılaşma izninin yüzde 3 olduğu düzenlemeyi tepkiler için değil bu oranı yüzde 5'e çıkarmak için çektiği ortaya çıktı. 
     Dün Başbakan Recep Tayyip Erdoğan başkanlığında toplanan MKYK toplantısında geri çekilen düzenlemedeki yapılaşma izninin yüzde 5'e çıkarılacağı dile getirildi. 
     AKP, MKYK toplantısında ekonomik konular değerlendirildi. En önemli olarak da SİT alanlarındaki büyük tepki çeken yüzde 3'lük yapılaşma izninin olduğu ve geri çekilen düzenleme tartışıldı. 
     Toplantıda bu oranın yüzde 5 olması benimsendi. Böylece hükümet SİT alanlarıyla ilgili tepkilere rağmen geri adım atmadı. 
     Erdoğan, Devlet Bakanı Ali Babacan'a çiftçiye olan borçların ödenmemesinden dolayı kızdı. 
     
     'Çiftçi borçları ödensin' 
     Erdoğan, bu ayın 15'ine kadar çifçilere verilen doğrudan gelir desteğinin kalan kısmının da ödenmesi talimatı verdi. 
     Babacan da borçların 15'ine kadar ödeneceğini dile getirdi. Erdoğan, ekonominin günden güne iyiye gittiğini belirterek, krize yönelik dedikodulara kulak verilmemesini istedi. Toplantıda milletvekillerinin TBMM Genel Kurulu'na devam etmemesi de dile getirildi. 
     Erdoğan bunun önlenmesi için grup başkanvekillerine talimat verirken bu haftaki grup toplantısında milletvekillerini sert bir dille uyaracağı öğrenildi. 
     

</TEXT>
</DOC>
