<DOC>
<DOCNO> 198122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/yasam/yas04.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Mobilyacıydı canavar oldu 
</HEADLINE>
<TEXT>

   Musa Sargın, kendi halinde sicili temiz bir mobilyacıydı. Sonra sevgilisini kazayla öldürdü ve iflah olmaz bir suç makinesine dönüştü 
      ELVAN EZBER İstanbul 
   
   Gaziosmanpaşa'da mobilyacılık yapan, tek bir suç bile işlememiş Musa Sargın'ın 21 hayatı, askere gitmesiyle değişti. Herşey, Ankara Etimesgut'ta acemi birliğinden dağıtım iznine gelen Sargın'ın, geri dönmemesiyle başladı. Jandarmanın yakalayıp Diyarbakır Askeri Cezaevi'ne teslim ettiği Sargın, dört ay sonra kaçtı. Bu sırada Sargın, iddiaya göre, Bayrampaşa'da yanında saklandığı sevgilisi Sevim Ergin'i, silahını temizlerken kazayla öldürdü. Bu kez cinayet faili olarak aranmaya başlanan Sargın, arkadaşı Nursait Aslan'ın yanına yerleşti. Sonra da sabıkalı Arslan'la hırsızlık yapmaya başladı. 
   
   15 kişilik özel tim yakaladı 
   Sargın, 16 ayrı oto gasp olayından aranırken, polisle girdiği bir çatışmada yaralı yakalandı ve Hasdal Askeri Cezaevi'ne gönderildi. 
   Ancak, yedi ay sonra filmlere konu olacak bir şekilde yine kaçıp, suçlara devam etti. Sargın ve çetesi, iki ayda 24 otomobil gaspı ve 9 oto hırsızlığına karıştı. Asayiş Şube Müdürlüğü ve 15 kişiden oluşan özel tim, Üsküdar'da Sargın ve arkadaşlarına operasyon düzenledi. Gaz bombaları ve balyozların kullanıldığı operasyonda, Sargın ve beş adamı yakalandı. Sargın, sorgulanmamak ve hastaneden firar düşüncesiyle kendi bacağını vurdu. Ancak kursun eti delip geçtiği için pasmunan sonrası sorguya alındı. 
   
   'Askeri, esrarlı sigarayla uyuttum'    Musa Sargın, polise verdiği ifadesinde, ikinci firarını şöyle anlattı "Cezaevinde yatarken, banyoda düşerek sağ el bileğimi kırınca Haydarpaşa'da askeri hasteneye sevk ettiler. Kaçmayı kafama koymuştum. Başımda sürekli bir asker bekliyordu. Sakladığım esrarlı sigarayı içmek için izin istedim. Ancak tuvalette içebileciğimi söyledi. Birlikte gittiğimiz tuvalette esrarlı sigarayı yakıp, dumanı sürekli üzerine üfledim. Bir süre sonra dumandan başı dönmeye başladı. Geri döndüğümüzde de uyuya kaldı. Beni tek elimden yatağa bağlayan kelepçeyi makasla açtım, bulduğum paltoyu giyip hastaneden çıktım." 
   
   
   
</TEXT>
</DOC>
