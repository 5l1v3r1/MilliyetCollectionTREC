<DOC>
<DOCNO> 187427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/yasam/ayas.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayrılmak istedi canından oldu 
</HEADLINE>
<TEXT>

   18 yaşındaki Zeynep, nişanlısıyla ilişkisini bitirmeye karar verdi. Buna çok sinirlenen nişanlısı Hakan Olgun, Zeynep'i 25 yerinden bıçaklayıp öldürdü 
      İSTANBUL Milliyet 
   
   Bağcılar'da lise üçüncü sınıf öğrencisi 18 yaşındaki Zeynep Batur, ayrılmak istediği nişanlısı tarafından bıçaklanarak öldürüldü. Genç kızın nişanlısı Hakan Olgun 25 , cinayetin ardından kayıplara karıştı. 
   
   Evde tartıştılar 
   Kazım Karabekir Mahallesi 1 6 Sokak'taki tek katlı gecekonduda dün meydana gelen olay, iddiaya göre şöyle gelişti Olgun, Barbaros Endüstri Meslek Lisesi son sınıf öğrencisi olan nişanlısı Batur'u okul çıkışında kendi evine götürdü. Batur'la evde bir süre tartışan Olgun, daha sonra genç kızı vücudunun çeşitli yerlerinden bıçakladı. 
   
   Komşuları duydu 
   Batur'un çığlıklarını duyarak eve gelen komşular, hemen ambulans çağırdı. Ancak, genç kız ambulans gelmeden olay yerinde hayatını kaybetti. Olgun ise cinayetin ardından kaçarak izini kaybettirdi. 
   Gecekondunun bulunduğu sokağı güvenlik çemberine alan polisin yaptığı incelemede, genç kızın vücudunun çeşitli yerlerinde 25 bıçak yarası bulunduğu tespit edildi. Batur'un cesedi otopsi yapılmak üzere Adli Tıp Kurumu morguna kaldırıldı. 
   Batur'un yakınları sinir krizleri geçirirken, baba Mehmet Batur, kızının ölümüyle kahroldu. Batur, işsiz olduğu öğrenilen Olgun ile kızının altı ay önce kendisi Almanya'da bulunduğu sırada nişanlandığını belirterek şunları söyledi 
   
   'Seviyorsa verin gitsin' 
   "Halk ozanı olarak sürekli Almanya'ya gidip düzenlenen gecelerde müziğimi icra ediyorum. Yine Almanya'da olduğum bir sırada Olgun'un kızımla nişanlamak istediğini söylediler. 'Eğer seviyorsa verin gitsin' dedim. Daha sonra çocuk psikopat davranışlarda bulunmaya başladı. Kızım ayrılmak istiyordu. Böyle olacağını bilsem nişanlanmasına razı gelir miydim " 
   
   
</TEXT>
</DOC>
