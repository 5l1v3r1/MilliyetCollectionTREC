<DOC>
<DOCNO> 191638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/sonspo26.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor 26 maçtır deplasmanda kazanamıyor... 
</HEADLINE>
<TEXT>

     Bursaspor'un deplasman maçlarındaki başarısızlığı sürüyor. İstanbulspor'a 3-0'lık skorla yenilen yeşil-beyazlı takım, böylece 26'ncı kez deplasmandan boynu bükük ayrılmış oldu. 
     Geçen sezon ligde zor dönemler geçiren ve kümede kalmayı son hafta başaran Bursaspor, Fikret Üstenci'nin başkanlığında seçilen yeni yönetim ve umutla başladığı 2003-2004 sezonunda da, ilk 10 haftada beklenen başarıyı gösteremedi. 
     Teknik Direktör Gheorghe Hagi'nin yönetiminde, geçen yıl ki kadrosunu büyük ölçüde değiştiren, Romanya'dan 4 yabancı oyuncu takviyesi yapan yeşil-beyazlı takım, ilk 10 haftada 1 galibiyet, 4 beraberlik ve 5 de yenilgi alarak, ancak 7 puan toplayabildi. 
     Bursa'da oynadığı maçlarda taraftarlarının da desteğiyle rakiplerine sahayı adeta ''dar'' eden ''Yeşil Timsahlar'', dış saha maçlarında ise adeta ''kuzu'' oluyor. 
     Bursaspor, deplasmandaki son galibiyetini 2001-2002 sezonunun 26. haftasında 10 Mart 2002'de Kocaelispor'a karşı 2-1'lik skorla aldı. Bu maçtan sonra deplasmanda bir daha yüzü gülmeyen yeşil-beyazlı takım, sadece 5 puan çıkarabildiği 26 deplasman maçında, kalesinde 63 gol gördü. Deplasman takımlarına karşı adeta ''eli ayağı tutulan'' Bursaspor, yediği 63 gole sadece 20 golle yanıt verebildi. 
     Bu sezon ligde topladığı 7 puanın tamamını iç sahada alan Bursaspor, Beşiktaş, Ankaragücü, Denizlispor, Malatyaspor ve İstanbulspor karşısında sahadan yenilgiyle ayrılan taraf oldu. Sahasında Gaziantepspor, Galatasaray, Fenerbahçe ve Gençlerbirliği gibi güçlü takımlara adeta kök söktüren ve Konyaspor'u da rahat bir oyun sonrası yenen yeşil-beyazlılar, deplasmanda ise tutukluğunu bir türlü üzerinden atamıyor. 
     Deplasmanlarda adeta ''kabus'' gören yeşil-beyazlı takım, geçen sezon Ankara'da oynanan maçta Fenerbahçe'ye 7-1'lik skorla boyun eğerek, tarihinin en farklı yenilgisini almıştı. Bu sezon da aynı kabusu görmeye devam eden Bursaspor, İzmir'de oynanan maçta Denizlispor'a 4-0'lık skorla boyun eğerken, dün de İstanbulspor'a 3-0 gibi net bir skorla yenildi. 
     
</TEXT>
</DOC>
