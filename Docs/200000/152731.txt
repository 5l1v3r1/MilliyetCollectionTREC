<DOC>
<DOCNO> 152731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/spor/spo04.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedefler büyüdü 
</HEADLINE>
<TEXT>

Samet Aybaba, "Kalmam için sorun yok. Ancak gelecek sezonun hedefleri konusunda bazı problemler var" dedi 
     Milli gurur 
     MİLLİ takımlarda yer alan Fatih, Gökdeniz, Mehmet Yılmaz, Erdinç, Hüseyin, Ali Şen, Yavuz ve Emre ile birlikte basın toplantısı düzenleyen Trabzonspor Teknik Direktörü Samet Aybaba, kupaya sahip olmanın anlamlı olduğunu ancak abartılmaması gerektiğini vurguladı. Aybaba, gitmesi için bir nedenin bulunmadığını ancak hedef konusundaki problemlerin sürdüğünü ifade etti. 
     
     'Kıymetini anladık' 
     KAPTAN Fatih, Gaziantep'e gitmeden önce problemler yaşadığını ancak Trabzonspor dışında da bazı şeyler öğrendiğini, deneyim kazandığını belirtti. Hüseyin'de Trabzonspor'dan istemeden ayrıldığını ve 2 sezon önce Antalyaspor'a gittiğini dile getirip, "Dışarıda Trabzonspor'un değerini daha çok öğrendim. Dersler aldık. Biz Trabzonsporluyuz ve tribünlerden geldik" yorumunu yaptı. 
     
     Krallık beklentisi 
     TÜRKİYE Kupası'nda attığı gollerle başarıda büyük pay sahibi olan Mehmet Yılmaz'ın 8 gollü krallığının yanında, ligdeki gol krallığına da göz diken Trabzonspor, Bursasporlu Okan'ı takip eden Fatih'e oynayacak. Kazanılacak penaltıları da bu futbolcu atacak. Ligde 10 asisti bulunan Gökdeniz de 11 asisti bulunan Malatyasporlu Timuçin'i geçmek istediğini belirtti. 
     
     Trabzon kupayı kutladı 
     KUPAYI kazanmanın ardından dün gece İstanbul'da muhteşem bir kutlama gecesi düzenleyen Trabzonspor birbirine kenetlendi. Hilton Oteli'nde biraraya gelen Bordo - Mavililer, Ebru Gündeş, Fuat Saka ve İbrahim Can'ın şarkı ve türküleri eşliğinde coştu. Oldukça görkemli geçen geceye Başkan Özkan Sümer'in yanısıra Galatasaray Başkanı Özhan Canaydın, Futbol Federasyonu Başkanı Haluk Ulusoy, Milli Takım Teknik Direktörü Şenol Güneş, İstanbul Büyükşehir Belediyesi Başkanı Ali Müfit Gürtuna da katıldı. 
     
     'Çivi bile sökemezler' 
     TRABZONSPOR Başkanı Özkan Sümer, başarıların ardından takımdaki isimlere gelen transfer tekliflerinin önemli olmadığını vurguladı, "Bizden bir tek çivi dahi sökemezler" ifadesini kullandı. Zor günlerde bile futbolcuları ellerinde tuttuklarını belirten Sümer, Samet Aybaba'nın gitmesi için hiç bir nedenin olmadığını da belirtti. 
     
     


SPOR 





























</TEXT>
</DOC>
