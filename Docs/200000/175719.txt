<DOC>
<DOCNO> 175719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/soneko34.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı Türkiye ekonomisinin kırılganlığı hala sürüyor 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, olumlu gelişmelere rağmen tedbiri elden bırakmamak gerektiğini belirterek, ''Hükümetin rehavete kapılıp reform programından sapmasına müsaade etmemeliyiz'' dedi. 
     Hisarcıklıoğlu, TOBB'un Bölgesel Sorunları Değerlendirme toplantısında yaptığı konuşmada, Türkiye'de ilk defa kamu eliyle değil tamamen özel sektöre bağlı olarak bir büyüme yaşandığına dikkat çekti. Bundan önce de krizlerden sonra yüksek büyüme oranlarının yaşandığını, ancak bunun kalıcı olmadığını vurgulayan Hisarcıklıoğlu, ''Çünkü büyüme özel sektöre değil, kamu harcamalarına ve tüketimdeki artışa dayanıyordu'' diye konuştu. 
     Hisarcıklıoğlu, krizden alınan ders ile yapısal reformları tamamlamaya çalışan Türkiye'nin, bugün ekonomik büyümeyi daha sağlam temeller üzerinde gerçekleştirmeye çalıştığını ifade etti. 
     
     ÖZEL SEKTÖR YATIRIM ATAĞINDA 
     Öte yandan, yaşanan ekonomik krizler nedeniyle yatırım programlarını askıya alan özel sektörün de yeniden yatırım atağına kalktığının görüldüğüne işaret eden Hisarcıklıoğlu, ''Ekonomik reform programının başarıyla uygulanması, yatırımların önündeki mevzuat kirliliğinin ortadan kaldırılması, Türk özel müteşebbisinin yatırımcı kimliğini yeniden ortaya çıkartmıştır'' dedi. 
     Tüm olumlu gelişmelere rağmen tedbirin elden bırakılmaması gerektiğinin altını çizen Hisarcıklıoğlu, hükümetin rehavete kapılıp, reform programından sapmasına müsaade edilmemesi gerektiğini söyledi. 
     Bundan önceki ekonomik programların uygulanmasında, halkın büyük özveride bulunmasına rağmen, siyasi iktidarların iş savsaklaması sebebiyle başarıya ulaşılamadığını hatırlatan Hisarcıklıoğlu, şöyle konuştu 
     ''Peki neden böyle oluyor. Çünkü her paketin uygulama süresinin ortalarına gelindiğinde iktidarlar politikacı kimliklerini hatırlıyorlar. Popülizme yönelerek, özveriyle elde edilen kazanımları yok ediyorlar.'' Aslında kısa dönemli ekonomik iyileşmelerin hep siyasi amaçlar için harcandığını savunan Hisarcıklıoğlu, ''İşte bu nedenle Türkiye hep kırılgan, kolay istikrarsızlaşabilen bir ülke olmuştur'' diye konuştu. 
     
     IMF'SİZ MAKRO EKONOMİK YÖNETİMİN YOLU 
     Bu nedenle Türkiye'nin yakın geçmişinde hep IMF bulunduğunu söyleyen TOBB Başkanı, ''Halbuki IMF'siz bir makroekonomik yönetime sahip olmanın en kısa ve kalıcı yolu 2 yıldır uygulanmakta olan iktisadi reform programının başarıyla sonuçlandırılmasıdır'' diye konuştu. 
     
     KIRILGANLIK SÜRÜYOR 
     Türkiye ekonomisinin kırılganlığının hala devam ettiğini de söyleyen Hisarcıklıoğlu, olumlu sinyallerle hızla toparlanabilen göstergelerin, olumsuz gelişmeler karşısında aynı hızla kötüleşebildiğine işaret etti. 
     Yüksek kamu borç stokunun kırılganlığın temel nedeni olduğunu ifade eden TOBB Başkanı, neden ortadan kalkmadıkça sorunun değişmesinin beklenmemesi gerektiğini belirtti. 
     Sürdürülen ekonomik programın bu kırılganlık kaynağını ortadan kaldırmayı amaçladığını hatırlatan Hisarcıklıoğlu, Türkiye'nin kamu maliyesinden kaynaklanan sorunlarını artık radikal bir biçimde çözüme kavuşturmak zorunda olduğunu kaydetti. 
     Ekonomik Sorunları Değerlendirme Kurulu toplantıları vasıtasıyla yapılanları sıralayan TOBB Başkanı, Türkiye'de bir sanayi envanteri oluşturulmasını istediklerini belirtti ve bundan sonra hangi bölgede, hangi sektörün, ne şekilde teşvik edileceğinin belirlenmesi gerektiğini söyledi. 
     
     ENFLASYON MUHASEBESİ 
     Takip ettikleri bir başka konunun da enflasyon muhasebesi olduğunu kaydeden Hisarcıklıoğlu, bunun yeni yasama döneminde öncelikle ele alınması beklediklerini ifade etti. 
     
     YOLSUZLUKLARLA MÜCADELE 
     Yolsuzlukla mücadelenin öncelikli konu olması gerektiğini söyleyen Hisarcıklıoğlu, yolsuzlukların yönetişim yapısından kaynaklandığını belirtti. 
     Bu nedenle Kamu Yönetimi Reformunu yolsuzlukla mücadele programının temel unsuru olarak gördüklerini anlatan Rifat Hisarcıklıoğlu, bu yöndeki çalışmaları desteklemeye hazır olduklarını vurguladı. 
     Kamu Yönetimi Reformu konusunda hükümetin Acil Eylem Planı ve hükümet programı çerçevesinde toplumda ciddi bir beklenti oluşturduğunu, ancak bugüne kadar yapılanların bu beklentileri tam anlamıyla karşılamaktan uzak olduğunu söyleyen TOBB Başkanı, bu konuda kamuoyunun büyük bir desteği olduğunu, hükümetin bu fırsatı kaçırmaması gerektiğini sözlerine ekledi. 
     
</TEXT>
</DOC>
