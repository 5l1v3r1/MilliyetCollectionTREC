<DOC>
<DOCNO> 178129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/siyaset/siy05.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Eve nasıl dönecekler 
</HEADLINE>
<TEXT>

   Yakalandıklarındaki ifadelerini mahkemede kabul etmeyen PKK KADEK'lilerin 'Eve Dönüş'ten nasıl yararlanacağı tartışmalı 
   ÖZGÜR CEBE Diyarbakır DHA 

   
   Topluma Kazandırma Yasası'ndan yararlanmak için cezaevlerinden başvurular her geçen gün artarken kolluk kuvvetlerinde verdikleri ifadeleri mahkemede reddeden örgüt üyelerinin yasadan yararlanıp yararlanamayacağı tartışma konusu oldu. Diyarbakır DGM sorumluluk alanına giren Diyarbakır, Bingöl, Siirt, Mardin, Şırnak, Şanlıurfa ve Batman Cezaevleri'nde bulunan 800'den fazla PKK KADEK'li yasadan yararlanmak için başvurdu. Başvurular, hakim ve savcıların yükünü de giderek ağırlaştırırken itiraf ve ifade kabulü hakim ve savcılar arasında tartışma yarattı. Yasada yer alan, "Kolluk ifadelerinin savcı, hakim ve mahkeme aşamasında kabulü şartı" yasadan faydalanmak isteyen özellikle PKK'nın dağ kadrosunda eyleme katılmış kişilerin durumunu zorlaştırdı. 
   Yasadan faydalanmak için dilekçe veren PKK'lıların yakalandıkları tarihte verdikleri ifadeleri kolluk aşamasında kabul ettikleri, ancak savcı, hakim ve mahkeme huzurunda, özellikle silahlı eylemlerle ilgili beyanları reddettikleri ortaya çıktı. Bu durum DGM'deki yargıçlarla Cumhuriyet savcıları arasında tartışma yarattı. 
   Bunlardan, yakalandıklarında polis ve jandarmadaki ifadelerinde kabul ettikleri suçlamayı, yargılama aşamasında hakim önünde aynen tekrarlayanların yasadan yararlanmasında sorun yok. Ancak polis ve jandarmadaki ifadesini yargılama aşamasında kabul etmeyip "Baskı altında söylettiler" diyenlerin yararlanması tartışma konusu oldu. 
   
   Sayıları 200 civarında 
   Genelde savcılar, ifadelerini reddedenlerin yasadan yararlanmaması gerektiğini söylüyor. İlk ifadelerini mahkemede reddeden ancak yasadan yararlanmak için başvuranların sayısının 200 civarında olduğu belirtildi. 
   
   Öcalan turp gibi    FUAT KARS Bursa 

   Avukatlarının, sağlık durumunun iyi olmadığı gerekçesiyle AİHM'ye başvurması üzerine checkup'tan geçirilen Abdullah Öcalan'ın son derece sağlıklı olduğu belirtildi. Geçen perşembe günü Mudanya'dan Öcalan'ın bulunduğu İmralı adasına Yüksek İhtisas Hastanesi'nde görevli altı doktor gitti. Psikiyatr, kardiyolog, nörolog, dahiliye ve ortopedi uzmanlarından oluşan heyet Öcalan'ı tepeden tırnağa muayene etti. Öcalan'ın sağlık durumu hakkındaki raporlar ve çekilen röntgen filmleri AİHM'ye gönderilecek. Öcalan'ın sağlık durumunun avukatlarının iddalarının aksine iyi olduğu belirtildi. 110 kilodan 90 kiloya düşen Öcalan'ın sinüzitinin ise geçmediği kaydedildi. 
   
</TEXT>
</DOC>
