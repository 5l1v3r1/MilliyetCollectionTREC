<DOC>
<DOCNO> 169780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/soneko23.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Küçük esnaf Laila'da yemek yemez 
</HEADLINE>
<TEXT>

     Ekonomiden Sorumlu Devlet Bakanı Ali Babacan, ''Küçük esnaf Laila'da yemek yemez'' dedi. 
     Devlet Bakanı Ali Babacan GİMAT ziyareti sırasında, esnaftan Yaşar Kınar'ın Halk Bankası kredilerinin düşük olmasından yakınarak, ''10 milyar lira ile Laila'da 4 kişi ancak yemek yiyebilir'' şeklindeki sözleri üzerine, ''Küçük esnaf Laila'da yemek yemez'' dedi. 
     Babacan, GİMAT esnafının, vergi yükünün ağır olduğunu hatırlatarak, azaltılması yönündeki talepleri üzerine, ''Vergide tahsilatı düşürmeyecek bir düzenleme olmalı' yanıtını verdi. 
     Esnafın dalgalı kura ilişkin görüşlerini ifade etmeleri karşısında Babacan, ''Siyasi krizler yaşadık, ekonomik krizler yaşadık gerçek depremler yaşadık, kur'un dalgalanması normal'' dedi. 
     
     ''MADALYA TAKACAKLARINA, EKMEĞİMİZİ ALIYORLAR'' 

     Babacan, Rıza Moghadam ile birlikte GİMAT'da dolaşırken esnaftan biri, Bağ-Kur'lu olduğunu ve her ay 73 milyon lira ödeme yaptığını belirterek, ödenmemiş primler için af istedi ve ''Bize madalya takacaklarına ekmeğimizi elimizden alıyorlar'' diye konuştu. Bunun üzerine Babacan, ''Af yok, ödeme kolaylığı olabilir'' yanıtını verdi. 
     Moghadam da, ''daha önce görev yaptığınız ülkelerde esnaf dolaşmak gibi bir tecrübe yaşadınız mı '' sorusunu, ''daha sonra konuşacağım'' diyerek yanıtlamadı. 
     Bu arada, Devlet Bakanı Babacan, babasının işyerinde okulun tatil olmasından yararlanarak çalışan bir ilkokul 5. sınıf öğrencisine, kaç lira yevmiye aldığını sordu ve ''5 milyon lira'' yanıtını aldı. 
     Bakan Babacan, GİMAT esnafının sorunlarını dinlerken, esnaf, enflasyon muhasebesinin bir an önce hayata geçirilmesini, kayıtlı giderlerinin indirimden faydalandırılması ve ekonominin mutlaka kayıt altına alınmasını istedi. 
     Devlet Bakanı Babacan ise kayıt dışı ekonominin, Türkiye'nin en önemli sorunlarından biri olduğunu belirterek, ekonomiyi kayıt altına almak için çalıştıklarını söyledi. 
     GİMAT esnafı, Çek Kanunu'nun değişmesi nedeniyle, açık hesap uygulamasına ağırlık verdiklerini, bunun da tahsilatların gecikmesine neden olduğunu vurguladılar. 
     
     IMF HEYETİNE ''COLA TURKA''... 

     IMF heyetine, Cola Turka ikram edilirken, bir GİMAT üyesi, ''bu millet inat ederse, bir daha Amerikan malı asla kullanmaz'' şeklinde konuştu. 
     Bir başka esnaf ise ''Türk esnafı canıyla malıyla devletin yanındadır'' derken, Devlet Bakanı Babacan'a, reel sektörden biri olarak sorunlarını en iyi anlayan kişi olduğunu söylediler. 
     GİMAT üyeleri, Devlet Bakanı Babacan'a, küçük esnafın mutlaka desteklenmesi gerektiğini ifade ettiler. Bir başka GİMAT üyesi, yargıda adil olunmasını isterken, ''örneğin ben, Devlet Bakanı Babacan'ın arabasına çarpsam bile yargılamada bana da Bakan'a da eşit davranılmalı'' şeklinde konuştu. 
     
     DERDİNİ ANLATAMADIN KAYSERİ USULÜ KONUŞTUN 

     Babacan ve Moghadam'ın ziyareti sırasında esnaf temsilcileri sorunlarını anlattılar. Bu arada esnaftan biri, temsilcilere, ''derdinizi anlatamadınız Kayseri usulü konuştunuz'' diyerek uyarıda bulundu. 
     GİMAT esnafı, Babacan, Moghadam ve beraberindekilere, geleneksel Türk misafirperverliğini göstererek, sürekli, çay, kola, kahve, elma suyu, yoğurt ve peynir ikram ettiler. 
     İkram edilen elma suyu, dağıtılırken, Moghadam'ın üzerine döküldü. Moghadam, bir gazetecinin verdiği mendille elma suyu dökülen pantolonunu sildi. Ayrıca, ikram edilen peynir ve yoğurdu yiyen IMF temsilcisi ''Yoğurt çok güzel'' dedi. 
     Babacan, esnaf ve Moghadam arasındaki konuşmaları karşılıklı olarak çevirerek tercümanlıklarını da yaptı. 
     GİMAT Derneği Başkanı Recai Kesimal da Babacan'a, durumlarının bir yıl öncesine göre daha iyi olduğunu belirterek, ''Sorunlar varsa size anlatırız. Daha ilk yılınız avansınız devam ediyor. İkinci yılda, üçüncü yılda sorunları çözmezseniz, o zaman sizlere sıkıntılarımızı söyleriz'' diye konuştu. 
     
</TEXT>
</DOC>
