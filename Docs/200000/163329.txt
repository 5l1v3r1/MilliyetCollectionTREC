<DOC>
<DOCNO> 163329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/soneko12.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan ÇEAŞ ve Kepez kararının siyasi olduğuna inanmıyorum 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, Kepez ve Çukurova Elektrik'in ÇEAŞ imtiyaz sözleşmelerinin iptaline ilişkin, ''Konu hukuka intikal etmiştir. Herkesin üstünde olan hukuk da en doğru kararı verecektir'' dedi. 
     Kayseri İli Yardımlaşma Derneği İstanbul Şubesi'nce Sepetçiler Kasrı'nda düzenlenen ''geleneksel tanışma ve kaynaşma toplantısı''na katılan Özilhan, basın mensuplarının sorularını yanıtladı. 
     Kepez ve ÇEAŞ'ın imtiyaz sözleşmelerinin iptaline ilişkin bir soru üzerine Özilhan, şunları söyledi 
     ''Şu anda söyleyecek bir şey yok. Neticede konu hukuka intikal etmiştir. İnandığımız ve herkesin üstünde olan hukuk da en doğru kararı verecektir. Tabii herkesin burada soğukkanlılık içinde olması lazım. Dolayısıyla da bu mesele hukuk çerçevesinde çözülecektir.'' Özilhan, ''Kararın siyasi olup olmadığı'' sorusu üzerine de, ''Esasında Sayın Başbakan da söyledi, kararın Üst Kurul tarafından alındığını ve Üst Kurul tarafından uygulamaya sokulduğunu... Kararın siyasi olduğuna inanmıyorum. Türkiye'de de bu konuda siyasi bir hareket olmaması gerekir diye düşünüyorum, olmadığını da düşünüyorum'' dedi. 
     TÜSİAD Başkanı Özilhan, ''Genç Parti Genel Başkanı Cem Uzan'ın Başbakan Recep Tayyip Erdoğan'a yönelik sözlerine'' ilişkin bir soru üzerine şunları kaydetti 
     ''Neticede 'bir hükümetin, bir ülkenin Başbakanı muhatap olarak alınıp bu çerçeve içinde konuşulmaması gerekir' diye düşünüyorum. Dolayısıyla Cem Uzan'ın bir siyasi tarafı da var. Bir partinin başkanı. Dolayısıyla 'ticaretin ve siyasetin o çerçevede ayrılması gerekir' diye düşünüyorum.'' ''Bu olayın tekil bir olay olduğunu'' dile getiren Özilhan, ''Bunun özelleştirmenin önünde bir bariyer olacağını tahmin etmediğini'' bildirdi. 
     Özilhan, kararı hukukun vereceğini belirterek, ''Dolayısıyla bu, siyasi arenaya çekilmemeli. Bunun özelleştirmede fazla etkisi olacağını düşünmüyorum'' dedi. 
     
     ''ESAS İSTİHDAMI YARATACAK OLAN ÖZEL SEKTÖRDÜR'' 
     TÜSİAD Başkanı Tuncay Özilhan, başka bir soru üzerine, Hükümet programının özel sektör ile büyümeye önem verdiğini anlatarak, ''Esas istihdamı yaratacak olan özel sektördür. Önümüzdeki dönemde özel sektörün önünün açılacağına ve bu konuda yatırım arzusunun tekrar kazanılacağına inanıyorum'' diye konuştu. 
     Özilhan, ''Türk Lirası'ndaki değerlenmeye bağlı olarak ithalatta artış gözlenmesine'' ilişkin bir soru üzerine de, ''Bir müddet sonra dövize olan talep, ithalat, büyüme yönleriyle bir miktar dövizi normal olabilecek yerlere çekecektir'' dedi. 
     Sabancı Holding Yönetim Kurulu Başkanı Sakıp Sabancı da, Kepez ve ÇEAŞ'ın imtiyaz sözleşmelerinin iptaline ilişkin sorular üzerine, ''Vaktinde ortaktım, bir taraftım ben. Taraf olarak konuşmam doğru değil. Adliyeye intikal etmiş. Adliyeyi bekleyeceğiz'' diye konuştu. 
     KKTC Başbakanı Derviş Eroğlu da, Kepez ve ÇEAŞ'la ilgili Türk Hükümeti'nin aldığı karara ilişkin yorum yapmasının doğru olmayacağını söyledi. 
     
</TEXT>
</DOC>
