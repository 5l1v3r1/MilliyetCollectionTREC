<DOC>
<DOCNO> 153287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sonspo15.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor derbi galibiyetine hasret... 
</HEADLINE>
<TEXT>

     Birinci Süper Futbol Ligi'nde hafta sonu sahasında Galatasaray ile karşılaşacak olan Trabzonspor, bu sezon derbi maçlarda sahadan istediği sonuçlarla ayrılamadı. 
     Karadeniz ekibi, Fenerbahçe, Galatasaray ve Beşiktaş ile bu sezon yaptığı 5 karşılaşmada, 3 beraberlik ve 2 yenilgi aldı. Böylece bordo-mavililer, büyük takımlar karşısında 12 puan yitirmiş oldu. 
     Ligin ilk haftasında sahasında Fenerbahçe ile 0-0 berabere kalan bordo-mavililer, sarı lacivertli takım karşısında deplasmanda yapılan maçta 3-2'lik yenilgi aldı. 
     Karadeniz ekibi, Beşiktaş ile ligin 6. haftasında sahadan golsüz beraberlikle ayrılırken ligin 23. haftasında ise sahasında 1-1'lik beraberlik aldı. 
     Galatasaray ile ligin 13. haftasında deplasmanda 2-1'lik yenilgi alan bordo-mavililer, bu kez bu maçın rövanşını alarak, ligdeki ilk derbi maçında sahadan galibiyetle ayrılmayı hedefliyor. 
     
     FUTBOLCULAR İNANÇLI 

     Gençlerbirliği'ni 3-1 yenerek Türkiye Kupası'nı müzesine getiren bordo-mavili takımda, futbolcular Galatasaray maçında sahadan galibiyetle ayrılacaklarına inanıyorlar. 
     Bordo-mavili takımın savunma oyuncusu Oumar, A.A muhabirine yaptığı açıklamada, Gençlerbirliği ile yaptıkları Türkiye Kupası Final maçında çok iyi bir oyun ortaya koyarak kupayı aldıklarını ve kupanın rehavetini üzerlerinden atamayarak Göztepe maçında 2 puan yitirdiklerini söyledi. 
     Trabzonspor'un, bu sezon büyük takımlar karşısında sahadan iyi sonuçla ayrılamadığını ancak bu maçlarda hep galibiyeti kaçıran taraf olduklarını savunan Oumar, şöyle konuştu 
     ''Geçen hafta Göztepe maçında ortaya koyduğumuz futbol takımın gerçek futbolu değildi. Gençlerbirliği maçındaki futbolumuzu, Galatasaray maçında da sürdürüp rakibimizi yenmek istiyoruz. Derbi maçların ne olacağını kestirmek zordur. Ancak biz kendimize güveniyoruz. Gelecek sezonda bu takım şampiyonluk yarışında yer alacaktır.'' Trabzonspor'un bir başka oyuncu Erman Özgür, Galatasaray maçına her maç gibi galibiyet için çıkacaklarını belirterek, ''Galatasaray'ı yenerek bu sezon bir ilki gerçekleştirmek istiyoruz. Takım olarak Galatasaray'ı yenecek güçteyiz. Taraftarlarımıza da bir derbi galibiyeti vermek istiyoruz'' diye konuştu. 
     
     PETKOVİÇ'İN MENAJERİ GELİYOR 

     Bu arada, Trabzonspor'un kalecisi Petkoviç'in Fransız menajerinin hafta içinde Trabzon'a geleceği bildirildi. 
     Petkoviç, gelecek sezon sözleşmesinin sona ereceğini belirterek, ''Eğer anlaşmamız halinde sözleşmeyi uzatacağız. Trabzonspor'da kalmaktan mutluyum'' dedi. 
     Galatasaray maçının çok değişik bir atmosferde yapılacağını da ifade eden Petkoviç, ''Bu maçta elimizden geleni yapacağız. Sahaya galibiyet için çıkacağız'' diye konuştu. 
     
     GECE ANTRENMANLAR 

     Bu arada Mehmet Ali Yılmaz Tesisleri sahasında ışıklandıran Trabzonspor, Galatasaray ile yapacağı maçın hazırlıklarının büyük bir bölümünü akşam gerçekleştirecek. 
     Bu akşam yapacağı çalışma ile Galatasaray maçının hazırlıklarına başlayacak bordo-mavililer, sadece yarın sabah bir antrenman gerçekleştirecek ve diğer çalışmalarını akşam yapacak. 
     Bordo-mavili takım, milli takım kamplarında bulunan 8 oyuncudan yoksun olarak çalışmalarına başlayacak. 

     
</TEXT>
</DOC>
