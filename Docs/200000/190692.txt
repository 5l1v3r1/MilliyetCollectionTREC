<DOC>
<DOCNO> 190692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sondun48.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Parlamentosu, organ kaçakçılığını engelliyor... 
</HEADLINE>
<TEXT>

     Avrupa Parlamentosu AP , AB ülkelerinde organ ve doku kaçakçılığı yapanların cezalandırılmasını öngören yasa tasarısını kabul etti. 
     AP'de kabul edilen yasa tasarısı, AB ülkelerinin başka ülkelerde organ ve doku kaçakçılığı yapan vatandaşlarının da mahkemelerde yargılanarak cezalandırılmalarına olanak sağlıyor. 
     AP genel kurul oturumunda yapılan oylamada, 452 ''evet'' oyu çıkarken, hiçbir parlamenter tasarıya karşı çıkmadı, ancak 25 üye ''çekimser'' oyu kullandı. 
     AB'nin bir önceki dönem başkanı Yunanistan tarafından Mart ayında ilk defa gündeme getirilen öneride, AB Komisyonu ve AP'de yapılan görüşmelerin ardından bazı değişiklikler yapıldı. 
     AB Konseyi'nin de onayından sonra yasallaşacak tasarı, canlı bir insanın kendi rızası veya zorla, para veya maddi karşılık ile çıkar karşılığı organ naklini yaptırmasını suç sayıyor. AB ülkelerinde 2005 yılından sonra yürürlüğe girecek yasa, bu tür yolla organ satanların dışında alanların da cezalandırılmasını öngörüyor. 
     Tasarıya göre, bu tür suç işleyenler en az 10 yıldan başlayan hapis cezalarına çarptırılabilecek. Nakil sonucunun, ölüm veya ağır sakatlıklara yol açması halinde cezalar artırılabilecek. 
     
</TEXT>
</DOC>
