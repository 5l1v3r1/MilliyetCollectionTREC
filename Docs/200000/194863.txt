<DOC>
<DOCNO> 194863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sontur11.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom, yüzde 51 blok halinde satılıyor... 
</HEADLINE>
<TEXT>

     Ulaştırma Bakanı Binali Yıldırım, Türk Telekomünikasyon A.Ş'nin Türk Telekom özelleştirme stratejisinin Bakanlar Kurulu'nda karara bağlandığını belirterek, ''Kararımız şirketin hisselerinin yüzde 51 veya daha fazlasının blok halinde satılmasıdır'' dedi. 
     Yıldırım, Ulaştırma Bakanlığı'nda düzenlediği basın toplantısında, Türk Telekom'un en geç 31 Mayıs 2004 tarihine kadar blok satışı için ihaleye çıkılacağını ve satış sürecinin ihale komisyonu tarafından belirleneceğini kaydetti. 
     Blok satış denemesinden sonra ikinci etapta halka arz şeklinde özelleştirme yoluna gidileceğini anlatan Yıldırım, kanunda öngörülen hisselerin yüzde 5'inin çalışanlara verilmesine ilişkin hükme de özen gösterileceğini ifade etti. 
     Bakan Yıldırım, tekliflerin alınma aşamasında değer tespit komisyonunun Türk Telekom'un değer aralığını da kamuoyuna açıklayacağını bildirdi. 

     
</TEXT>
</DOC>
