<DOC>
<DOCNO> 197594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sondun15.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, Le Figaro'ya yazdı AB Türkiye'yi üyeliğe kabul etmeli 
</HEADLINE>
<TEXT>

     CHP Genel Başkan Yardımcısı Kemal Derviş, medeniyetler çatışmasını önlemek için, AB'nin Türkiye'yi tam üyeliğe kabul etmesi gerektiğini belirtti. 
     Fransız Le Figaro gazetesi, Kemal Derviş'in İstanbul'daki saldırılarla ilgili kaleme aldığı bir makaleyi yayımladı. 
     Makalesinde, Samuel Huntington'un ''medeniyetler çatışması'' tezine atıfta bulunan Derviş, bu tezin bir yazgı olduğuna karşı çıkmak için, laik ve demokratik Türkiye'nin tam üyeliğe kabul edilmesini istedi. 
     Türkiye'nin başarısının iç faktörlere bağlı olduğunu kaydeden Derviş, bununla birlikte, dış faktörlerin önemine de dikkat çekti ve kısaca şu görüşe yer verdi 
     '''Teröristler, Türkiye'nin uluslararası alandaki öneminin farkındaydı, bu saldırıyı yaparak, laik ve demokratik bir Türkiye modeline zarar vermek istediler. Bu yüzden, Türkiye'nin geleceği için dış faktörler de çok önem kazanıyor.'' Kemal Derviş, makalesinde, Avrupa'daki eski Doğu Bloku ülkelerinin ekonomik ve siyasi açıdan Türkiye'den çok daha geri olduklarına dikkat çekti ve AB'yi, bu ülkelere gösterdiği cömertliği Türkiye'ye göstermediği gerekçesiyle eleştirdi. 
     AB'nin Ankara'ya yönelik uzun süren karasızlığının olumsuz etkileri olduğuna işaret eden Derviş, ''Kopenhag zirvesinden sonra bir hedef verilmesinin, Türkiye'nin siyasi ve ekonomik açıdan daha fazla gelişmesine katkıda bulunduğu'' yorumunu yaptı. 
     Derviş, 2004 yılında verilen randevunun sadece Türkiye için değil, AB için de önemli olduğunu vurguladı ve ''Türkiye'nin çok çalışması gerekiyor, ancak AB'nin de Türkiye'ye gerekli desteği vermesi gerekir. AB'de yaşayan insanlar çekimser davranabilir, ama Türkiye'nin öneminin bilincinde olan devlet adamlarının bu konuda kesinlikle cesur davranmaları gerekir'' görüşünü savundu. 
     
</TEXT>
</DOC>
