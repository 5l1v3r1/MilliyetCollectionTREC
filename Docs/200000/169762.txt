<DOC>
<DOCNO> 169762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/soneko05.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası faiz oranlarını düşürdü.. 
</HEADLINE>
<TEXT>

     Merkez Bankası, bugünden geçerli olmak üzere, Bankalararası Para Piyasası ve İstanbul Menkul Kıymetler Borsası İMKB Repo-Ters Repo Pazarı'nda uygulamakta olduğu kısa vadeli faiz oranlarını düşürdü. 
     Merkez Bankası'ndan yapılan açıklamaya göre, gecelik faiz oranları çerçevesinde, borçlanma faiz oranı yüzde 38'den yüzde 35'e düşürülürken, borç verme faiz oranı yüzde 45'den yüzde 41'e indirildi. 
     Diğer vadeler kapsamında, 1 haftalık borçlanma faiz oranı yüzde 38'den yüzde 35'e çekildi. 
     Banka, geç likidite penceresi uygulaması çerçevesinde, Bankalararası Para Piyasası'nda saat 16.00-16.30 arası gecelik vadede uyguladığı borç verme faiz oranı yüzde 50'den yüzde 46'ya düşürürken, yüzde 5 olan borçlanma faiz oranını değiştirmedi. 
     Ayrıca, açık piyasa işlemleri çerçevesinde piyasa yapıcısı bankalara repo işlemleri yoluyla gecelik ve bir haftalık vadelerde tanınan borçlanma imkanının faiz oranları yüzde 41'den yüzde 37'ye düşürüldü. 
     
     GÜVENLİ BAKIŞ... 

     Merkez Bankası, Temmuz ayı başından itibaren gerçekleşen gelişmelerin, enflasyonu belirleyen temel faktörlerin gelecek dönemde de olumlu seyretme olasılığını ve gelecek dönem enflasyonu açısından Banka'nın olumlu bakışını güçlendirdiğini bildirdi. 
     Merkez Bankası'ndan yapılan açıklamada, bu gelişmelerin başında, yapısal reform süreci ile bütçe disiplinine ilişkin önlemlerin geldiği ifade edildi. 
     Uluslararası Para Fonu IMF ile sürdürülen beşinci gözden geçirmenin tamamlanabilmesi ve programın başarı ile sürdürülebilmesi için gerekli reformların gerçekleştirilmesi konusunda önemli ilerlemelerin kaydedildiği belirtilen açıklamada, ''Ayrıca, bütçe disiplininin, asıl olarak harcama kısıcı önlemlerle sürdürüleceği anlaşılmaktadır. Bu gelişme, gelecek dönem enflasyonu açısından olumlu bulunmaktadır'' denildi. Diğer yandan, söz konusu olumlu gelişmelerin, piyasadaki enflasyon bekleyişlerine de yansıdığı kaydedilen açıklamada, Temmuz ayı birinci dönemine ait beklenti anketi sonuçlarına göre enflasyon bekleyişlerinde önemli bir gerileme görüldüğü hatırlatıldı. 
     Merkez Bankası'nca enflasyon tahmininde kullanılan çeşitli ekonometrik modeller, mevcut mali ve yapısal politikaların sürdürüleceği varsayımıyla, gelecek dönem enflasyonuna ilişkin oldukça olumlu ve yıl sonu enflasyon hedefi ile uyumlu sonuçlar verdiği belirtilen açıklamada, bu sonuçların, piyasa bekleyişlerindeki iyileşme ile de tutarlı olduğu bildirildi. 
     Açıklamada, Merkez Bankası'nın daha önce yaptığı ''Haziran ayı enflasyonu ve görünüm'' başlıklı basın duyurusunda Banka'nın yaptığı değerlendirilmeler hatırlatılarak, şöyle denildi 
     ''Bu değerlendirmeler ışığında önümüzdeki dönemde rehavete kapılmanın çok büyük bir iktisadi hata olacağının bilinciyle mali disiplinden ve yapısal reform sürecinden sapılmayacağı varsayımıyla, Nisan ayından itibaren enflasyonda oluşmaya başlayan olumlu tablonun süreceği ve yüzde 20'lik yıl sonu tüketici fiyatları enflasyonu hedefinin tutturulabileceğinin düşünüldüğü açıklanmıştır.'' 

     
</TEXT>
</DOC>
