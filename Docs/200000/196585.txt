<DOC>
<DOCNO> 196585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/soneko15.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram alışverişine dikkat... 
</HEADLINE>
<TEXT>

     Ramazan Bayramı öncesinde misafir ağırlama hazırlıkları yapan vatandaşların sebze-meyveye talebinin artması, fiyatları da tırmandırdı. Adana'da, sera domatesi dışındaki birçok üründe yüzde 100'ü aşan artışlar görüldü. 
     Sebze-meyvenin önemli üretim bölgelerinin başında gelen Mersin ile Adana'da bayram telaşı, yaz ucuzluğuna nokta koydu. 
     Uzaktaki çocuklarına en sevdikleri yemekleri hazırlamak, gelecek konuklarını en iyi şekilde ağırlamak için alışverişi artıranlar, bazı sebze ve meyve türlerinde fiyatların yüzde 100'ü aşkın yükselmesine neden oldu. 
     Büyükşehir Belediyesi Vedat Dalokay Hali esnafı, uzun süredir maliyetin altındaki satışlarına rağmen müşteri bulamadıklarını anımsatarak, imdatlarına Ramazan Bayramı'nın yetiştiğini, hareketliliğin bayrama kadar sürmesini beklediklerini söylediler. 
     Toptancı halde, en fazla fiyat artışı biberde görüldü. Düne kadar kilosu 300-500 bin lira olan biber 700-800 bin liraya yükseldi. Zam şampiyonu ise kuru soğan oldu. Dün 300-600 bin lira olan kuru soğan 500-700 bin liraya yükseldi. 
     Fiyatı artmayan tek ürün ise domates oldu. Tarla domatesinin hasadının bitmesi nedeniyle sera domatesine ilgi gösterilmesi, bu ürünün kilo fiyatını 300-400 bin lirada sabitledi. 
     
     SEMT PAZARLARI EL YAKIYOR 
     Toptancı haldeki fiyat artışı semt pazarlarına katmerli yansıyor. Sebze-meyve, şehir merkezine 7-8 kilometre mesafedeki toptancı halden semt pazarlarına gelinceye kadar fiyatını en az yüzde 100 katlıyor. 
     Serbest piyasa ekonomisi nedeniyle kar marjı denetiminin olmadığı semt pazarlarında, fiyatlar, Ramazan Bayramı yaklaştıkça yükseliyor. Talepteki artış, market ve manav tezgahlarında meyve sebze etiketlerini de hızla değiştiriyor. 
     Hal yetkilileri, sebze-meyveleri daha yüksek fiyatla almak istemeyenlerin alışverişlerini bir an önce yapmaları gerektiğini, fiyat artışının özellikle Pazar ve Pazartesi günü doruk noktaya ulaşacağını tahmin ettiklerini kaydettiler. 
     
</TEXT>
</DOC>
