<DOC>
<DOCNO> 178257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/son/sonspo21.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır'dan Konyaspor'a teşekkür... 
</HEADLINE>
<TEXT>

     Diyarbakırspor Kulübü Futbol Şubesi Sorumlusu Ahmet Göksu, maçta kendilerine gösterilen ilgiden dolayı Konyaspor'a teşekkür ettiklerini söyledi. 
     Ahmet Göksu, geçmişte Diyarbakırspor ile Konyaspor arasında yapılan maçlarda çıkan çirkin olayların, hafta sonundaki maçta yaşanmamasının sevindirici olduğunu bildirdi. 
     Bazı çevrelerin beklentisinin tersine maçın centilmenlik çerçevesinde yapıldığını ifade eden Göksu, ''Konyaspor Kulübü yönetimi, teknik heyeti ve taraftarları, maç öncesi ve sonrası kafilemize büyük bir misafirperverlik örneği sergilediler. Maçta gösterilen yakın ilgiden dolayı Konyaspor'a teşekkür ediyoruz'' dedi. 
     Konyaspor kafilesine, Diyarbakır'da kendilerinin de konukseverlik göstereceğini kaydeden Göksu, bu mutluluk nedeniyle aldıkları yenilgiye fazla üzülmediklerini vurguladı. 
     Göksu, Konyaspor yenilgisini unuttuklarını ve Fenerbahçe maçına endekslendiklerini de belirterek, ''Fenerbahçe maçının biletleri büyük bir ihtimalle perşembe günü satışa çıkacak. Taraftarlarımızın bu maça büyük önem vererek takımlarını desteklemelerini istiyoruz. Fenerbahçe maçını kazanıp haftaya mutlu girmek istiyoruz'' diye konuştu. 
     
</TEXT>
</DOC>
