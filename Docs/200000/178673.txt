<DOC>
<DOCNO> 178673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sondun25.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair, olayın suçunu BBC'ye attı.. 
</HEADLINE>
<TEXT>

     İngiltere'de Dr. David Kelly'nin ölümüyle ilgili soruşturma çerçevesinde ifade vermeye devam eden Başbakan Tony Blair BBC'yi suçlarken, ''Kaynakları konusunda doğrulama ya da yalanlama yapmamaları için bir neden yoktu'' dedi. 
     Dr. David Kelly'nin bir memur olduğunu ve bu nedenle de adının sır olarak saklanmasının imkansız göründüğünü savunan Blair, ''Dr. David Kelly, basınla ve politikacılarla uzun süredir ilişkileri olan ve bu tür ilişkilere alışkanlığı bulunan bir kişiydi. Ayrıca, onun güçlü bir kişilik olduğuna inanıyorduk'' diye konuştu. 
     Böylece Kelly'nin isminin açıklanmasıyla ölen bilim adamının intiharı noktasına gelinebileceğini tahmin etmediklerini de dolaylı biçimde savunmaya çalışan İngiltere Başbakanı, Dr. Kelly'nin soruşturma komisyonu önünde verdiği ifadeyi de ''Belki faydalıydı ama iddia edildiği gibi bize yardımcı olmaya yönelik değildi'' diye yorumladı. Blair, Kelly'nin soruşturma komisyonu önüne çıkartılması kararının da kendilerine değil, onu ifade vermeye davet eden komisyonun kararı olduğunu savundu. 
     Kelly'nin soruşturma komisyonu önüne çıkarılmadan önce duruma hazırlanmış olması gerektiğini de savunan Başbakan Blair, bilim adamının sorgulanması sırasındaki rahatsızlığının komisyon görüntülerine yansıdığını kabul etti. 
     Blair, Kelly'nin adının açıklanmasındaki kararın ardında kamuoyunun yanlış yönlendirilmemesi çabasının bulunduğunu da vurguladı. 
     
     İstihbarat dosyaları 

     Blair, Irak konusunda hazırlanan istihbarat dosyalarına değinirken, ''Bunlar savaşın tek gerekçesi değildi. Biz zaten Saddam konusuna dönmek ve bunu halletmek zorundaydık'' dedi. 
     Eylül ayında açıklanan dosyanın savaşa zemin hazırlamak amacına yönelik olmadığını söyleyen Blair, bu dosyanın taslağıyla ilgili olarak yapılan her yorum ve eleştiriden, başbakan olarak haberdar olmadığını da ileri sürdü. Bazı istihbaratçıların kullanılan unsurlar konusunda memnuniyetsizlikleri bulunduğunu da duymadığını kaydeden Blair, ''Bu şikayetler bana kadar ulaşamamış olabilir'' dedi. Dr. David Kelly'nin raporla alakasından haberdar olmadığını da belirten Blair, BBC muhabiri Andrew Gillighan tarafından, hükümetle ilgili olarak ortaya atılan suçlamaları ise ''olağanüstü'' diye yorumladı. 
     Tony Blair, BBC'nin, Irak'ın kitle imha silahları konusundaki tahminleri başbakanlığın abarttığı haberinin doğru olmadığını belirterek, ''Bu fevkalade ve çok ciddi bir suçlama'' dedi. 
     Blair, bunun, doğru olduğunun kanıtlanması halinde görevinden istifa etmesini gerektirecek bir suçlama olduğunu söyledi. 
     ''Saddam'ın kitle imha silahlarının 45 dakika içinde devreye girebileceği'' iddiasını Downing Sokağı 10 numaradaki Başbakanlık ofisinin rapora soktuğunu da kesin bir dille yalanlayan Blair, danışmanı Alastair Campbell'in BBC'ye mektup yazdığından haberdar olduğunu kabul etti. Blair, bu mektupların içerikleri konusunda ise bilgi sahibi olmadığını savundu. 
     BBC yöneticileriyle Başbakanlık konutunda bir öğlen yemeği yenildiğini, bu yemek sırasında Andrew Gillighan'dan söz edilmediğini de anlatan Blair, ''Eğer BBC haberinin yanlışlığını kabul etseydi konu kapanacaktı'' dedi. Blair, tartışmalar sırasında BBC'ye baskı yapıp, söz konusu yayın kuruluşunun özgürlüğünü kısıtlamaya çalıştıkları yolundaki suçlamaları ise kesin bir dille reddetti. Danışmanı Campbell'in Kanal 4 televizyonuna çıkıp, konuyla ilgili tartışmaları büyütmesini doğru bulup bulmadığının sorulması üzerine Blair, ''Tartışmalar zaten vardı, onun TV'ye çıkmasına ben izin verdim, çünkü durumu birinin izah etmesi gerekiyordu'' dedi. Kendisinin de haberi güçlü bir tonda yalanlayarak konuyu kapatmayı umduğunu, ancak BBC'nin Campbell'i de konunun içine çekerek olayı ''tam bir fırtınaya döndürdüğünü'' söyleyen Blair, Gillighan'ın haberiyle hükümetin ''yolsuz'' bir hükümet olduğunun ima edilmeye çalışıldığını belirtti. 
     Blair, yargıcın istihbarat belgelerinin yer aldığı taslakların Dış İlişkiler Komisyonu ile İstihbarat ve Güvenlik Komisyonu üyelerine neden gösterilmediğini sorması üzerine de bu konudaki kararı hükümet ve istihbaratın oluşturduğu ortak komisyonun yönetiminin aldığını bildirdi. Blair, ''Bize komisyon üyelerinin görebilecekleri ve göremeyecekleri belgelerin bir sınırı olduğunu söylediler'' dedi. 
     Başbakan Blair, yaklaşık 2.5 saat süren ifadesinin ardından, Yüksek Mahkeme binasından göstericilerin protestoları arasında ve büyük bir polis koruması eşliğinde ayrıldı. Blair'in binadan ayrılışı sırasında, caddedeki trafik de kesilerek güvenlik sağlanmaya çalışıldı. 

     
</TEXT>
</DOC>
