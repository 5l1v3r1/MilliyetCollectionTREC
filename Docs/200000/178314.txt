<DOC>
<DOCNO> 178314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/ekonomi/eko05.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'ya 'reçete' yazan Türk 
</HEADLINE>
<TEXT>

   Rusya, daha önce vergi reformu konusunda danışmanlık aldığı Selçuk Caner'den 'bankacılık' ve 'reel kurla büyüme arasındaki ilişkiler'i konu alan raporlar istedi 
      CENK BAŞLAMIŞ Moskova 
   
   Bilkent Üniversitesi öğretim üyelerinden Selçuk Caner, ekonomik krizin etkilerini atlatan Rusya'da mali piyasaların yeniden düzenlenmesinde önemli görevler üstleniyor. 
   1977'de Ortadoğu Teknik Üniversitesi'nden mezun olduktan sonra ABD'de doktorasını veren, oradaki üniversitelerde hocalık yapan Caner, Moskova'ya ilk kez 1997'de ABD Hazinesi adına geldi. Caner, vergi reformu konusunda Rusya Maliye Bakanlığı'na iki yıl danışmanlık yaptı. Rusya Merkez Bankası geçtiğimiz günlerde Türk uzmanı yeniden göreve çağırarak bankacılık sektöründe verimlilik ve reel kurla ekonomik büyüme arasındaki ilişkiyi değerlendiren iki ayrı rapor hazırlamasını istedi. 
   Caner, Rusya'nın ilginç bir ülke olduğunu, dünyada 80 yılda sermaye sistemi dört kez çöken başka ülke bulunmadığını söylüyor. Caner, 1917 devrimi, perestroyka yıllarındaki ruble değişimi operasyonu, 1992'deki serbest piyasaya geçiş kararı ve 1998'deki krizin sistemi derinden etkilediğini belirtiyor. 
   Caner, Rusya'nın çözmesi gereken en önemli sorunun, sermaye maliyetini düşürerek yatırımları en ucuz şekilde finanse etmek olduğunu belirtiyor. Türk uzman, Rusya'daki bankalar ve şirketlerin 1998'deki krizden dersler çıkardığına inanıyor. 
   
   Maratona hazırlanıyor 
   Güney Afrika'daki Pretoria Üniversitesi'nde dersler veren, Kazakistan ve Bulgaristan'a da danışmanlık yapan Caner, Türk ekonomisindeki gelişmeleri olumlu bulduğunu belirtiyor. Haftada 30 - kilometre koşan Caner, Moskova'daki yoğun iş temposu içinde Güney Afrika'daki 90 kilometrelik maratona katılmaya hazırlanıyor. 
   
   
</TEXT>
</DOC>
