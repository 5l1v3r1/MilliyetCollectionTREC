<DOC>
<DOCNO> 193987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sondun31.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'lı doktorlar yalanladı "Lynch'te tecavüz belirtisi görmedik" 
</HEADLINE>
<TEXT>

     Irak'ta esir düşen Amerikalı asker Jessica Lynch'i tedavi eden Iraklı doktorlar, Lynch'in, Irak macerasını konu alan kitapta iddia edildiği gibi tecavüze uğramadığını ileri sürdüler. 
     Lynch'in kalça kırığı ameliyatını yapan Iraklı ortopedist Mehdi Hafızcı, Amerikalı askerin tecavüze uğradığına dair bir belirtiye rastlamadığını söyledi. 
     Nasıriye'deki kliniğinde açıklama yapan Hafızcı, Lynch'i kapsamlı bir şekilde muayene ettiğini ve tecavüze uğrasaydı bunun belirtisine rastlayacağını kaydetti. 
     İşgal sonrasında dağıtılan askeri hastanenin ortopedi servisi başkanı Doktor Cemal El Saidi de, Lynch'in hareketsiz bedenini, hastane lobisindeki kalabalığın arasında gördüğünü söyledi. 
     El Saidi, Lynch'in hastaneye getirildiğinde yaşam mücadelesi verdiğini ve aldığı yaralar neticesinde şok geçirdiğini belirtti. 
     Tedavi etmemeleri halinde Lynch'in ölmüş olacağını kaydeden El Saidi, Amerikalı askerin, hastaneye getirildiğinde giyinik olduğunu ifade etti. 
     ''Elbiseleri yıpranmış değildi. Ceketinin düğmeleri kapalıydı ve fermuarı çekiliydi'' diyen El Saidi, Hafızcı'yı doğrulayarak, muayene sırasında Lynch'in tecavüze uğradığına dair bir belirtiye rastlanmadığını kaydetti. 
     El Saidi, Lynch'in, hastaneye getirildiğinde, kafatasının sol arkasındaki 10-15 santimetre derinliğindeki yara ve bacağındaki kırıkların yol açtığı iç kanama nedeniyle vücudundaki kanın yarısını kaybetmiş olduğunun saptandığını ifade etti. 
     Ele geçirildiği 23 Mart'tan, kurtarıldığı 1 Nisan gününe kadar yaşadıklarını konu alan ''Ben Bir Askerim Jessica Lynch'in Hikayesi'' adlı kitapta Lynch'in, kendisini esir alanların tecavüzüne uğradığı ileri sürülüyor. 
     Kitabın konuyla ilgili bölümünde şöyle deniyor 
     ''Kayıtlar, Jessica'yı yakalayan Iraklıların, onun kemikleri kırık ve adeta cansız vücudunu aracın enkazından çıkardıktan sonra mı ona tecavüz ettikleri, yoksa tecavüz ettikten sonra mı kemiklerini kırdıkları konusuna açıklık getirmiyor''. 
     
</TEXT>
</DOC>
