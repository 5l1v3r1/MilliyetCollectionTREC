<DOC>
<DOCNO> 187400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/siyaset/siy05.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Araplar fetvayla saldırıyor 
</HEADLINE>
<TEXT>

   Bağdat'tan dönerken kamyonu taşlanan Emin Usal, "İmamlar cuma namazlarında fetva veriyor, cemaat saldırıyor" dedi 
      FERİT ASLAN Şırnak DHA 

   
   Irak'ta saldırıya uğrayan Türk kamyon şoförlerinden Emin Usal, Bağdat'ta ve Beci'de yaşadığı dehşet anlarını anlattı. Başına beş dikiş atılan Usal, üç günde iki kez saldırıya uğradıklarını belirterek "200 araçlık konvoyla Bağdat'a benzin götürüyorduk. Şehir merkezine yarım saat uzaklıktaydık. Cuma namazından çıkan cemaat kamyonlarımıza taş ve sopalarla saldırdı. Bütün araçların camları kırıldı. Durmadan yolumuza devam ettik. Olanları Büyükelçiliğe ilettik" dedi. 
   Saldırıların genellikle cuma günleri Sünni Araplar'ın yaşadığı bölgelerde meydana geldiğini kaydeden Usal "İmamlar cuma namazında ABD birliklerine benzin ve diğer malzemeleri taşıyan araçlara saldırı düzenlenmesi, gıda maddesi getiren kamyonlara karışılmaması yönünde fetva veriyor" diye konuştu. 
   Bağdat dönüşü Beci kasabasından geçen 20 Türk kamyon ve tankerinin yaklaşık 100 kişinin saldırısına uğradıklarını belirten Usal şunları kaydetti 
   "Araçların camları kırık olduğu için doğrudan hedef olduk. Başıma taş isabet edince bayılmışım. Kendime geldiğimde iki Irak polisinin beni araçtan çektiğini ve ceplerimi aradığını fark ettim. Bazı Araplar yere yatırılan üç şoförün boğazlarını teneke gibi cisimlerle kesmeye çalışıyordu. Beni rafineriye götürmeleri için para teklifimi kabul eden polislere 30 bin dinar verdim. Rafinerinin ardından Musul'a getirildim, tedaviden sonra Türkiye'ye geçtim. Bir daha Irak'a gitmek istemiyorum." 
   
   
   
</TEXT>
</DOC>
