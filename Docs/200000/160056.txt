<DOC>
<DOCNO> 160056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sontur28.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Org. Büyükanıt ''Biz 500 yıldır Türkçe öğretmediysek ayıp budur'' 
</HEADLINE>
<TEXT>

     Genelkurmay İkinci Başkanı Orgeneral Yaşar Büyükanıt, Doğu ve Güneydoğu Anadolu'ya Osmanlı'dan bu yana sahip olunduğunu ifade ederek, ''500 yıldır bölge halkı Türkçe'yle yaşıyor. Biz 500 yıldır onlara Türkçe öğretemediysek, asıl ayıp budur'' dedi. 
     Orgeneral Büyükanıt, Harp Akademileri Komutanlığı'nda düzenlenen Küreselleşme ve Uluslararası Güvenlik Sempozyumu'nda gazetecilerin sorularını yanıtladı. 
     Harbiye Orduevi'nde dün akşam verilen resepsiyonda yabancı dilde yayının denetiminin zorluğunu anlattığını belirten Orgeneral Büyükanıt, Osmanlı'dan bu yana Doğu ve Güneydoğu Anadolu bölgelerine sahip olunduğuna dikkati çekti. 
     Orgeneral Büyükanıt, hep Kürtçe'nin öğretilmesiyle uğraşıldığını, asıl meselenin Türkçe'nin öğretilmesinde yaşandığını dile getirerek, ''Çünkü 500 yıldır bölge halkı Türkçe ile yaşıyor. Biz 500 yıldır onlara Türkçe'yi öğretemediysek, asıl ayıp budur'' diye konuştu. 
     Genelkurmay İkinci Başkanı Orgeneral Büyükanıt, asıl yapılması gerekenin, Kopenhag Kriterleri çerçevesinde devlet televizyonundan dil eğitimi olduğunu söyledi. 
     
     YUNAN HAVA SAHASINI İHLAL İDDİALARI 

     Orgeneral Büyükanıt, Yunanistan'ın hava sahasının Türkiye tarafından ihlal edildiği yönündeki iddiaların anımsatılması üzerine, bu konuda Genelkurmay Başkanı'nın gerekli açıklamayı yaptığını kaydetti. Bir gazetecinin, konunun Yunanistan tarafından Avrupa Birliği'ne AB götürüldüğünü ifade etmesi üzerine Orgeneral Büyükanıt, Yunanistan'ın kendi tezlerini AB yoluyla kabul ettirmek istiyor olabileceğini söyledi. 
     Yunanistan'ın bu konuyla ilgili bir kampanya başlatıp başlatmadığına ilişkin bir soruya da Orgeneral Büyükanıt, ''Kampanya mı başlatılıyor Bunu sormak lazım'' yanıtını verdi. 
     
</TEXT>
</DOC>
