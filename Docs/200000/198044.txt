<DOC>
<DOCNO> 198044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sontur20.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
YÖK Başkanı Gürüz'ün görev süresi 5 Aralık'ta sona erecek... 
</HEADLINE>
<TEXT>

     Yükseköğretim Kurulu YÖK Başkanı Prof. Dr. Kemal Gürüz'ün görev süresi, 5 Aralık 2003'te sona erecek. 
     İki dönemdir YÖK Başkanlığı'nı yürüten Prof. Dr. Gürüz, ODTÜ'de öğretim üyesiyken bu göreve ilk kez 1995 yılında atanmıştı. Prof. Dr. Gürüz, 5 Aralık 1999'da aynı göreve ikinci kez getirilmişti. 
     YÖK üyelerinden Tevfik Altınok ile Prof. Dr. Süleyman Sağlam'ın görev süreleri de 3 Ocak 2004'te sona erecek. Prof. Dr. Kemal Gürüz, Prof. Dr. Süleyman Sağlam ve Tevfik Altınok, YÖK'te Cumhurbaşkanlığı kontenjanından görev yapıyor. 
     Üniversitelerarası Kurul kontenjanından YÖK üyeliğine atanan Prof. Dr. Tuğmaç Sayraç da, 25 Aralık 2003'te yaş haddinden emekliye ayrılacak. 
     Yükseköğretim Kanunu'na göre, YÖK Genel Kurulu Cumhurbaşkanı'nca, rektörlük ve öğretim üyeliğinde başarılı hizmet yapmış profesörlere öncelik vermek suretiyle seçilen 7, Bakanlar Kurulu'nca üst düzeydeki devlet görevlileri veya emeklileri arasından seçilen 7, Genelkurmay Başkanlığı'nca seçilen 1 ve Üniversitelerarası Kurul'ca, kurul üyesi olmayan profesör öğretim üyelerinden seçilen 7 olmak üzere toplam 22 kişiden oluşuyor. 
     Bakanlar Kurulu, Genelkurmay Başkanlığı ve Üniversitelerarası Kurul'ca seçilen adayların üyeliği, Cumhurbaşkanı'nın onayıyla kesinleşiyor. 
     Cumhurbaşkanı, genel kurul üyeleri arasından 4 yıl süreyle bir başkan seçiyor. Kanun ve yönetmelik hükümleriyle Yükseköğretim Genel Kurulu ve Yürütme Kurulu kararlarının uygulanmasından sorumlu olan başkan, seçimi kurula verilen akademik personelin ve diğer kişilerin atamalarını yapıyor. 
     
</TEXT>
</DOC>
