<DOC>
<DOCNO> 198168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sondun30.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hillary Clinton, Karzai ile görüştü 
</HEADLINE>
<TEXT>

     Eski ABD Başkanı Bill Clinton'ın eşi Hillary Clinton, Afganistan'ın başkenti Kabil'de Devlet Başkanı Hamid Karzai ile biraraya geldi. 
     Bir saat süren görüşmenin ardından basına açıklama yapan Clinton, Afgan hükümetinin ve Karzai'nin terörle mücadele isteğinden çok etkilendiğini belirterek, ''ABD, terörle mücadelede Afganistan'ın güvenilir ortağı olarak kalmaya kararlıdır'' dedi. 
     Taliban'ın ''kaybedilmiş bir dava'' için mücadele ettiğini ifade eden Clinton, ''Kazanamazlar çünkü, Afgan halkının terörden arınmış bir gelecekte yaşama isteğini baltalayamazlar'' diye konuştu. 
     Afganistan'daki Amerikan üslerini ziyaret edecek olan Demokrat Parti senatörlerinden Hillary Clinton, daha sonra Irak'a geçecek. 
     
</TEXT>
</DOC>
