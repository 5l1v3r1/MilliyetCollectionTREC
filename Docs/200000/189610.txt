<DOC>
<DOCNO> 189610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/siyaset/siy06.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçeye kapı ayarı tamam 
</HEADLINE>
<TEXT>

   Batman'da Kürt Dili Kursu, dar olduğu için izin verilmeyen kapılarını genişletti. Şimdi onay bekleniyor 
      ARİF ARSLAN Batman DHA 

   
   Milli Eğitim müfettişlerinin sınıf kapılarının standartların 5 santim altında olması nedeniyle çalışma izni vermediği Özel Batman Kürt Dili Öğretim Kursu'ndaki kapıların genişliği 85 santimetreden 95 santimetreye çıkarıldı. Kurs yöneticileri artık resmi açılış için önlerinde bir engel kalmadığını belirtirken, Batman Milli Eğitim Müdürü Kadir Banlı da, "İlgili yönergelere uyulması zorunluluktur. Bir dil ayrımı söz konusu değil" dedi. Kurs Sorumlusu Aydın Üneşi, müfettişlerin raporları doğrultusunda dar olan sınıf kapılarının 95 santimetreye çıkarıldığını kaydetti. Altı sınıf kapısına da yedek kapılar eklendiğini belirten Üneşi, "Artık eksiğimiz kalmadı. Milli Eğitim'den yazı bekliyoruz. İzin aldıktan sonra kursu açacağız" diye konuştu. 
   
   DİL KURSUNA ENGEL DEĞİL 
   İl Milli Eğitim Müdürü Banlı, Kürtçe dil kursuna özel bir engel veya zorluk çıkarmadıklarını belirterek şunları söyledi "Kürtçe, İngilizce veya başka bir dille kurs açılması fark etmez. Müfettişler kapıların sınıf içine açılması yanlışlarını da görmüş. Şimdi kapılar koridorlara açılıyor. Eksiklikler giderilince müfettiş raporları doğrultusunda izin talebini bakanlığa bildireceğiz." 
   
   
   
</TEXT>
</DOC>
