<DOC>
<DOCNO> 196296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/yazar/kohen.html </URL>
<DATE> 2003/11/18/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Saldırının dış etkisi... 
</HEADLINE>
<TEXT>

   
   İSTANBUL'daki iki sinagoga karşı girişilen terör saldırılarının ardından sorulan pek çok soru, herhalde önümüzdeki günlerde ve haftalarda zihinleri kurcalamaya devam edecek. 
   Bu tür eylemlerin, kesin ipuçları bulunduğu hallerde dahi, tam olarak aydınlanamadığı ve esas sorumlulukların da ele geçirilemediği çok görülmüştür. 
   Umarız İstanbul'daki dehşet verici saldırı ile ilgili gerçekler kısa sürede meydana çıkar ve bunun failleri de yakalanır... 
   Saldırının şekli ve mahiyeti, daha baştan bunun "küresel terörizm"in - yani bir dış örgütün - eseri olduğu izlenimini vermiştir. Sonunda "El Kaide"ye bağlı bir grubun sorumluluğu üstlenmesi bu kanıyı güçlendirmiş bulunuyor. 
   Bu olay ile Türkiye gerçekten ilk kez uluslararası terörizmin geniş çaplı bir eylemine sahne olmuştur. Yani Türkiye 15 Kasım'da, bir nevi 11 Eylül olayı ile karşı karşıya kalmış sayılabilir... 
   
   İSTANBUL'daki "çifte saldırının çift amaçlı" olduğu açık Birinci amaç, sinagogları hedef almakla, Yahudileri ve İsrail'i "cezalandırmak", onlardan öç almak... İkincisi ise, Türkiye'yi hedef göstererek, ona gözdağı vermek, Ankara'yı izlediği iç ve dış politikalarını değiştirmeye zorlamak... 
   Eğer İstanbul'daki saldırıyı düzenleyen dış örgüt, belirtildiği gibi "El Kaide" veya benzeri bir grup ise, Yahudilere ve İsrail'e karşı kin ve nefretini ortaya dökmek istediği, onu yıldırmayı amaçladığı düşünülebilir. 
   Türkiye'nin hedef olarak alınmasının, nedenini anlamak belki daha zor, ama bunu da Türkiye'nin - bu tür radikallerin karşı çıktığı - niteliklerinde yani laik rejiminde, Batı yanlısı politikasında ve İsrail ile işbirliğinde aramak lazım. 
   Gerçekten teröristlerin vermek istediği mesaj bu ise, bu tarzda vahşi bir eylemin olsa olsa tüm Türk ulusunun - ve de dünyanın - nefretine ve infialine yol açacağını hesaplamadılar mı 
   
   ASLINDA intihar saldırıları ve benzer terör eylemlerini planlayan "master mind"ların davranışlarında, her zaman akıl - mantık aramamak lazım. Nitekim bu olayın uluslararası platformdaki tepkileri ve olası etkileri de bunu gösteriyor. 
   Bu vesile ile bütün dünya Türkiye'ye sempati ve dayanışma gösteriyor. Türkiye'nin benimsediği değerler destekleniyor...Bu olay Türkiye'nin terörle mücadele konusundaki kararlılığını pekiştiriyor. Bu aynı zamanda Türkiye'ye dünyaya "iyi veya kötü terör" diye bir ayırım yapılamayacağı ve bu belaya karşı ortak bir cephe oluşturulması gereği mesajını vermek fırsatını sağlıyor.Türk yetkilileri ve halkı daha önce de terör karşısında geri adım atmadığını göstermişti. Bu kez de, son saldırı nedeni ile dış politikasını değiştirmesi söz konusu olamaz. Diğer bir deyişle bu olay Türkiye'yi Batı'dan uzaklaştıracak, İsrail ile ilişkilerini soğutacak değil... 
   Türkiye'nin bu menfur saldırıyı düzenleyenlere vereceği en iyi "karşı mesaj" da, hiçbir şekilde şiddete boyun eğmeyeceği ve doğru bildiği yolda ilerlemeye devam edeceğidir. 
   
      
   
</TEXT>
</DOC>
