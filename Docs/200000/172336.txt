<DOC>
<DOCNO> 172336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/soneko17.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
5 milyar sınırı kimseyi tatmin etmedi... 
</HEADLINE>
<TEXT>

     Kayıtdışı ekonomiyle mücadele amacıyla 1 Ağustos tarihinden itibaren 5 milyar lirayı aşan bütün ödemelerin bankalar ya da özel finans kurumları aracılığıyla yapılacak olması, açlık sınırının altında gelir beyan eden kuyumcularda tedirginliğe neden oldu. 
     İstanbul Kuyumcu Esnaf ve Sanatkarları Odası Başkanı Alaattin Kameroğlu, yeni uygulamadan sektörün rahatsız olduğunu belirterek, ''Bu, biraz daha bizim sektörü kayıtdışına itecekmiş gibi içimizde korku var'' dedi. 
     Özellikle 5 milyar liralık limiti düşük bulduklarını bildiren Kameroğlu, bunun en asgari 10 katı limit olması gerektiğini ifade etti. 
     Kameroğlu, şunları kaydetti 
     ''Bu uygulamadan sektör rahatsız. Bu muhakkak olacak ama limitin epey yüksek olması lazım. Aksi takdirde kayıtdışına kaçış olacak. Şimdi devamlı bankalara gir çık, gir çık...Özellikle bizim sektörde bankanın eşiğinden girmemiş, bankayla işi olmamış insanlar var. 
     İçimizde insanları kayıt altına almak yatıyor ise bazı zorlamalarla insanları kayıtdışına itmeyelim. Bir bankaya para yatır, para çek bunun stresine girmemem lazım. Bu uygulama, kuyumculuk sektörüne uygun değil.'' Alaattin Kameroğlu, uygulamanın zamanının da yanlış olduğunu öne sürerek, uygulamanın erken başladığını, Türkiye'de enflasyon muhasebesi iyice oturduktan sonra uygulamanın başlaması halinde daha sağlıklı olacağını savundu. 
     
     VERGİLERİ DÜŞÜRMEK GEREK 
     RE MAC A.C. Gayrimenkul Danışmanlık Yönetim Kurulu Başkanı Ayşe Coşkun ise uygulamanın gayrimenkul sektöründe hiçbir değişikliğe yol açmayacağı görüşünü dile getirerek, şunları kaydetti 
     ''Çünkü zaten gayrimenkullerin gerçek bedelleri gösterilmemektedir tapu dairelerinde. Asıl yapılması gereken emlak vergilerini düşürmek, insanları gerçek beyana teşvik etmektir. Yüksek emlak vergileri yalan beyanlara neden olmaktadır. Yeni uygulama, gayrimenkul sektörünü sekteye uğratmayacağı gibi işlemleri kayıt altına almayı da sağlayamayacaktır.'' İstanbul Ticaret Odası İTO Yönetim Kurulu Başkanı Mehmet Yıldırım da, özellikle Anadolu'da insanların banka üzerinden fazla işlem yapmadıklarına dikkat çekerek, şöyle dedi 
     ''Faturalı satışı biz de destekliyoruz. Kayıtdışı ekonomiyi öngören bütün olumsuzlukların ortadan kaldırılmasından yanayız. Ama Türkiye'nin bir de kendi yapısı içinde meseleyi değerlendirmek lazım. Milletin önüne zorluk koyarak bunları kayıt altına almak pek mümkün değil.'' Yıldırım, limitin 10 milyar seviyesinde tutulmasının faydalı olacağını söyledi. 
     İstanbul Üniversitesi İktisat Fakültesi Maliye Bölüm Başkanı Prof. Dr. Esfender Korkmaz da, piyasa ekonomisine aykırı zoraki uygulamaların vergi dışı işlemleri artırabileceği uyarısında bulunarak, ''Kaş yapayım derken göz çıkarılıyor'' diye konuştu 
     
</TEXT>
</DOC>
