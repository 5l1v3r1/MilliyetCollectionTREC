<DOC>
<DOCNO> 154539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/spor/ytstan.html </URL>
<DATE> 2003/05/05/ </DATE>
<TIME>  </TIME>
<AUTHOR> Mehmet TAN  </AUTHOR>
<HEADLINE>
Bir büyük kirlenme 
</HEADLINE>
<TEXT>

     Oluklar çift, birinden nur akar, birinden kir" 
     Doğrusunu söylemek gerekirse, dün gece Avni Aker'de, debisi çok yüksek kirli bir su aktı. Hem de şarıl şarıl... Normal lig mücadelesine istihza ve ima ile başka anlamlar yüklendiğini görüyorum. Şerefli Türk ordusunun, şerefli subayı, müsabakanın hakemi İsmet Arzuman kirliliğin başsorumlusu. Ezildi ki ezildi, maçı kaldıramadı. Aklında ne vardı ki 
     Dakika 5... Vedat'ın, Fatih'e faulu, ardından Lee'ye yumruğu ile gerilim dişlerini gösterdi. Ardından Trabzonspor'un kazandığı penaltı ve penaltının tekrarı herkesin ayranını iyice ekşitti. 
     Ve maç, İsmet Arzuman için 15. dakikada koptu. Selçuk Kaya'nın ofsayt bayrağına Fatih Terim uzun süre itiraz etti... Oysa Ümit Karan tam önümüzdeydi ve kesin ofsayttı. Terim, 18. dakikada sahanın kenarına geldi ve şehadet parmağını Arzuman'ın gözünün içine soktu. Arzuman, ezildi ve teslim oldu. Galatasaray Teknik Direktörü, hakemin bu zaafiyetini maç sonuna kadar kullandı. Bir büyük kirlenme de burada oldu. 
     Dakika 28... Ümit Karan, Erdinç'i faulle yere indirdi. Arzuman "Devam" dedi, bir pozisyon sonra penaltı geldi. O faul verilse, asla penaltı olmayacaktı. Yazık, günah... Bir maç 20 bin çift gözün önünde, bu kadar da kirletilmezki 
     Yetmedi, 44'te bu kez Ümit Karan, Erdinç'i yere indirdi. Yine devam. Yine net pozisyon, Revivo ve Arif bomboş. Allah'tan Ümit Karan beceriksiz çıktı. 
     İlk yarı boyunca, yani 15 ve 46 arasında İsmet Arzuman 18 düdük çaldı... 11'i Galatasaray'ın lehine... 8'i yanlış, hepsi de 12. kural ihlalinden. 
     İkinci yarıda değişen bir şey yoktu. İsmet Arzuman hep oyun içinde, hep oyunda belirleyici... Ta ki Ümit Karan'ın ikinci golüne kadar... 
     Hakemin olağanüstü kararları Trabzonspor'un direncini kırmış olabilir... Eminim de öyledir Ancak Trabzonspor bu değil. Bir müsabakada ardı ardına 14 - 15 top yapabilen ve pas yüzdesini de giderek artıran Trabzonspor'un yerinde dün gece yeller esiyordu. Hani nerede o sahanın her yerinde rakibine baskı kurabilen, üretken, savaşan Trabzonspor nerede Nerede Trabzonspor'un anlı - şanlı Başkanı Bir büyük maça 48 saat kala, Trabzon'u terk etmek, mürettebatını yanlız bırakmak da neyin nesi... Bir bildiği mi var acep 
     Bakınız, Trabzonspor'da oyuncular güçsüz, verimsiz, tribünler suskun... Sahi bu bir büyük kirlenme değil de ne 
     

</TEXT>
</DOC>
