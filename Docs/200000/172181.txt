<DOC>
<DOCNO> 172181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sontur05.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Liselere giriş sınavında iki öğrenci tüm soruları doğru yanıtladı 
</HEADLINE>
<TEXT>

     Fen ve Anadolu liselerine öğrenci yerleştirmek amacıyla gerçekleştirilen Ortaöğretim Kurumları Öğrenci Seçme ve Yerleştirme Sınavı sonuçları açıklandı. 
     Sınavda her iki puan türünde de birinciliği 100 sorunun hepsini doğru yanıtlayan Çanakkale Çan Özel İlköğretim Okulu'ndan Recep Tuğrul Küreşir ile Özel Yalova Öncü İlköğretim Okulu'ndan Pelin Doğan paylaştı. 
     Sınavda dereceye giren diğer öğrenciler ise şöyle 
     İkinciler İstanbul Avcılar İnönü İlköğretim Okulu'ndan Nadir Sönmez, İzmir Konak Hakimiyet-i Milliye İlköğretim Okulu'ndan Çağın Ararat. 
     Matematik-Fen MF puan türünde 5 adayın, Türkçe-Matematik TM puan türünde ise 9 adayın üçüncülüğü paylaştığı sınavda, MF puan türünde üçüncü olan adayların isimleri şöyle 
     Kahramanmaraş Özel Rabia Arıkan İlköğretim Okulu'ndan Mehmet Bilen Kaya, Erzincan Özel Otlukbeli İlköğretim Okulu'ndan Yusuf Sekman, Antalya Fatih İlköğretim Okulu'ndan Ali Cem Randa, Manisa Özel Zuhal İlköğretim Okulu'ndan Hande Boyacı, Konya Özel Meram Abdullah Aymaz İlköğretim Okulu'ndan Mustafa Emre Bilgiç. 
     TM puan türünde üçüncü olan adayların isimleri ise şöyle 
     İstanbul Özel Tepe İlköğretim Okulu'ndan Gülşah Kavrul, İstanbul Bahçelievler Şirinevler İlköğretim Okulu'ndan Erden Oktay, İstanbul Avcılar Denizköşkler İlköğretim Okulu'ndan Çağrı Emre Korkmaz, İstanbul Büyükçekmece Bizim Kent İlköğretim Okulu'ndan Şafak Ercişli, Ankara Çankaya İlköğretim Okulu'ndan Öykü Miraç Akkaya, İzmir Özel Türk İlköğretim Okulu'ndan Onur Kardeşler, Malatya Şehit Konuk İlköğretim Okulu'ndan Çağrı Yenigün, İstanbul Özel Beşiktaş Jimnastik Kulübü BJK İlköğretim Okulu'ndan Alper Can Yıldırım, Amasya Suluova İlköğretim Okulu'ndan Furkan Bahadır Alptekin. 
     
     40 BİN ADAY SIFIR PUAN ALDI 

     Fen ve Anadolu liseleri ile bazı meslek liselerine öğrenci yerleştirmek amacıyla gerçekleştirilen Ortaöğretim Kurumları Öğrenci Seçme ve Yerleştirme Sınavı'nda OKÖSYS 40 bin 586 aday ''sıfır'' puan aldı. 
     Milli Eğitim Bakanı Hüseyin Çelik, Bakanlık Başöğretmen Salonu'nda düzenlediği basın toplantısında sınav sonuçlarına ilişkin bilgi verdi. 
     Çelik, 8 Haziran 2003 tarihinde gerçekleştirilen sınava başvuran 614 bin 164 adaydan 600 bin 289'unun sınava katılırken, 13 bin 868 adayın sınava girmediğini kaydetti. Bilgi işlem yöntemleri ile yapılan incelemede 2 bin 527 adayın bazı alt testlerden ikili kopya çektiklerinin anlaşıldığını belirten Çelik, adayların bu testlere ait cevaplarının değerlendirme dışı bırakıldığını ifade etti. 
     Bakan Çelik, sınavda ham puan barajı olan 0.5'i 40 bin 586 adayın geçemediğini, bu nedenle bu adaylar için standart puan hesaplanamadığını belirterek, ''Yani 40 bin 586 aday sıfır puan almış. Bu da maalesef Türk Milli Eğitim sisteminin bir gerçeği'' diye konuştu. 
     
     SINAVI 108 BİN 548 KİŞİ KAZANDI 

     Çelik'in verdiği bilgiye göre, sınava giren adaylardan 108 bin 548'i Fen, Anadolu, Anadolu Teknik ve Anadolu Meslek, Anadolu Öğretmen, özel Fen ve Milli Eğitim Bakanlığı'na bağlı sağlık meslek liseleri ile diğer bakanlıklara bağlı meslek liselerine asıl olarak yerleşmeye hak kazandı. 34 bin 224 aday da Anadolu Teknik ve Anadolu Meslek liselerinin bazı bölümleri için yapılan mülakat sınavına girmeye hak kazandı. Yapılacak mülakat sınavı sonucunda bu adayların üçte biri de söz konusu okullara kayıt yaptırmaya hak kazanacak. 
     MEB, fen ve Anadolu liseleri ile bazı bakanlıklara bağlı meslek liseleri için toplam 120 bin 152 kontenjan ayırmıştı. 
     Sınava giren 307 bin 737 erkek öğrencinin yüzde 24'ü, 292 bin 389 kız öğrencinin de yüzde 23.5'i başarılı oldu. 
     
     DİRNE EN BAŞARILI İL 

     Standart puan hesaplamalarına göre yapılan sıralamada en başarılı il unvanını Edirne kazandı. İkinciliği Yalova, üçüncülüğü de Ankara aldı. 
     Sınav sonuç belgeleri adaylara 30 Temmuz Çarşamba 2003 gününden itibaren postalanmaya başlanacak. 
     Sınav sonuçları Milli Eğitim Bakanlığı'nın ''www.meb.gov.tr'', Türkiye Radyo Televizyon Kurumu'nun ''www.trt.net.tr'' internet adresleri ile ''0 900 309 1999'' numaralı telefonundan öğrenilebilecek. 
     
</TEXT>
</DOC>
