<DOC>
<DOCNO> 163571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sontur38.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksici katili "Karıma sarkıntılık yaparken yakaladım" 
</HEADLINE>
<TEXT>

     Antalya'da, bir taksicinin öldürülmesi olayının zanlısı Sivas'ın Şarkışla İlçesi'nde yakalanarak, Antalya'ya getirildi. 
     Antalya'da, 17 Nisan tarihinde başına demir çubukla vurulduktan sonra DSİ kanalına atılan Ali İhsan Toman'ın cinayet zanlısı Alaaddin Alacahan, jandarma tarafından Sivas'ın Şarkışla İlçesi'nde yakalandı. 
     Antalya Emniyeti Cinayet Büro Amirliği'ne getirilerek sorgulanan Alacahan'ın ifadesinde, Ali İhsan Toman'ı kendi evinde nikahsız yaşadığı İ.G'ye sarkıntılık ederken yakaladığı iddiasıyla, başına demir çubukla vurup bayılttıktan sonra battaniyeye sararak DSİ kanalına attığını itiraf ettiği bildirildi. 
     Sorgulamanın ardından adliyeye sevk edilen Alacahan, burada nöbetçi cumhuriyet savcısına ifade verdi. Savcılık, Alacahan'ın ifadelerinde adı geçen nikahsız yaşadığı İ.G'nin de ifadesine başvurmak amacıyla gözaltına alınmasını talep etti. 
     Alacahan, çıkarıldığı nöbetçi mahkemece tutuklanarak cezaevine gönderildi. 
     Antalya'da nisan ayında meydana gelen olayda, 17 Nisan tarihinden beri kendisinden haber alınamayan taksici Ali İhsan Toman'ın cesedi, 27 Nisan tarihinde DSİ kanalında bulunmuş, polis yaptığı araştırmada cinayet zanlısının açık kimliğini belirlemişti. Yapılan araştırmalarda, zanlı Alacahan'ın, Sivas'ın Şarkışla İlçesi'nde akrabalarının yanında kaldığı belirlenmişti. 
     
</TEXT>
</DOC>
