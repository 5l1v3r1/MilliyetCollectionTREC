<DOC>
<DOCNO> 182994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sontur23.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ozon tabakasında delik rekor büyüklüğe ulaştı 
</HEADLINE>
<TEXT>

     Dünya Meteoroloji Örgütü DMÖ , ozon tabakasındaki deliğin, bu yıl yeniden rekor büyüklüğe ulaştığını açıkladı. 
     BM'ye bağlı örgütten ''Ozon tabakasını koruma günü'' dolayısıyla yapılan açıklamada, Antarktika çevresinde yapılan ölçümlerin, ozon tabakasının bu yıl önceki yıllara oranla çok daha hızlı inceldiğini gösterdiği belirtildi. 
     Deliğin 2000 yılının eylül ayında ulaştığı rekor büyüklüğe eriştiği, şu an büyüklüğünün 28 milyon kilometrekare olduğu kaydedildi. Delik, geçen yıl aynı dönemde, son on yıldaki en küçük haline gelmişti. 
     Hava koşullarından ve kirlilikten etkilenen ozon tabakasındaki deliğin genellikle eylül ayı ortalarında ve eylül sonlarına doğru en büyük haline geldiği belirtiliyor. 
     DMÖ'nün açıklamasında, bu nedenle ozondaki deliğin genişlemesinin gelecek haftalarda da sürüp sürmeyeceğini belirlemenin mümkün olmadığı kaydedildi. 
     Ozon tabakasındaki incelme ve delik, özellikle stratosferde sıcaklığın en çok düştüğü ayda, klor ve bromun soğukla birleşmesiyle daha kolay meydana geliyor. 
     
</TEXT>
</DOC>
