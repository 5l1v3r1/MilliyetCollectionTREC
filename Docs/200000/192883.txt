<DOC>
<DOCNO> 192883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sontur22.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Kıbrıs meselesini başlatan taraf Türkiye değil 
</HEADLINE>
<TEXT>

     KKTC Cumhurbaşkanı Rauf Denktaş, yabancıların KKTC'deki seçimlere paralarıyla ve manevi ağırlıklarıyla müdahale ederken, mahcubiyet duymaksızın Türkiye'ye ''sakın karışma'' dediklerini belirterek, ''Bunu halkımız görüyor ve çok içleniyor. Bu seçimlerin sadece kimin nereye oturacağı makam seçimi olmadığı, kaderimizin bir nevi seçimi olacağını herkes anlamaktadır'' dedi. 
     Samsun'dan İstanbul'a gelen Denktaş, Atatürk Havalimanı Devlet Konukevi'nde, İstanbul Vali Yardımcısı Şakir Özdikici tarafından askeri törenle karşılandı. 
     Denktaş, gazetecilere yaptığı açıklamada, Türkiye'nin, Kıbrıs meselesini başlatan taraf olmadığını vurgulayarak, şunları söyledi 
     ''Türkiye katliamı durdurmuştur, adaya barış getirmiştir. Bu barış 30 yıldır devam etmektedir. Annan Planı bu barışı kökünden sarsacak bir plandır. Türkiye'nin yasal haklarını ortadan kaldırmaktadır. Türkiye'nin anlaşmalarla verilmiş olan yasal hakları, bizim haklarımızı da koruyan haklardır. Biz de bu konuda hassasız. 
     Kıbrıs'ın, Türkiyesiz AB'ye giremeyeceğidir. Rumlar ve Yunanlılar birleşerek bunu ortadan kaldırmak için AB'ye müracaat etmişlerdir. Bu maksatlı, siyasi bir müracaattır. Maalesef AB ve Amerikalılar, 'Biz hukuka bakmayız. Kıbrıs meselesi hukuki bir mesele değildir' demek suretiyle Rumlar'ın yarattıkları oldubittiyi geleceğin barışına temel yapmaya çalışıyorlar. Biz bunu kabul edemeyiz.'' Rumların, kendilerini idare etme ve hükümetleri olma hakkı bulunmadığını ifade eden Denktaş, ''Gelecekte de olmayacaktır. Bizi 1960 Anayasası'ndan çok daha karmaşık, Rumlar'ın bile 'bu işlemez' dedikleri bir çatı altına sokmak, 100 bin insanımızı göçmen yapmak, içimize 80 bin Rum yerleştirmek, meselenin halli değil, gelecek için saatli bir bomba yaratmaktır'' diye konuştu. 
     KKTC Cumhurbaşkanı Denktaş, Kıbrıs meselesinin çözümünün Türkiye'nin fiili ve etkin garantisiyle mümkün olduğunu vurgulayarak, şunları söyledi 
     ''Dolayısıyla Yunanistan'a çok büyük sorumluluk düşmektedir. Kıbrıs meselesinin 40 yıldır devam etmesinin nedeni Yunanistan'ın 1960 anlaşmalarına atmış olduğu imzayı şereflendirmemesi, buna ters olan bir yola bilerek girmesi, Türkiye'nin haklarını ortadan kaldırmak için elinden gelen herşeyi yapmış olmasıdır.'' 
     
     KKTC'DEKİ SEÇİMLER 
     Rauf Denktaş, ''KKTC'deki seçimlerle'' ilgili bir soruya da şu yanıtı verdi 
     ''Durum iyidir, gittikçe iyileşmektedir. Çünkü halkımız oynanan oyunun farkındadır. Yabancıların seçime etki yapmak için oynadıkları rolü de görmekte ve içlenmektedir. Bu yabancılar bizim seçimlerimize paralarıyla ve manevi ağırlıklarıyla müdahale ederken, mahcubiyet duymaksızın Türkiye'ye 'sakın karışma' demektedirler. Karışan kendileridir, paralarıyla, ağırlıklarıyla ve açıkça muhalefet tarafında rol almak suretiyle kendileridir. Bunu halkımız görüyor ve çok içleniyor. Bu seçimlerin sadece kimin nereye oturacağı makam seçimi olmadığı, kaderimizin bir nevi seçimi olacağını herkes anlamaktadır. Özellikle gençlerimiz bunu anlamaktadır. Bu beni çok sevindiriyor.'' 
     
</TEXT>
</DOC>
