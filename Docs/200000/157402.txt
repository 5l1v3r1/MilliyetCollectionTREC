<DOC>
<DOCNO> 157402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/spor/aspo.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜĞÜNE DAVET 1-2 
</HEADLINE>
<TEXT>

Beşiktaş, Gençlerbirliği'ni Başkent'te yıktı, şampiyonluk davetiyesini İnönü Stadı'na çıkardı 
90 dakika      BİLAL MEŞE 

     Gençlerbirliği Başkanı İlhan Cavcav'ın hafta içindeki garip söylemleri, Ankara'daki zorlu doksan dakikayı "gerginliğe" iten en büyük faktördü. Bir sahaya bakıyorum, bir de tribüne Ne var ki, asıl "gergin" olan tribünlerdi. Her iki takım oyuncularının tribünlerdeki gerginliğe kulak tıkamaları, sadece futbol oynamayı düşünmeleri dünkü mücadeleye güzellikler kattı. Bakmayın sarı ve kırmızı kartlara... Çulcu'nun çıkardığı kartlar hem tansiyonu düşürdü, hem de futbol kalitesini artırdı. 
     Beşiktaş Ankara'da hem yıllardır tatlı belalısı olan Gençlerbirliği "fobisine" son vermek, hem de 5 puanlık avantajı korumanın hesabı içindeydi. Nitekim başlama düdüğüyle birlikte 5.dakikada müthiş fırsat kazandı. Sağdan kazanılan korner atışını Sergen arka direğe kesti, El Saka topu elle indirdi, pozisyona yakın olan Çulcu penaltı noktasını gösterdi. Ancak Ronaldo kötü vuruşla topu Gökhan'a teslim ederken, Kartal adına kaçan bu sezonki beşinci penaltıydı. 
     12.dakikada soldan kazanılan korneri Pancu kullandı, arka direkte Zago önüne düşen topa kaval kemiğiyle vurunca mutlak bir pozisyonu acemice harcadı. 
     16.dakikada kaleci Cordoba, Veysel'in pozisyonuna geçit vermezken, diğer anlamda takımını ateşledi. 34.dakikada Kaan Dobra'nın "bazuka" gibi golü geldi. Serbest atışı yaklaşık 35 metreden direkt kaleye gönderdi 0-1. 
     Golden sonra Thomas'ın kırmızı kart görerek oyun dışı kalması Beşiktaş'ın ekmeğine yağ sürdü. Oyun üstünlüğünü tamamen eline alan Kartal, 39.dakikada farkı ikiye çıkardı. Ahmet Yıldırım soldan indi, topu Sergen'e kazandırdı. Tecrübeli futbolcu arka direğe kesti, İlhan Mansız yükseldi, kafayla topu penaltı noktasına indirdi, Kaan Dobra soluyla nefis vurdu 0 - 2. İki fark Kartal'ı bir an olsun "rehavete" sürükledi ve 41.dakikada Ahmet Hassan'ın nefis golü geldi. Oyunda fazla etkili olamayan Ahmet Hassan Okan'ın sağdan gelen serbest atışına iyi yükseldi Zago'ya karşın kafayı çaktı, top önce Cordoba'nın ellerine çarptı, ardından filelerle kucaklaştı 1 - 2 
     İkinci yarıya da kontrollü başlayan Beşiktaş, 55.dakikada İlhan Mansız'la yüzde yüzlük pozisyon yakaladı. Giunti, topu sağında hareketlenen İlhan Mansız'a aşırttı, İlhan gelişine sert vurdu, top üstten auta gitti. 61.dakikada İbrahim soldan indi, topu penaltı noktası üzerinde İlhan Mansız'a kazandırdı. İlhan sert vurdu, Beyhan ayak koydu, top kornere çıktı. 
     Maçın geri kalan bölümlerinde skoru korumak isteyen Beşiktaş'ın üzerine on kişiyle giden Gençlerbirliği yalan rüzgarı gibiydi. Topu gezdiren ve zamana oynayan Beşiktaş, savunmasını sağlam tuttu, ev sahibi takımın yüklenişlerine iyi direniş gösterdi. 88.dakikada İbrahim skoru artırmak ve rahatlamak adına soldan indi, altı pasa kesti, ama İlhan Mansız seyretti 
     Evet, Beşiktaş 100. yılda şampiyon gibi... Hatta gibisi de fazla... Beşiktaş 5 puanlık avantajla Galatasaray "derbisine" çıkacak. Elbette böylesi derbiler öncesinde skor üzerine ahkam kesmek sürprizler oyunu futbolda hayalcilikten öteye gitmez. Beşiktaş mı, yoksa Galatasaray mı kazanır Bunu hep birlikte göreceğiz Ancak benim bildiğim bir gerçek var ki, bu zorlu yarışın ŞAMPİYONU, kayıtsız, şartsız BEŞİKTAŞ'tır. 
     
Onur maçımızdı      GENÇLERBİRLİĞİ maçının ardından temkinli konuşmalarını sürdüren Mircea Lucescu, "Dikkatli olmalıyız. İş daha bitmedi. Son maça kadar savaşa devam edeceğiz" dedi. Rumen teknik adam, akıllı bir futbol sergilediklerini söyleyerek, "Tek hedefimiz puan değildi. Bu bizim onur maçımızdı. Oyunu iyi organize ettik. İki gol attık, eve 3 puanla dönüyoruz" diye konuştu. 
     LUCESCU, ilk golde topa Kaan Dobra'nın vurmasını istediğini açıkladı. Rumen hoca şunları söyledi, "Topa Pancu geliyordu. İçimden bir ses Kaan'ın vurması gerektiğini söyledi. Sanki hissettim. Penaltılar stres yüzünden kaçıyor. İdmanlarda çalıştık. Ronaldo 10'da 10 isabetle atmıştı. Ancak önemli olan kaçırdıktan sonra bir şey olmamış gibi mücadeleye sürdürebilmek." 
     
     Maçın adamı 
     Kaan Dobra 
     BEŞİKTAŞ'A geldiği günden bu yana en muhteşem futbolunu oynadı. Sürpriz adam olarak ortaya çıktı, zorlu Gençlerbirliği deplasmanında Kartal'ı uçuran isimdi. Özellikle attığı ilk gol uzun süre hafızalardan silinmeyecek kadar harikaydı. 
     
     Maçın hakemi 
     İnişli çıkışlı 
     MUSTAFA Çulcu inişli çıkışlı bir grafik çizdi. El Saka'nın elle müdahale ettiği pozisyona haklı penaltı düdüğü çalan ve sarı kartını çıkaran Çulcu'nun, kırmızı kartla oyundan attığı Thomas'a gösterdiği ilk sarı kart ağırdı. Ayrıca Youla'nın, Cordoba'ya yüklenişinde çaldığı faul düdüğü de tartışılırdı. Ancak İlhan Mansız'ın ikinci yarıda ceza alanı içinde düşüşüne kesinlikle ikinci sarı kartı göstermeliydi. 
     
     
     Göze çarpanlar 
     Cordoba Son haftalarda takımın en büyük güvencesi oldu. Özellikle ilk yarıda Veysel'in pozisyonlarında yaptığı kurtarışlarla galibiyette önemli rol oynadı. 
     Zago Çok çalıştı. Özellikle hava toplarında rakibe geçit vermedi. Ölü toplarda da sık sık ileri çıkarak gol pozisyonları kovaladı. 
     Sergen Klasını yine sahaya yansıttı. Kaan Dobra'nın ikinci golünü muhteşem bir soğukkanlılıkla hazırladı. Neredeyse tüm enerjisini harcadı. 
     İbrahim Sol kanadı yine çok iyi kullandı. Hem savunmada açık vermedi, hem de ofansif girişimlerde forveti destekledi. Sahanın gizli kahramanlarından biriydi. 
     Giunti Orta sahanın dinamosuydu. Rakibe adeta etten bir duvar ördü. Kestiği tüm topları başarıyla oyuna soktu. Oyundan alınana kadar elinden geleni yaptı. 
     Serkan Gençlerbirliği'nin ayakta kalan ender oyuncusuydu. Savunmanın tüm gediklerini kapamaya çalıştı, ayrıca hücuma da katıldı. 
     
     Maçtan notlar 
     Samsunspor'dan şartlı evet 
     LİGİN son maçını sahasında Beşiktaş ile oynayacak olan Samsunspor, karşılaşmanın İnönü Stadı'nda yapılmasını şartlı kabul etti. Karadeniz ekibi, Siyah-Beyazlı takımın şampiyonluğu garantilemesi halinde teklife olumlu yanıt verebileceklerini bildirdi. 
     
     Arpacı iş başında 
     TEKNİK heyet doksan dakika boyunca Galatasaray - Ankaragücü maçından sürekli bilgi aldı. Futbol Koordinatörü Erdil Arpacı İstanbul'daki karşılaşmayı radyodan dinleyerek Beşiktaş kulübesine sürekli skor verdi. 
     
     PAF'lar şampiyon 
     SİYAH - Beyazlı ekibin PAF takımı Ankara'da şampiyonluğu garantiledi. Gençlerbirliği'ni 2-0 mağlup eden Beşiktaş, iki hafta kala tur atarken, maçtan hemen sonra karayoluyla İstanbul'a döndü. 
     
     Biletler pahalı geldi 
     GENÇLERBİRLİĞİ Kulübü'nün bilet fiyatlarını yüksek tutması nedeniyle 19 Mayıs Stadı'nın tribünleri yer yer boş kaldı. Astronomik rakamlara rağmen Siyah - Beyazlı taraftarlar stadın üçte ikisini doldurdular. 
     
     Yönetim açılışta 
     BAŞKAN Serdar Bilgili ile yönetim kurulu üyeleri dün Karum alışveriş merkezinde Beşiktaş Store Mağazası'nın açılışına katıldılar. Törenden sonra Başkan Bilgili ve yönetim, Ankaralı işadamı Latif Ayaz'ın yemeğine gittiler. 
     
     Ankara kilitlendi 
     BAŞTA İstanbul ve çevre illerden olmak üzere binlerce taraftarın özel otolarıyla Ankara'ya gelmeleri trafiği kilitledi. Polis Başkent sokaklarının pek de alışık olmadığı bu yoğunluğu düzene koyabilmek için büyük çaba harcadı. 
     
     Penaltı kabusu 
     BU sezon penaltı atışlarında başarısız bir grafik çizen Beşiktaş, Gençlerbirliği maçında bu sezonki 6. atışı kaçırdı. Sadece 11 penaltıdan beşini gole çevirebilen Kartal'da isabetsiz vuruşlar halkasına dün de Ronaldo eklendi. 
     

</TEXT>
</DOC>
