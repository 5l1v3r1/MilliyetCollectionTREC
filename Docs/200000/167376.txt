<DOC>
<DOCNO> 167376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sontur33.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce kürtaj, sonra doğum kontrol yöntemi... 
</HEADLINE>
<TEXT>

     Evli ve çocuk sahibi kadınlarla yapılan bir araştırma, kadınların hamileliği önleyici yöntemlere en az bir kez kürtaj olduktan sonra başvurduğunu ortaya koydu. 
     Ege Üniversitesi Hemşirelik Yüksekokulu Kadın Sağlığı ve Hastalıkları Anabilim Dalı Başkanı Prof. Dr. Ahsen Şirin ile İzmir Dr. Seren Göğüs Hastalıkları Eğitim ve Araştırma Hastanesi'nden hemşire Mina Mahmoudi, 15-49 yaş grubu evli 200 kadınla ''aile planlaması'' konusunda bir araştırma yaptı. 
     Araştırmada, büyük bölümü ilkokul mezunu ve ev hanımı olan kadınların yüzde 68.6'sının 1, yüzde 22.3'ünün 2, yüzde 7.4'ünün 3, geriye kalanların da 4 ve 5 kez kürtaj olduğu saptandı. 
     Araştırmanın yapıldığı dönemde yüzde 98.5'i ''gebeliği önleyici yöntem kullanan'' kadınların yüzde 73.6'sının, ''kürtaj kararını eşleriyle birlikte aldığı'' tespit edildi. Ayrıca, kürtaj yaptıranların yüzde 90'ının araştırmanın gerçekleştirildiği süreçte ''etkin yöntem'' kullandığı belirlendi. 
     
     UZMAN ÖNERİLERİ... 
     Prof. Dr. Ahsen Şirin, araştırma sonuçlarına ilişkin yaptığı açıklamada, halen gelişmekte olan ülkelerde 300 milyon çiftin çocuk istemedikleri halde bir yöntem kullanmadığının tespit edildiğini söyledi. 
     Prof. Dr. Şirin, Türkiye'de de aile planlamasına gereksinim duyan, ancak etkin bir yöntem kullanmayanların büyük bir grup oluşturduğuna dikkat çekti. 
     ''Araştırmada kürtaj sayısının fazla görülmesinin, kadınlarda gebeliği önleyici yöntemleri kullanmadan önce istenmeyen hamileliklerin yüksek olduğunu ortaya koyduğunu'' anlatan Prof. Dr. Şirin, şunları kaydetti 
     ''Kürtaj, kanamadan rahim yırtılmasına kadar birçok probleme yol açar. Bu durumda böyle bir deneyim yaşanmadan önce etkin yöntem kullanımı motive edilmeli ve gençlere, özellikle de nişanlı ve evlenecek olanlara etkin aile planlaması yöntemi kullanılması konusunda eğitim verilmeli. Bu eğitimde kürtajın yan etkileri de anlatılmalı.'' 
     
</TEXT>
</DOC>
