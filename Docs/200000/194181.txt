<DOC>
<DOCNO> 194181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/yazar/dundar.html </URL>
<DATE> 2003/11/08/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
"Hadi çekinmen, yeyin gari " 
</HEADLINE>
<TEXT>

   
   Televizyonda bir reklam... Reklamda bir köylü kadın... 
   Elinde Amerikan cipsi... 
   Yanındakilere uzatırken yeni süt sağmış da onu ikram edermiş gibi 
   "Hadi" diyor, "Köyümüzün şeysi çekinmen, yeyin gari..." 
   Bir başka reklam 
   Anadolu'dan birbirinden güzel görüntüler... 
   Sıradan insanlar, pazarlar, yer sofraları... 
   Ve iftarda zeytinle hurmaya eşlik eden Amerikan kolası... 
   Bir başkası 
   Fast food zincirinin hızlı ritimde müzik çalan lokantası... 
   Duvarda Ramazan davuluyla "mönülerinin sultanı"nı vaat eden afişler... 
   Sofrada, köfte - patates kızartması - kolanın yanında cevizli baklava, geleneksel helva, ayran - pastırma... 
   Piyasaya hakim olan atıştırma sektörünün mahalli lezzet arayışı... 
   
   
   Ne oluyor 
   Bir süre öncesine kadar, Atlanta'da, Londra'da çekilip bütün dünyaya dağıtılan o Michael Jackson'lı, Ricky Martin'li, Madonna'lı kola reklam filmleri nereye kayboldu 
   Neden dünya starlarının yerini "Çekinmen, yeyin gari" diyen bizim köylü Ayşe Teyze aldı 
   Ne oldu da kola, diskolardan kalkıp iftar sofralarına oturdu 
   
   
   Global markaların son yıllarda devreye soktuğu yeni bir pazarlama stratejisinin ürünü bu reklamlar... 
   Artık "yerel düşünüp, yerel davranıyorlar". 
   Yıllar yılı tek merkezden yönettikleri o kibirli, kolonyalist havadan sıyrılıp girdikleri pazarın kılığına bürünüyorlar. 
   Ürünü, yerel dillerle, yerel renklerle süslüyorlar. 
   Ürün mahiyetine dokundurmama bağnazlığını terk edip ayranı, helvayı mönülerine dahil ediyorlar. 
   Buna terminolojide "global" küresel ile "lokal"in yerel uzlaşması anlamında "glokalleşme" deniyor. 
   
   
   Bu strateji, pazarın sınırlarını genişletme kaygısından kaynaklanıyor olabilir. "Kentleri fethettik, sıra köylerde" diye düşünülebilir. Ancak pazarlama tekniğindeki bu değişimde, yerel markaların direnişinin de etkisi olsa gerek... 
   Ne de olsa kebabın burgere, ayranın kolaya, lahmacunun pizzaya direnişi sürüyor. Ve bu müthiş pazar kavgası, rakiplerin her gün farklı kostümlerle ortaya çıktığı bir kıyafet balosu şeklinde cereyan ediyor. 
   
   
   Amerikan cipsi bizim köylü Ayşe Teyzen'in elinde... 
   Peki yerli kola kimin elinde 
   Amerikan köylüsü David Efendi'nin... 
   David'i biz, önce Amerika'daki barında yengeye selam söylerken, sonra Türk hamamında muhabbetle keselenirken, giderek bakkal önünde oruç açmak için ezan beklerken görüyoruz. Bu gidişle sünneti yakın... 
   "Yerelin intikamı" mı bu 
   "Siz bizim Ayşe kadını elinde cipsle tarlaya salarsanız, biz de sizin David'i buralarda sünnet ederiz" mi deniliyor 
   
   
   Evet, kavga kızışıyor. 
   Global ürünler, şalvarla köy pazarına dalarken, yerel ürünler, global pazarda kovboy şapkasıyla geziyor. 
   İşin unutulmaması gereken boyutu şu 
   Neticede Ayşe Teyze de David Efendi de cips yiyor, kola içiyor. 
   Marka şu ya da bu, sermaye yerel ya da global ama tükettiğimiz şey, şalvar ya da şapka giymiş, iftar sofrasına veya amerikanbara girmiş, yanına baklava ve pastırma katık edilmiş olsa da, aynı global kültürün ürünü aslında... 
   Bunu bilelim de, h l istiyorsak "çekinmeden yeyelim gari..." 
   
      
   
   
   
</TEXT>
</DOC>
