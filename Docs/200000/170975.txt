<DOC>
<DOCNO> 170975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sonspo24.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor'un borcu 11 trilyon... 
</HEADLINE>
<TEXT>

     Denizlispor'da geçen hafta yapılan kongrede iş başına gelen Zafer Katrancı başkanlığındaki yönetim kurulu görev bölümü yaptı. 
     İkinci Başkanlığa Sedat Semerci seçilirken, Futbol Şubesi Başkanı Turgut Dalaman, İdari İşlerden Sorumlu Asbaşkan Hasan Kıbrıslıoğlu, Mali İşlerden Sorumlu Asbaşkan Ramis Bilgiç, Altyapıdan Sorumlu Asbaşkan Erkan Çakır ve Tesislerden Sorumlu Asbaşkan Yurdal Duman oldu. 
     Transfer Komitesi de Kadir Seyrek, Erkan Çakır, Osman Vural Yapıcı ve Feridun Basmacı'dan oluştu. Basın Sözcülüğünü ise Zorhan Sancar yapacak. 
     İkinci Başkan Sedat Semerci, düzenlediği basın toplantısında, kulübün 11 trilyon lira borcu bulunduğunu, ancak bunun önemli olmadığını, çünkü tüm yönetim kurulu üyelerinin elini taşın altına koyduğunu söyledi. 
     Kabat'ı 600 bin dolar karşılığında Avusturya'nın FC Kölag Körnten takımına verdiklerini açıklayan Semerci, ''Kulüp menajerimiz Mithat Halis'in şirketine borcumuz vardı. Bunlar düşüldükten sonra Kabat'ın transferinden 170 bin dolar aldık'' dedi. 
     Semerci, Servet ile ilgili bir soruya da ''Bu futbolcuya Fenerbahçe dışında İtalya ve İspanya'dan da teklifler var, değerlendiriyoruz. Servet'in bonservis bedeli 2,5 milyon Euro. Bu fiyata satamazsak, Denizlispor'da oynamaya devam eder. Çünkü bizimle sözleşmesi devam ediyor'' yanıtını verdi. 
     Sedat Semerci, bu sezon 250 milyon liradan bin 500 dolayında kombine bilet satışı hedeflediklerini ve ilk aşamada 525 tanesinin yönetim kurulu üyelerine satıldığını açıkladı. 
     
     3. ETAP KAMP GEREDE'DE 
     Öte yandan, yeni sezon hazırlıklarını sürdüren Denizlispor, 3. etap çalışmaları için Bolu-Gerede'yi seçti. 2 günlük iznin ardından toplanan yeşil-siyahlı futbolcular, dün gece Gerede'ye gitti. Burada hazırlık maçları da oynayacaklarını bildiren Teknik Direktör Giray Bulak, kampın 31 Temmuz'da sona ereceğini söyledi. 
     
</TEXT>
</DOC>
