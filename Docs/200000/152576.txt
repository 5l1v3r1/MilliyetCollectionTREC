<DOC>
<DOCNO> 152576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/26/son/soneko11.html </URL>
<DATE> 2003/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye 'sıcak para virüsü'yle SARS'sılacak... 
</HEADLINE>
<TEXT>

     Ankara Ticaret Odası ATO tarafından hazırlanan ''Sıcak Para Virüsü'' raporunda, dünya sars virüsü ile sarsılırken, Türkiye ekonomisinin sıcak para ateşi altında kavrulduğu savunuldu. 
     Raporda, spekülatörlerin dünyanın hiçbir ülkesinde onlarca yılda kazanamayacakları parayı Türkiye'de kazandığı iddia edildi. 
     Raporda, bir spekülatörün yıllık yüzde 1.2 faizle Japonya'da 75, yıllık yüzde 1.9 faizle Avrupa Birliği AB ülkelerinde 47, yıllık yüzde 2 faizle ABD'de 45 yılda kazanacağı faizi Türkiye'de sadece 18 ayda kazanmasının mümkün olduğu belirtildi. 
     Hesaplamaya göre, 2001 yılı Ekim ayında yabancı bir yatırımcı, elinde bulunan 1 milyon doları, dönemin dolar kuru olan 1 milyon 590 bin liradan bozdurup, eline geçen 1 trilyon 590 milyar lirayı, ortalama yüzde 65 faizle bankalarda değerlendirmeye başladığında, 18 ay sonra bu parayı 4 trilyon 100 milyar liraya çıkarabiliyor. Bu para, doların 1 milyon 590 bin lira olduğu Nisan 2003 tarihinde dolara çevrildiğinde, yatırımcının elinde 2 milyon 578 bin dolar geçiyor. 
     Raporda 1 milyon dolarlık rantın ay, gün, saat ve dakika başına düşen getirilerine de yer verildi. Buna göre 1 milyon dolarla Türkiye'de 18 ayda dolar cinsinden yüzde 157.8 para kazanabilen bir spekülatör, ayda net 87 bin 670 dolar, günde 2 bin 922 dolar, saatte 122 dolar para kazanıyor. Bu hesaba göre bir spekülatörün Türkiye'de yaklaşık 7 günde elde ettiği rant gelirini ABD'De ancak 1 yılda elde edebiliyor. 
     
     ATO BAŞKANI AYGÜN 
     Rapora ilişkin değerlendirmede bulunan Aygün, dolar kurunun az da olsa dalgalı bir seyir izlemesine rağmen son 18 ay içinde aynı düzeyde kaldığına dikkat çekti. Bu dönem zarfında TL'da aşırı değerlenme emareleri ortaya çıktığını kaydeden Aygün, ''Bu durum tek başına kriz habercisi değil ancak, kriz tetikleyicisidir. Bir yandan uluslararası spekülatörler ulusal sermayemizin kanı ile beslenirken, diğer yandan ihracatta yaşanacak daralma ve ithalatta meydana gelecek sıçrama, ekonomiyi zora sokar'' dedi. 
     Türkiye ekonomisini sürekli olarak tehdit altında tutan sıcak para için önlem alınması gerektiğini belirten Aygün, şöyle devam etti 
     ''Asgari ücret vergilendirilirken, taşıttan, emlaktan ek vergi alınırken, 655 milyar liraya kadar olan rant gelirlerinin vergi dışı olması Anayasa'nın 73. maddesindeki eşitlik ve adalet ilkeleri ile bağdaşmamaktadır. Diğer yandan, sıcak paraya ülkeye girişte 1-2 puanlık bir vergi getirilmeli ve rant gelirlerinin vergilendirilmesi sağlanmalıdır. Asıl Vergi Reformu, gerçek vergi barışı budur. Türkiye, spekülatörlere milyarlarca dolar rant sağlayarak uluslararası yatırımcıları fonlayarak bir yere varamaz. Sıcak para sahte cennettir. Bu sahte cennetin faturası ise cehennemdir. Dünyanın hiçbir ülkesinde mali piyasalar başı boş bırakılamaz. Liberalizm sınırsız özgürlük değildir.'' 
     





</TEXT>
</DOC>
