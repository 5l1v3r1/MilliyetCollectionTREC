<DOC>
<DOCNO> 160030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sontur02.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege Ordu Komutanı "Türkiye'yi bölmek isteyen komşular oldu" 
</HEADLINE>
<TEXT>

     Ege Ordu Komutanı Orgeneral Hurşit Tolon, ''Türkiye'yi bölmek, parçalamak isteyen ve terör olaylarını karşımıza getirmek isteyen kimi komşu, müttefik ve dost adı altında birçok ülke olmuştur'' dedi. 
     Türk Silahlı Kuvvetleri Rehabilitasyon ve Bakım Merkezi Başkanlığı'nda tedavi gören malul ve OHAL gazilerinin el ürünlerini tanıtmak amacıyla Narlıdere İstihkam Okulu ve Eğitim Merkezi'nde bir gece düzenlendi. 
     Ege Ordu Komutanı Orgeneral Hurşit Tolon, buradaki konuşmasına, ''Her biri birbirinden kahraman, birbirinden güzide, vatan sathının pırlanta evlatları İzmir'e hoş geldiniz'' diyerek başladı. 
     Gecenin ''çok anlamlı'' olduğuna işaret eden Orgeneral Tolon, vatanın her karış toprağını korumak, milletin huzur ve güvenini sağlamak için ant içmiş, bu yolda canını feda etmekten asla kaçınmamış, milletin bağrından kopup gelen Türk Silahlı Kuvvetleri'nin bir grup gazisinin kendilerini onurlandırdığını söyledi. 
     Dış mihrakların etkisiyle veya içerden kaynaklanan bazı sebeplerle yüce milletin huzurunu bozmak, vatanın birlik ve bütünlüğünü engellemek ve ülkeyi parçalamak isteyenlerin bulunduğunu belirten Orgeneral Tolon, şöyle devam etti 
     ''1984 yılında başlayıp günümüze kadar 15 yıl süreyle devam eden terör ile yüce Türk ulusu ve onun Türk Silahlı Kuvvetleri mücadele etmek zorunda kalmıştır. Bu olay dün olduğu gibi bugün, bugün olduğu gibi yarın da Türkiye'nin karşısına gelecek. Türkiye'yi bölmek, parçalamak isteyen ve bu uğurda emelleri olan, yüzyıllardır bunun devam etmesini isteyen, hak etmediğimiz ve asla mücadeleden vazgeçmeyeceğimiz terörle mücadele olaylarını karşımıza getiren müttefikimiz, dostumuz ve komşumuz olmuştur.'' ''Tek hedefleri, Türkiye'nin güçlenmesini, Türkiye'nin bölgede büyük bir güç olmasını engellemeye dönük Sevr'den kalan hayallerini gerçekleştirmektir'' diyen Orgeneral Tolon, ''Bu ülkenin her karış toprağı Türk insanının, Türk vatandaşının kanıyla sulanmıştır. Öyle yağma yoktur'' şeklinde konuştu. 
     Türk Silahlı Kuvvetleri'nin bu konuda kararlı olduğunu, ant içtiğini belirten Orgeneral Tolon, gazilerin ve kendilerinin sadakatle ömürlerinin sonuna kadar buna devam edeceklerini söyledi. Tolon, ''Bizler nöbeti teslim alacaklara sadakatle bayrağı ve andı teslim edeceğiz. Burada bulunan herkes tüm İzmirliler ve halkımız sizleri kucaklamaktan büyük bir mutluluk duyacaktır'' dedi. 
     Ege Ordu Komutanı Orgeneral Tolon ve Güney Deniz Saha Komutanı Koramiral Yener Karahanoğlu, sahneye gelen gazileri tek tek kutlayarak öptü ve hediyelerini verdi. 
     Hakkari'de 1997 yılında gazi olan Yüzbaşı Mehmet Zafer Yıldız, Ege Ordu Komutanı Orgeneral Hurşit Tolon'a, ''Gaziler'' adına bir şilt verdi. 
     Geceye, GATA Rehabilitasyon Merkez Başkanı Tuğgeneral Metin Özdeğirmenci, Ulaştırma Eğitim Merkez Komutanı Tümgeneral Volkan Kaplama, Narlıdere Belediye Başkanı Abdül Batur ve Ankara'dan gelen 32 gazi ve yakınları ile davetliler katıldı. 
     
</TEXT>
</DOC>
