<DOC>
<DOCNO> 199308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sonspo23.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursa'da tek sorun deplasman 
</HEADLINE>
<TEXT>

     Bursaspor Kulübü Basın Sözcüsü Sedat Kaya, Elazığspor karşısında alınan yenilgiyle ilgili olarak, ''Deplasmanda maç kazanamama fobisini bir türlü aşamıyoruz'' dedi. 
     Kaya, Elazığspor karşısında özellikle ilk yarı iyi mücadele ettiklerini, kurdukları baskıyla rakibe oyun kurma şansı tanımadıklarını ancak, girdikleri gollük pozisyonları değerlendiremediklerini söyledi. 
     Maçın ikinci yarısının da dengeli geçtiğini ifade eden Kaya, şöyle konuştu 
     ''Yediğimiz golün ardından, futbolcularımız 'yine deplasmanda kaybedeceğiz' psikolojisine girdi. Şok gol sonrası bir türlü toparlanamadık. Deplasmanda maç kazanamama fobisini bir türlü aşamıyoruz. Teknik yönetimimiz bu sorunu gidermek için yoğun bir şekilde çalışıyor.'' 
     
     BİRLİK ÇAĞRISI 
     Kaya, iyi günde Bursasporlu olmanın kolay olduğunu, takıma kötü gününde destek verilmesi gerektiğini kaydetti. 
     Fikstür gereği, bu hafta Çaykur Rizespor ile deplasmanda karşılaşacaklarını hatırlatan Kaya, şunları söyledi 
     ''28 maçtır deplasmanda maç kazanamamız, hiç kazanamayacağımız anlamına gelmez. Çaykur Rizespor karşısında hedefimiz, kesinlikle galibiyet olacak. Bursaspor'un bu önemli sorunu aşması için olumlu eleştirilere, desteğe ihtiyacımız var. Bu zor günlerde daha fazla birlik içinde olmalıyız. Çünkü başka Bursaspor yok.'' 
     
</TEXT>
</DOC>
