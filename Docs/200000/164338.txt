<DOC>
<DOCNO> 164338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sondun12.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Brad Pitt, kaslı görünmek uğruna sinir hastası oldu... 
</HEADLINE>
<TEXT>

     ''Troy'' adlı yeni filminde heybetli savaşçı Aşil'i canlandırmak üzere kamera karşısına geçen Brad Pitt, rolü için aldığı kas yapıcı ilaçlar yüzünden sinir hastası oldu. 
     İlaçlarla kaslı ve zinde bir görünüme sahip olan sinemanın ''sakin ve güleryüzlü'' oyuncusu, bu ilaçlar yüzünden sürekli öfke nöbetleri geçiriyor. 
     Internetteki ''peoplenews'' sitesinin haberine göre, ancak topuğundan vurularak öldürülen kahramanı Aşil'i canlandırmak aktör Pitt'e pahalıya patladı. 
     ''Troy'' filminin setinde çalışanları sinirli haliyle zor durumda bırakan Pitt'i eskiden tanıyanlar büyük şaşkınlığa uğradı. Sette sinirli halinin yanında karamsar ve bedbin bir görüntü çizen Pitt'in Aşil'i başarıyla canlandırmak için aldığı steroid türü ilaçların etkisiyle bu ruh haline büründüğü belirtildi. 
     39 yaşındaki Brad Pitt'in bu sinirli halini gören eşi Jennifer Aniston da kocasının öfkesinin önüne geçemedi. Eşini de kıran Brad Pitt'in bu hali yakın çevresini oldukça üzdü. 
     Bu sıkıntıların dışında Malta'yı çok seven Pitt çiftinin tam dört evleri olmasına rağmen ileride burada da yatırım yapmayı planladığı ifade edildi. Ünlü çiftin yardımcılarına adanın kuzeyinde sakin bir yerde bir çiftlik bulmaları için talimat verdiği kaydedildi. 
     ''Troy'' filminin kadrosunda, Brad Pitt ile birlikte Orlando Bloom, Eric Bana ve Sean Bean yer alıyor. Filmin yönetmenliğini Wolfgang Peterson üstleniyor. 
     
</TEXT>
</DOC>
