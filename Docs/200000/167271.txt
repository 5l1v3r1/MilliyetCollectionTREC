<DOC>
<DOCNO> 167271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/sondun28.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Terminatör Bağdat'ta... 
</HEADLINE>
<TEXT>

     Hollywood yıldızı Arnold Schwarzenegger, ABD'nin Bağımsızlık Günü'nde, Irak'taki Amerikan askerlerine moral için Bağdat'a geldi. 
     Schwarzenegger, Irak'ın devrik lideri Saddam Hüseyin'in eski yazlık saraylarından birinde toplanan yüzlerce askerle şakalaşarak, askerlere övgüler yağdırdı. 
     Bazı askerler, sinemanın 1.88'lik ''Conan'' ve ''Terminatör''ünü beyazperdede olduğundan daha ''küçük'' bulurken, iki kadın asker, grup fotoğrafı çekilirken, kıkırdayarak aktörün kaslarına dokunmaya çalıştı. 
     Ünlü yıldız, asıl savaşın sona erdiğinin ilan edildiği 1 Mayıs'tan bu yana saldırılarda 26 arkadaşını kaybeden askerlere, ''Amerikan tarzı yaşamı mümkün kıldıkları için'' teşekkür ederek, ''Her şeyden önce Saddam Hüseyin'e 'hasta la vista baby' Hoşçakal bebek dediğiniz için tebrik ederim. ABD'den buraya size moral vermeye geldim'' dedi. 
     Amerikan askerleri, ünlü bir yıldızla moral bulmaktan memnuniyetlerini dile getirirken, başka ünlülerin de, özellikle Jennifer Lopez'in Irak'a gelmesini istediler. 
     
</TEXT>
</DOC>
