<DOC>
<DOCNO> 159712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/soneko08.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖİB 'Petkim'in yüzde 88.86'sı satılacak, kamu tamamen çekilecek' 
</HEADLINE>
<TEXT>

     Özelleştirme İdaresi ÖİB Başkan Vekili Metin Kilci, başlangıçta yüzde 51 hissesinin satışı düşünülen Petkim'in yüzde 88.86'sının satılacağını açıklarken, kamunun tamamen buradan çekilmiş olacağını söyledi. 
     Kurumsal İyi Yönetim Arenası'na katılarak bir konuşma yapan Kilci, gazetecilerin sorularını da yanıtladı. 
     Petkim'in satışına ilişkin olarak Kilci, ''ihale ilanında en az yüzde 51 diye çıkmıştık. İhale süreci içerisinde yüzde 88.86'sını satma yönünde bir gelişim oldu. Yüzde 88.86'sı için teklifler alınacak ve yüzde 88.86'sı satılacak. Kamu buradan tamamen çekilmiş olacak'' diye konuştu. 
     Petkim ihalesine teklif veren firmalardan Zorlu Holding ve Sanko Holding'in güç birliğine gitmeleri konusunda da Kilci, bunun ihale sürecine olumsuz etkisi olmayacağını söyledi. 
     Tam tersine bunu ihaleye katılan firmaların güç artırımı olarak olumlu değerlendirdiklerini ifade eden Kilci, ''umarım bu birleşmenin yarattığı sinerji, ihale sürecine de olumlu yansır'' dedi. 
     IMF'nin özelleştirme programını nasıl bulduğu yönündeki bir soru üzerine de Metin Kilci, IMF'nin özelleştirme adına şu ana kadar yapılanları olumlu değerlendirdiğini belirtti. 
     Ancak yılın ilk yarısını küçük ihaleler ve hazırlık dönemi olarak geçirdiklerini söyleyen Kilci, ''bizim asıl sınavımız büyük özelleştirmenin olacağı yılın ikinci yarısında olacak. Bizim karnemiz yıl sonunda verilecek'' değerlendirmesinde bulundu. 
     4 milyar dolarlık özelleştirme hedefinde herhangi bir değişiklik olup olmayacağının sorulmasının üzerine de Kilci, burada bir rakam telaffuz etmenin yanlış olacağını belirtirken, ''onun da üzerinde olacağını düşünüyorum'' diye konuştu. 
     Bu yıl içerisinde kapsamda bulunan kuruluşlarda çalışanların sayısındaki azalmaya ilişkin olarak Kilci, bu yıl içerisinde 10 bin civarında çalışanın yıl sonu itibariyle özelleştirilmiş kuruluşlarda çalışacağını ya da emekli olacağını sözlerine ekledi. 
     
</TEXT>
</DOC>
