<DOC>
<DOCNO> 166447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sontur05.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hava sıcaklıkları daha da artacak 
</HEADLINE>
<TEXT>

     Hava sıcaklıklarının, hafta ortasından itibaren daha da artarak, iç kesimlerde 33-35, Marmara ve Akdeniz'de 34-38, Ege ve Güneydoğu Anadolu'da yer yer 40 dereceye ulaşması bekleniyor. 
     Devlet Meteoroloji İşleri Genel Müdürlüğü'nden yapılan ''uyarıya'' göre, halen normalleri civarında ve Basra alçak basıncının etkisiyle yer yer üzerinde seyreden hava sıcaklıkları, hafta ortasından itibaren Orta Akdeniz üzerinden gelen sıcak havanın etkisiyle 5-7 derece daha artacak. 
     Sıcak hava, 2 Temmuz Çarşamba günü yurdun batı bölgelerinde, 3 Temmuz Perşembe günü tüm yurtta etkili olacak. 
     Hava sıcaklıklarının, Karadeniz kıyıları ile Doğu Anadolu'nun kuzey ve doğusunda 30, iç kesimlerde 33-35, Marmara ve Akdeniz'de 34-38, Ege ve Güneydoğu Anadolu'da yer yer 40 dereceye ulaşması bekleniyor. 
     Meteoroloji uzmanları, aşırı sıcak havanın oluşturacağı olumsuz şartlar ve muhtemel orman yangınlarına karşı vatandaşların ve ilgililerin dikkatli ve tedbirli olmalarını istediler. 
     
</TEXT>
</DOC>
