<DOC>
<DOCNO> 182115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sondun21.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Lindh'i öldüren bıçak üzerinde DNA testi yapılacak 
</HEADLINE>
<TEXT>

     İsveç Dışişleri Bakanı Anna Lindh'in başkent Stockholm'de bıçaklanarak öldürülmesinin ardından parmak izi bulamayan polis, bıçak üzerinde DNA testi uygulayacak. 
     Adli uzmanlar, cinayet aletinin olay yerinde bulunduğunu, ancak soruşturmaya yardımcı olacak parmak izine rastlanmadığını kaydetti. 
     Uzmanlar, daha fazla ipucu elde edebilmek için bıçağın sapında kalan deri parçalarına DNA testi uygulanacağını belirtti. DNA testi için Alman ve İngiliz adli müfettişlerinden de yardım alınacağı ifade edildi. 
     Öte yandan, Lindh'in öldürüldüğü NK alışveriş merkezindeki güvenlik kamerasında bakanın katili olabileceği belirtilen bir kişinin görüntüleri İsveç gazetelerinde yayınlandı. Polis, müfettişlerin bu görüntüleri gazetelere sızdırmış olabileceğini, bunun soruşturmayı tehlikeye atabileceğini belirtti. 
     Dışişleri Bakanı Lindh, 10 Eylül'de alışveriş merkezinde kimliği henüz belirlenemeyen bir kişi tarafından bıçaklanmış, kaldırıldığı hastanede ameliyata alınmasına rağmen kurtarılamamıştı. 
     
</TEXT>
</DOC>
