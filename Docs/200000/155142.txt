<DOC>
<DOCNO> 155142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sonspo21.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, Göztepe maçından 3 puan bekliyor... 
</HEADLINE>
<TEXT>

     Gaziantepspor, Göztepe ile pazar günü kendi sahasında oynayacağı karşılaşmanın hazırlıklarını mutlak galibiyet parolasıyla sürdürüyor. 
     Kırmızı-siyahlı ekip, karşılaşmadan galibiyetle ayrılarak UEFA Kupası'na ilk turdan katılma şansını sürdürmek istiyor. 
     Basın Sözcüsü Kamil Gereççi, bu hafta ağırlayacakları Göztepe'nin ligde 25 puanla kritik bir durumda bulunduğunu, rakibin kaybetmesi halinde birinci ligde kalma hayallerinin tamamen sona ereceğine dikkati çekti. 
     Göztepe maçının bu nedenle zorlu geçeceğini, İzmir ekibinin varını, yoğunu ortaya koyacağını, kazanmak için elinden geleni yapacağını belirten Gereççi, şöyle konuştu 
     ''Gaziantepspor özellikle son dört haftada UEFA hedefi için elinden gelen gayreti gösterdi. Mutlu sona ulaşmak için önümüzde zorlu 4 karşılaşma daha var. Diyarbakırspor galibiyetiyle UEFA hedefine koşan diğer ekiplerle aradaki puan farkını açtık ve 51 puanla ligde dördüncü sıraya geldik. Bu sıralamayı koruyabilirsek UEFA Kupası'na ön eleme yapmadan katılabileceğiz. En azından ligdeki istikrarlı çıkışımızı devam ettirmek, saçma sapan, asılsız dedikodulara meydan vermemek için kazanmak zorundayız. Teknik heyet ve futbolcularımız da bunun farkındalar.'' Gereççi, Gaziantepspor'un ligde başarılı sonuçlar aldığını ve daha başarılı sonuçlar almaya da devam edeceğini, ligin son haftalarına girerken seyirci desteği beklediklerini sözlerine ekledi. 
     
</TEXT>
</DOC>
