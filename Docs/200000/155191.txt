<DOC>
<DOCNO> 155191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sontur27.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfowitz'in sözlerine Hava Kuvvetleri Komutanı'ndan yorum... 
</HEADLINE>
<TEXT>

     Hava Kuvvetleri Komutanı Orgeneral Cumhur Asparuk, ABD Savunma Bakan Yardımcısı Paul Wolfowitz'in açıklamaların değerlendirirken, ''Irak harekatının başlamasından sonra, Kuzeyden Keşif Harekatı da otomatik olarak bittiği için İncirlik'teki kuvvetlerin geri çekilmesi lazım geliyordu. Belki bu konu edilmiş olabilir'' dedi. 
     Orgeneral Asparuk, Türk Telekom'a bağlı Gölbaşı Uydu Haberleşme Merkezi'ni ziyaret etti. 
     Burada, Ulaştırma Bakanı Binali Yıldırım ve diğer yetkililerinden brifing alan Orgeneral Asparuk, daha sonra gazetecilerin sorularını yanıtladı. Wolfowitz'in, ABD'ye verilecek destek konusunda askerin liderlik yapamadığı ve İncirlik'te istenmeyen bir yerde kalmayacakları yönündeki açıklamalarının anımsatılması üzerine Orgeneral Asparuk, bu lafların Wolfowitz'i bağlayacağını ve kendisinin bir şey söyleyemeyeceğini belirtti. 
     Türkiye'nin ABD'den İncirlik'in kapatılması yönünde bir istekte bulunup bulunmadığının sorulması üzerine de Orgeneral Asparuk, şöyle konuştu 
     ''Benim bildiğim kadarıyla yok. İncirlik'in direkt olarak bu tür üst kademedeki kontrolü Genelkurmay Başkanımıza aittir. Onun dışında, işletmesi ve oradaki hür türlü aktiviteler de Hava Kuvvetleri Komutanlığı'nındır. Ama bana iletilen herhangi bir şey yok. Bu, belki de Irak harekatının başlamasından sonra 11 yıldır uygulanan Kuzeyden Keşif Harekatı da otomatik olarak bittiği için meclisimizde alınan karar gereği artık onun faaliyetleri son buldu. Dolayısıyla bu kuvvetlerin bir yerde geri çekilmesi lazım geliyordu. Belki bu konu edilmiş olabilir. Belki bunu yorumluyor olabilir. Sözün sahibi o olduğu için bilemiyorum ne maksatla söyledi. Ancak bir yorum yapabiliyorum.'' Orgeneral Asparuk, bundan sonra İncirlik'in statüsü konusunda ABD ile bir temasın olup olmadığı yönündeki bir soruyu yanıtlarken de Kuzeyden Keşif Harekatı'nın bitmesinin ardından buradan yararlanan bir kuvvetin görevinin biterek geri çekildiğini anımsattı. 
     İngilizler'in ve ABD'lilerin ayrıldığını ifade eden Orgeneral Asparuk, ''Diğer anlaşmalar gereği gelip kullanabilirler ki onların da statüleri belli'' diye konuştu. 
     ABD ile yapılan görüşmelerde, ABD Genelkurmay Başkanı'na, Kuzey Irak'tan Türk askeri varlığının çekilmesi yönünde söz verildiğine yönelik haberlerin anımsatılması üzerine ise Orgeneral Asparuk, ''Bu benim boyumu aşar. Orada Genelkurmay Başkanımız, hükümetimiz var. Herhalde bunları değerlendireceklerdir'' dedi. 
     
</TEXT>
</DOC>
