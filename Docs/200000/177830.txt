<DOC>
<DOCNO> 177830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/soneko07.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş enerjisi ile çalışan bisiklet üretilecek... 
</HEADLINE>
<TEXT>

     Temiz Enerji Vakfı Başkanı Prof. Dr. Demir İnan, Hacettepe Üniversitesi Yeni ve Temiz Enerji AR-UY Merkezi ile birlikte ''güneş enerjisinden yararlanan bisiklet''in tasarlanması ve yapılması amacıyla hazırlanan proje hakkında bilgi verdi. 
     Projeye göre, üç tekerlekli bisikletin güneş enerjisinden yararlanacak şekilde değiştirildiğini belirten Prof. Dr. İnan, büyükler için düşünülen bu projenin, yazlıklarda kısa mesafeli alışveriş merkezlerine gidiş-gelişlerde, turistik tesislerde tarihsel alanların ve çevrenin gezilmesi, golf sporu gibi çeşitli etkinliklerde kullanılmasının amaçlandığını kaydetti. 
     Prof. Dr. İnan, güneş enerjisi ile çalışan bisikletin gerek kent içi, gerekse kent dışı birçok yerde kullanılabilir bir araç haline getirilmesi amacıyla da kullanılabileceğini belirterek, projenin, bu yıl sonuna kadar tamamlanacağını ifade etti. 
     Türkiye'nin güneş kuşağı içerisinde kaldığını dile getiren Prof. Dr. İnan, Türkiye'ye düşen güneş enerjisinin kullanılabilir enerjinin bin katı olduğunu, ancak bunun ''seyreltik enerji'' olduğunu kaydetti. 
     Güneş enerjisi kullanılan teknolojilerin yeni olduğuna işaret eden Prof. Dr. İnan, bu teknolojilerin Avrupa'da kullanımının hızla arttığını söyledi. Isı ve elektrik elde edilmesinde güneş enerjisinin kullanıldığını anlatan Prof. Dr. İnan, bu temiz enerji kaynağının ''kesintili'', ''saklanamaz'' ve aynı zamanda ''ulusal kaynak'' olduğunu vurguladı. 
     Prof. Dr. İnan, ''Sürdürülebilir kalkınma ve sürdürülebilir dünya için yerin altındaki kaynaklardan yerin üzerindeki kaynaklara bakmak gerekir. Güneş bütün canlıların yaşaması için olmazsa olmaz kaynaktır'' diye konuştu. 
     
</TEXT>
</DOC>
