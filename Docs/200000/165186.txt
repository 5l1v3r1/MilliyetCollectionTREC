<DOC>
<DOCNO> 165186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sonspo05.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon atlet Beden Eğitimi dersini geçemedi 
</HEADLINE>
<TEXT>

     Atletizmde 800, bin 500 ve 3 bin metrede şampiyonluklar elde eden lise son sınıf öğrencisi Funda Aşıkoğlu, beden eğitimi dersinden sınıfta kaldı. 
     Atletizm milli takımı sporcusu ve Funda'nın annesi Gülşen Aşıkoğlu, kızının cimnastik, voleybol, tenis ve atletizm sporlarını yaptığını ve Ankara Yahya Kemal Beyatlı Lisesi son sınıfında öğrenci olduğunu belirterek, ''3 yıldır Ankara'da 800, bin 500 ve 3 bin metrede şampiyonlukları olan kızım beden eğitimi dersinden sınıfta kaldı'' dedi. 
     
     ''DÜNYA LİSELER ŞAMPİYONASINA KATILACAK'' 
     Beden eğitimi dersi öğretmeninin kişisel yaklaşımı yüzünden kızının sınıfta kaldığını iddia eden anne Aşıkoğlu, şunları söyledi 
     ''Ben de beden eğitimi öğretmeniyim. Bir öğretmen kişisel sorunlarını öğrenciye yansıtmaz. Kızım 28 Haziran'da okul takımıyla birlikte Dünya Liseler Atletizm Şampiyonası'na katılacak. Bolu-Aladağ'da başlayan atletizm dağ koşu kampından sonra Atletizm Avrupa Dağ Koşusu şampiyonasına katılacağım. Annesi, babası ve kendisi de sporcu olan bir öğrencinin beden eğitimi dersinden sınıfta kalmasının yorumunu kamuoyuna bırakıyorum.'' 
     
     BABANIN YORUMU 
     Funda'nın babası Gazi Aşıkoğlu ise kendisinin de milli maratoncu olduğunu belirterek, ''Kızım İSF Dünya Şampiyonası'nda İstanbul'da yarışacak. Bu yarışma öncesinde kzımın ve İtalya'da yarışacak olan eşimin morali bozuk. Nedeni ise okulun müdür yardımcısının ve beden eğitimi öğretmeni olan Bekir Çelik'in kızıma okul spor kolu parası vermedi diye önce 3 gün disiplin cezası, daha sonra da bu cezanın haksız bulunarak, Yenimahalle Milli Eğitim Müdürlüğü'nce silinmesinin ardından beden eğitimi dersinden 21 kişilik sınıfta kızıma 1 vermesi'' diye konuştu. 
     Baba Aşıkoğlu, bu sene üniversiteye hazırlanan kızının geleceği ile oynandığını da sözlerine ekledi. 
     
     BEDEN EĞİTİMİ ÖĞRETMENİN SAVUNMASI 
     Funda'nın babası Gazi Aşıkoğlu'nun suçladığı Beden Eğitimi Öğretmeni Bekir Çelik de iddialarla ilgili olarak, A.A muhabirine, ''Benim ne Funda ile ne de bir başka öğrenciyle kişisel bir sorunum olamaz. Bir öğrenci atletizm de başarılı diye ben onu geçirmek zorunda değilim'' dedi. 
     Alt sınıflardaki başarılı güreşçi öğrencilerini de sınıf geçirmediğini belirten Çelik, şunları söyledi 
     ''Funda çok iyi bir atlet olabilir. Ancak voleybolda manşet yapmayı, basketbolda turnike atmayı bilmiyorsa, benim onu geçirmem sözkonusu olamaz. Cimnastikte başarılı bir sporcumuz Oğuzhan Yılmaz'ı da bıraktım. Okutulan derslerin geneline göre değerlendirme yapmak zorundayım. Anne ve babası iddialarda bulunabilirler. Bir öğrenciyi de ben spor kolu parası vermedi diye sınıfta bırakmam. Ayrıca o parayı daha sonra vermiştir. Bu nedenle de benimle sınıfım ortasında hiç hoş olmayan bir şekilde tartıştı. Kendisini bıraktığımı öğrenince, 'Benim annem, babam da öğretmen. Siz onlardan daha mı iyi biliyorsunuz ' şeklinde sınıfın ve öğrencilerimin önünde benimle hiç hoş olmayan bir şekilde aynı tartışmayı yaptı. Bunlar sporun geleceğini yönlendirecek çocuklar.'' 
     
</TEXT>
</DOC>
