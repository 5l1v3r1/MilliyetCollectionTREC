<DOC>
<DOCNO> 165722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/ekonomi/eko09.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kriz mi dediniz Allah korusun' 
</HEADLINE>
<TEXT>

Merloni Elettrodomestici Türkiye Genel Müdürü Pasini, planlarını kriz olmayacakmış gibi yaptıklarını söyledi 
     MERT İLKUTLUĞ İzmir 

     Ariston ve İndesit marka beyaz eşyaların üreticisi İtalyan Merloni Elettrodomestici'nin Türkiye Genel Müdürü Stefano Pasini, önümüzdeki iki yılda pazar paylarını artırmaya yönelik planlar yaparken, Türkiye'de kriz olacağını düşünmediklerini söyledi. 
     Planlarını politik, sosyal ve ekonomik açıdan pek çok faktörü göz önünde bulundurarak yaptıklarını belirten Pasini, "Kuşkusuz planlarımız içinde bir risk payı var. Hiç beklenmeyen bir krizle karşılaşıldığında nasıl hareket edeceğimizi biliyoruz. Tabii geçen yıl Sayın Başbakan Ecevit'in rahatsızlanmasıyla ortaya çıkan tipte bir krizi tahmin etmek de imk nsız" dedi. 
     
     Büyüme trendi sürecek 
     "Kriz olur mu " sorusu üzerine Türk gibi tahtaya vurarak, "Allah korusun" diyen Pasini, "İki yıllık planları yaparken Türkiye'nin ekonomik ve politik açıdan istikrar içinde olacağını, beyaz eşya pazarının büyüyeceğini tahmin ediyoruz. Bu istikrar ve büyüme trendinin süreceğini düşünerek plan yapıyoruz" şeklinde konuştu. Pazar paylarını yüzde 12'ye yükselterek, Türkiye'nin üçüncü büyük beyaz eşya üreticisi olduklarını kaydeden Pasini, "Bu yıl pazarın yüzde 10 büyümesini tahmin ederken, hedefimiz yüzde 25 büyüyerek 220 milyon dolar ciroya ulaşmak" dedi. 
     

</TEXT>
</DOC>
