<DOC>
<DOCNO> 164079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/yazar/yilmaz.html </URL>
<DATE> 2003/06/19/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Derviş IMF antibiyotik gibi, zamanında kesmeli 
</HEADLINE>
<TEXT>

     Faaliyet alanını "Türkiye - AB sorun alanları" olarak belirleyen EDPF'nin, Koordinasyon Kurulu üyesi Derviş'in müjdelerinden birincisi, AB Selanik zirvesine, tam üyelik müzakerelerine başlayan 10 aday ülke gibi, Türkiye'nin de katılabilmesi. 
     İkincisi ise, geçtiğimiz gün sona eren AB - Türkiye Karma Parlamento Komisyonu Toplantısı'nda ilk kez dostluk havasının hakim olamsı... 
     CHP milletvekili ve "AB Anayasası " hazırlıklarına katılan AB Konvansiyonu parlamenteri Derviş, 2004'de AB'ye üyelik müzakerelerine başlayabilmek için, Kopenhag kriterleri ve ülkelerin veto hakkı üzerinde durdu. 
     Bu sözleri açarsak, üzerinde tartışılan Terörle Mücadele Yasası'nın 8. Maddesi, Kürtçe yayın özgürlüğü, MGK'ya sivil genel sekreter, cami yerine ibadethane, isteğe göre çocuklara isim koyma özgürlüğü gibi düzenlemeleri Kopenhag kriterleri çerçevisinde yapmak gerekiyor. 
     Ancak bunların hangi yöntemlerle hayata geçireleceği konusunun ülkelerin öznel koşullarına bağlı olduğunu da hatırlatmak gerekiyor. 
     Derviş'in uyarısı "Kimse Kopenhag kriteri olmayan bir şeyleri, öyleymiş gibi göstermesin." 
     Derviş, Kıbrıs Rum Kesimi'nin sözkonusu veto hakkını kullanması, Kıbrıs meselesinde dünya kamuoyunu ikna edecek bir 'girişimin' başlatılması ile engellenebilir görüşünü de getirdi. 
     
     Adres belli olursa 
     Derviş, dış kaynak konusunda ise Portekiz, İspanya gibi AB'ye üye olacağı kesinleşen ülkelere, yabancı sermaye yatırımlarının aktığını örnek göstererek, "Adres belli olunca, birinci lig ülkesi adayında yabancı sermaye patlaması oluyor" diyor. 
     Derviş'i AB konularında karşımızda görünce, ekonomiden kopuyor mu diye düşünmüştük. 
     Bu toplantı gösterdi ki, Derviş kamuoyuna ekonomiyi daha iyi ifade edeceği bir alan olarak AB'yi seçti... 
     Dünkü kahvaltılı toplantıda, Kemal Köprülü'nün başkanlığını yaptığı Arı Hareketi'nin yeni yönü hakkında da bilgimiz oldu. Yeni kurulan EDPF'de Derviş'in yanı sıra iki CHP'li milletvekili daha bulunuyor. İşadamı kökenli Ersin Arıoğlu ve Arı Haraketi'nden gelen Damla Gürel... TÜSİAD Yönetim Kurulu üyesi Mehmet Ali Baboğlu, akademisyenler Şule Kut, Kemal Kirişci ve Ayşe Bener ve AB konusunda çalışmaları olan Can Buharalı, Ali Boratav, Sinan Ülgen ve Köprülü kurul üyesi. Genişlemeye açık Danışma Kurulu'nda ise işadamlarından Adnan Polat, Bülent Eczacıbaşı, Hüsamettin Kavi, Vural Göğer, İshak Alaton, Ali Koç, Ali Kantur, Burhan Karaçam gibi isimler de yer alıyor. AKP milletvekili Mehmet Dülger, CHP milletvekili Memduh Hacıoğlu ve Avrupa Parlamentosu üyesi Ozan Ceyhun da foruma katılan diğer siyatçiler. 
     Kahvaltıda, üç tane CHP milletvekilinden başka siyasetçi görmeyince, "Burası sosyal demokratların buluştuğu bir yer mi" sorusu belirdi, yanıtını Derviş'ten aldım "Kemal'i Köprülü sosyal demokrat yapmayı çok isterdim ama o kadar kolay değil." 
     EDPF'de değirmenin suyu nereden geliyor Bugün için işadamlarından... Bağışlar için üst limit 40 milyar lira olarak belirlenmiş. 18 aylık, yani müzakereye kadar olan çalışmanın maliyeti ise 500 bin dolar. 
     
     

</TEXT>
</DOC>
