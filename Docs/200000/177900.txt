<DOC>
<DOCNO> 177900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/guncel/gun03.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanal alemde cin kovalıyor 
</HEADLINE>
<TEXT>

      ÖMER ERBİL İstanbul 

   
   Kendisini medyum olarak tanımlayan Ankaralı Ali Değermenci, internet üzerinden 'şifa' dağıtmayı vaat ediyor. Ancak tabii ki bunu hayrına yapmıyor. Değermenci'nin elektronik posta adresine anne adı, isim, doğum tarihi ve sıkıntınızı yazdıktan sonra vesikalık ya da boy fotoğrafınızı eklemeniz gerekiyor. Daha sonra verilen hesap numarasına belirtilen ücret yatırılınca, istenen şifa elektronik postanıza gönderiliyor. 
   
   İLKOKUL MEZUNU 
   Değermenci, aile içi huzur ve muhabbet konuları, şiddetli geçimsizlik, kısmeti bağlı olanlar, büyü ve cin musallatına maruz kalanlar, iş konusunda başarılı olamayanlar, altını ıslatan kişiler, kısmi felç ve kekeme olanlar, çocuk sahibi olamayanlara şifa dağıttığını ileri sürüyor. İlkokul mezunu olan Değermenci, müşterilerine internet sitesinden şöyle sesleniyor "Türkiye'de bu ilmi resmi olarak yapanlardan biriyim. Piyasada medyum, cinci hoca gibi unvanlar altında bu mesleği icra ettiğini iddia eden dolandırıcılardan olmadığımı, yıllardır yaptığım çalışmalar ve sayın müşterilerimizin teveccühleri ortaya koymuştur." 
   
   SANATINI KULLANIYOR 
   Piyasadaki falcılardan farklı olarak bu işin ilmini yaptığını iddia eden Değermenci, şöyle konuştu "İnternet üzerindende şifa veriyorum. Duruma göre 50-150 milyon istiyoruz. Çünkü masraflarımız var. Yaptığım şifa isteyenlere nasıl dua etmeleri gerektiğini göstermek. Allah bazı kullarına özel yetenekler, haller verir. Biz de bu sanatımızı kullanıyoruz." 
   
   
</TEXT>
</DOC>
