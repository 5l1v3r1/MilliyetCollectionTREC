<DOC>
<DOCNO> 154143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/siyaset/siy01.html </URL>
<DATE> 2003/05/03/ </DATE>
<TIME>  </TIME>
<AUTHOR> BİTTİ  </AUTHOR>
<HEADLINE>
Biz azınlık değiliz 
</HEADLINE>
<TEXT>

Denktaş, "Biz ne azınlığız, ne Güney Kıbrıs vatandaşıyız. Biz KKTC halkıyız. Bunu kabul etsinler mesele halledilir" dedi 
     KKTC Cumhurbaşkanı Rauf Denktaş, Rum yönetiminin Kıbrıs Türklerini azınlığı ve vatandaşı olarak gördüğünü ifade ederek, "Biz ne azınlığız, ne vatandaşıyız. Biz Kuzey Kıbrıs Türk Cumhuriyeti halkıyız. Bu gerçeği kabul ettikleri an zaten mesele yarı yarıya halledilmiş olur" dedi. Gazetecilerin sorularını yanıtlarken KKTC'ye geçen Rumların eski evlerini görmelerinin bazı yerlerde taciz şeklinde olduğuna dikkat çeken Denktaş, Taşkent köyüne giden bir Rum ailenin ev sahibine, "Evden ne zaman çıkacaksınız, siz gidin evinize de, biz de evimize gelelim" dediğini, ev sahibinin de duvardaki şehit resimlerini göstererek, "Bunları yaptınız siz, bunları geri getirdiğinizde biz de geri gideriz" yanıtını verdiğini belirtti. Rumların özür dileyerek ayrıldığını ve "bilmiyorduk" dediğini kaydeden Denktaş, "Nasıl bilmezdin, kendi köyünde oldu bu işler" dedi. 
     Denktaş, Maraş'ın iadesiyle ilgili olarak da "Biz ambargonun kalkması karşılığında bunu yapabileceğimizi söyledik" diye konuştu. 
     


SİYASET 
















</TEXT>
</DOC>
