<DOC>
<DOCNO> 151139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/yasam/yas01.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlık bütçesi tablolara yetmedi 
</HEADLINE>
<TEXT>

Kültür Bakanlığı'nın bir yıl önce satışını durdurup 'Biz alırız' dediği İktisat Bankası'nın 322 tablosu, satılması için BDDK'ya iade ediliyor 
     ÖMER ERBİL İstanbul 

     Bankacılık Düzenleme ve Denetleme Kurulu'nun BDDK el koyduğu, ardından da Kültür Bakanlığı'nın müzayedesini durdurup Topkapı Sarayı'nda koruma altına aldığı İktisat Bankası tablo koleksiyonunda 'başa dönüldü'. 
     Kültür Bakanlığı, aralarında Osman Hamdi Bey imzalı ünlü 'Kaplumbağa Terbiyecisi' tablosunun da bulunduğu 322 eserin teslim alınmasını resmi bir yazıyla BDDK'dan istedi. Erol Aksoy'un eski sahibi olduğu İktisat Bankası'nın 322 tablosu, Antik A.Ş. tarafından geçen yıl müzayedeye çıkarılmış, eski Kültür Bakanı İstemihan Talay, koleksiyonun bozulmaması için BDDK ile anlaşıp bir hafta kala satışı durdurmuştu. 
     
     Değeri 6 trilyon 
     Ancak Kültür Bakanlığı, 5 trilyon 883 milyar 750 milyon değer biçilen eserlerin bedelini ödeyemeyeceğini Başbakanlığa bildirerek, BDDK'nın Hazine'ye olan borcundan bu tutarın tahsil edilmesini teklif etmişti. Hazine ise, "Kültür Bakanlığı kendi bütçesinden ödesin" diyerek, teklifi geri çevirmişti. Ve bu yazışmalarla aradan geçen bir yılın ardından, Bakanlık, "Bütçemiz yetersiz" diyerek tabloları BDDK'ya iade kararı aldı. 
     BDDK yetkilileri, 1 yıl kaybettiklerini ve tabloların yeniden müzayede ile satılacağını bildirdiler. Daha önce BDDK ile anlaşıp tabloları müzayedeye hazırlayan Antik A.Ş.'nin sahibi Turgay Artam ise kararla ilgili, "O dönemde de 'Kültür Bakanlığı'nın bütçesi bu tabloları almaya yetmez' demiştik" dedi. 
     


YAŞAM 

















</TEXT>
</DOC>
