<DOC>
<DOCNO> 184744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/yazar/tamer.html </URL>
<DATE> 2003/09/26/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Ekolojik çiftliklere tarım turizmi 
</HEADLINE>
<TEXT>

   
   Geçen akşam NTV'de çok ilginç bir haber vardı. Antalya'ya gelen turistlere pamuk toplama turları düzenleniyormuş. Kişi başına 40 Euro ödeyerek bu turlara katılan turistler, tarlalarda elle pamuk topluyorlarmış. NTV'nin mikrofon tuttuğu turistler, hallerinden pek memnun görünüyorlardı "Tura katılırken, makineyle pamuk toplayacağımızı sanıyorduk. Elle toplayacağımızı öğrenince çok şaşırdık. Hangimiz daha çok toplayacak diye birbirimizle yarıştık." 
   Pamuk üreticilerinin sıkıntılı olduğu bu günlerde Antalya'nın Değirmenli Köyü'ndeki üreticiler de hallerinden memnun. "Pamuktan kazanamasak da, alternatif turizm sayesinde biraz yüzümüz gülüyor" diyorlar. Pamuk toplama turlarına, Alman, Fransız ve Rus turistler rağbet ediyormuş. 
   
   Tarım turizmi mi 
   NTV'deki haberi dinlerken Buğday Ekolojik Yaşamı Destekleme Derneği'nin geliştirdiği projeyi anımsadım. "Ekolojik Tarım Yapılan Çiftliklerde Tarım Turizmi Gönüllü Bilgi ve Tecrübe Takası" başlıklı proje, ekolojik tarım yapan ailelere ekonomik katkı, üreten ve tüketen kesim arasında sosyal kültürel iletişim ve tüm taraflarda bilinç yaratmayı hedefliyor. 
   Projeyle ilk etapta, yurtdışı ve yurtiçinden gelen turistlerin belli bir ücret karşılığı bu çiftliklerde konaklaması ve üretime katılarak, ürettiği yiyeceklerden faydalanması amaçlanıyor. İkinci etap ise bu konuda bilgi sahibi olan veya olmak isteyen insanların gönüllü olarak bu çiftliklerde çalışmaları ve bilgi paylaşımının gerçekleşebileceği bir ortamın sağlanması. 
   
   Kelkit'te organik tarım 
   Pazar günü Kelkit'te açılışı yapılacak Doğan Organik Ürünler Tesisi de, Ekonojik Yaşamı Destekleme Derneği'nin önerdiği ekonojik tarım turlarının önemli merkezlerinden biri olmaya aday. Doğan Şirketler Grubu Genel Koordinatörü Tufan Darbaz ve Doğan Organik Ürünler A.Ş. Genel Müdürü Mete Hacaloğlu'nun verdiği bilgiye göre bugüne kadar Türkiye'de kurulan en büyük organik tarım tesisi. Bu tesis, Kelkit'te bu yıl öğretime başlayacak Erzurum Atatürk Üniversitesi'ne bağlı Kelkit Aydın Doğan Meslek Yüksek Okulu'nun organik tarım bölümüyle sıkı işbirliği içinde olacak. Organik tarım bölümü öğrencileri sabahları üniversitede derse girip, öğleden sonraları Doğan Organik Tarım Tesisi'nde çalışacak. 
   
   İş sahibi çiftçiler 
   Doğan Grubu'nun Kelkit'teki organik tarım ve hayvancılık tesisinin toplam yatırımı 32 milyon dolar. İlk etapta 12 - 13 milyon dolarlık yatırımla organik sığırcılık tesisi işletmeye açılıyor. Şu anda yarattığı doğrudan istihdam 50 kişi. Ancak Darbaz'ın belirttiğine göre amaç zaten "insana iş vermek değil, insanı iş sahibi yapmak." 130 çiftçi ailesi, 1 yıldan beri Doğan Organik Ürünler'in sağladığı yem ve makinelerle, organik sığırcılık için doğal yem bitkileri üretiyorlar. Arazi miktarına göre yıllık kazançları 3 bin - 6 bin dolar arasında. Tesisin diğer bölümleri de faaliyete geçtiğinde, üretime katılacak çiftçi ailesi sayısı 1000'i aşacak. Dahası İstanbul'da birkaç yıl içinde, Kelkit'teki üretilen ürünlerin işleneceği tesisler kurulduğunda Kelkit'li çiftçiler bu tesislere de ortak edilecek. 
   
   Dünyada rakamlar 
   Üstteki tabloda da görebileceğiniz gibi refah düzeyi yüksek ülkelerde organik gıda tüketimi hızla artıyor. Yıllık artış yüzde 10 - 20 aralığında. Dünya toplam organik gıda satışı bu yıl 25 milyar dolar olarak hesaplanıyor. 2005 yılı için tahmin 30 milyar dolar. 
   Türkiye'de üretilen organik gıdanın neredeyse tümü ihraç ediliyor. 50 milyon dolarlık ihracata karşılık iç tüketim 3 milyon dolar düzeyinde. 
   
   Dünya Organik Tarım Pazarı Milyon dolar 2000 2003 tahmin ABD 8 000 12 000 Almanya 2 200 2 900 İtalya 1 000 1 320 İngiltere 1 200 1 650 İsviçre 475 775 Hollanda 325 475 Danimarka 375 375 Dünya toplam 19 000 25 000 
      
   
</TEXT>
</DOC>
