<DOC>
<DOCNO> 157829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/soneko25.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayiciler 2003'ten umutlu... 
</HEADLINE>
<TEXT>

     İstanbul Sanayi Odası'nın İSO ''Türkiye Ekonomisi 2003'' raporundan, öngörülen hedeflere ulaşılacağı yönünde iyimser sonuçlar çıktı. 
     Rapora göre, bu yılın ilk dört ayındaki olumlu ihracat performansı, hedeflenen yüzde 5'lik büyümenin gerçekleşmesi yönünde ümit veriyor. 
     İSO'nun yayınladığı ''Türkiye Ekonomisi 2003'' başlıklı raporda, 2001 yılında yaşanan ağır krizden sonra ekonominin 2002'deki durumu incelenerek, gayri safi milli hasıla GSMH , üretim, istihdam, dış ticaret, fiyat hareketleri ile parasal göstergelerin yanı sıra, 2003 yılı programı ve ekonomik dengelere ilişkin öngörülere yer verildi. 
     Raporda, Türkiye'de son yıllarda sıkça yaşanan ekonomik krizlerin temelinde, siyasi istikrarsızlıklar, uygulanan enflasyonist ve popülist politikaların yer aldığı belirtilerek, verimlilik ilkeleri ile bağdaşmayan, şeffaflık ve denetimden uzak kamu harcamalarının disiplin altına alınamadığı, yaratılan açıkların borçlanmayla karşılandığı bildirildi. 
     Kriz ortamının, tüm iktisadi faaliyet kollarında olduğu gibi imalat sanayinde de büyük kayıplara yol açtığı ve ekonominin yüksek oranda küçüldüğü vurgulanan raporda, ''Bu süreçte mali yapıları bozulan işletmeler öz varlıklarının önemli bir bölümünü yitirmişler. Bu gelişmenin etkisiyle, ülkenin konsolide milli bilançosu varlık toplamında, önemli boyutta küçülmeler yaşanmıştır. Ayrıca yüzbinlerce çalışan, işini kaybetmiştir'' denildi. 
     Raporda, 2002 yılında reel sektörün özverisiyle ekonominin, olumlu bir performans sergilediği, gayri safi yurtiçi hasıla GSYİH ve GSMH'nin bir önceki yıla göre yüzde 7.8 oranında büyüdüğü belirtilerek, ''2002 yılında ekonominin lokomotifi sanayi sektörü olmuştur. 2002'de sanayi sektörü üretiminde yüzde 9.4 oranında artış gerçekleşmiştir'' denildi. 
     
     SABİT SERMAYE YATIRIM HARCAMALARI ARTIRILMALI 
     2002 yılında ekonominin, ihracat ağırlıklı olarak hedeflenenin üzerinde bir büyüme gösterdiği ve 2003 yılında GSMH'da büyüme hedefinin sabit fiyatlarla yüzde 5 olduğu hatırlatılan raporda, bu büyümenin gerçekleşebilmesi için, tarım sektöründe yaratılacak katma değerin yüzde 0.5, sanayi sektöründe yaratılacak katma değerin yüzde 5.6 ve hizmetler sektöründe yaratılacak katma değerin de yüzde 5.9 büyümesi gerektiği bildirildi. 
     Raporda, 2003 yılında, mevcut atıl kapasite kullanılarak büyüme sağlanabileceği belirtilerek, ''Fakat gelecek yıllar için bu şans yoktur. Sürdürülebilir büyümenin devamı için, sabit sermaye yatırım harcamalarının mutlaka artırılması gerekmektedir'' denildi. 
     2003 yılı büyümesine ihracatın yardımcı olmasının beklendiği kaydedilen raporda, şöyle denildi 
     ''Bu yılın ilk dört ayındaki olumlu ihracat performansı, hedeflenen yüzde 5'lik büyümenin gerçekleşmesi yönünde ümit vericidir. 2003 yılının Şubat-Mart aylarında görülen daralmadan sonra, Irak savaşının beklenenden kısa sürmesinin ardından, ekonomide güven sorununun hızla çözülerek ekonomik programın kararlılıkla uygulanması ve mali disiplinin korunması halinde, hedeflenen enflasyonun bir miktar üzerine çıkılabileceği ancak, öngörülen yüzde 5'lik büyümeye yakın bir artışın sağlanabileceği tahmin edilmektedir.'' 
     
     YÜZDE 5'LİK BÜYÜMEYİ YAKALAMAK HATTA AŞMAK MÜMKÜN 
     İSO Yönetim Kurulu Başkanı Tanıl Küçük de, raporun önsözünde, 2003 yılının ilk dört ayını geride bırakırken, özel tüketim ve özel sabit sermaye harcamalarında programda öngörülen artışları teyit eden bir gelişmenin gözükmediğini, buna karşılık ilk 4 ay sonunda ihracat kayıtlarında yüzde 34.7'lik artış gerçekleştiğini vurguladı. 
     Küçük, bu gelişmenin, 2002'de olduğu gibi 2003 yılında da ihracat ağırlıklı bir büyümenin gerçekleşeceği izlenimi verdiğini belirterek, şöyle dedi 
     ''Yıl ilerledikçe, iç talep ve sabit sermaye yatırım harcamalarında hareket sağlanabilirse hedef alınan yüzde 5'lik büyümeyi yakalamak, hatta aşmak mümkün olabilecektir. Ne var ki, GSMH'da öngörülen yüzde 5'lik büyüme elde edilse dahi 2003 yılında kişi başına düşen GSMH sabit fiyatlarla 1998 yılı seviyesine ulaşamayacaktır.'' Tanıl Küçük, 2003 ekonomisi üzerinde, önemli bir belirsizlik ve risk faktörü oluşturan Irak savaşının, kısa sayılabilecek bir sürede bitmesinin ekonomiye yönelik umutları yeniden canlandırdığını ve dünya pazarlarına yönelik bekleyişlerin de olumluya dönme eğiliminde bulunduğunu belirtti. 
     
     İYİLEŞMENİN DEVAM EDECEĞİNE DAİR UMUTLAR CANLILIĞINI KORUYOR 
     Türkiye'de de turizm başta olmak üzere, sektörel beklentilerde bir iyileşme yaşandığını vurgulayan Küçük, şunları kaydetti 
     ''2003'ün ilk aylarında, üretim ve ihracata ait ekonomik göstergeler de bu iyimserliği destekler niteliktedir. Ekonomik programın kararlılıkla uygulanması, mali disiplinin korunması ve güven ortamının tesis edilmesi halinde, Nisan ayı ile birlikte tekrar gündeme gelen iyimserlik havası, 2003 ekonomisinde temel göstergelerde öngörülen hedeflere ulaşılacağı beklentisini yaratmaktadır. 
     Yılın ilk aylarında elde edilen yüksek oranlar nedeniyle, enflasyon hedefinden bir miktar sapma olasılığı gündeme gelse de, kalan aylarda, enflasyonla mücadeleye ödün verilmeksizin ve kararlılıkla devam edilmelidir. Bu iyimser havanın ve olumlu görüntünün iyi değerlendirilmesinde başta hükümet olmak üzere tüm toplumsal kesimlere büyük görev ve sorumluluk düşmektedir. Bu şans iyi kullanıldığı takdirde, ülke ekonomisinde beklenen iyileşmenin gerçekleşmemesi için bir neden yoktur.'' Küçük, 2002 yılındaki ekonomik performansın, sağlıklı ve kalıcı iyileşme için önemli bir fırsat yarattığını belirterek, şöyle dedi 
     ''İyileşmenin 2003'de de devam edeceğine dair umutlar canlılığını korumaktadır. Umutların gerçeğe dönüşmesi, yapısal reformların sürdürülmesine, mali disiplinin korunmasına, harcamalarda tasarruf ve şeffaflığın sağlanmasına, üretimin önünün açılması ile rekabet gücü ve ihracatımızın artırılmasına bağlıdır.'' 
     
</TEXT>
</DOC>
