<DOC>
<DOCNO> 188344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/soneko30.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk tahvilleri büyük prim yaptı... 
</HEADLINE>
<TEXT>

     Uluslararası euro-tahvil piyasasında geçen hafta Türkiye kağıtlarının tarihi en yüksek değerine ulaştığı bildirildi. 
     Yapı Kredi Bankası Kurumsal ve Ekonomik Araştırmalar Yönetimi'nce hazırlanan haftalık görünüm raporuna göre, 6-10 Ekim haftasında euro-tahvil piyasasında işlem gören gelişmekte olan ülke tahvillerinin değerinde hızlı bir yükseliş yaşandı. 
     Yükselen piyasa endeksi içinde ağırlıklı yeri olan Rusya ve Brezilya'nın yanı sıra Türkiye'deki olumlu gelişmeler tüm euro-tahvil piyasasında hızlı bir yükselişe neden oldu. 
     Türkiye'de Yüksek Seçim Kurulu'nun seçimin iptali başvurularının reddi yönünde verdiği kararın yurtiçi ve yurtdışında yarattığı olumlu havanın, Türkiye'nin Irak'a asker gönderme yetkisinin TBMM'den geçmesi ile güçlendiği vurgulanan açıklamada, şöyle denildi 
     ''Böylece, Türkiye kağıtları bu piyasadaki tarihi en yüksek değerine ulaşmıştır. Haftalık bazda incelendiğinde, 2030 vadeli dolar tahvilinin değeri yaklaşık yüzde 4 artmış, risk primi ise 58 baz puan daralmıştır. Aynı dönemde, 2012 vadeli dolar tahvilinin değeri de yüzde 2.5 artarken, risk primi 56 baz puan düşmüştür.'' 
     
</TEXT>
</DOC>
