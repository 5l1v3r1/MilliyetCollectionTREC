<DOC>
<DOCNO> 166371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/soneko10.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada bu hafta ne bekleniyor 
</HEADLINE>
<TEXT>

     Piyasalar bu hafta, Hazine ihalelerinin sonuçları ile enflasyon verilerine odaklandı. 
     Şekeryatırım Menkul Değerler A.Ş. Kurumsal Finansman ve Araştırma Müdürü Edmon Nergizyan, yaptığı değerlendirmede, geçen hafta yılın ilk çeyrek sanayi üretiminin yüzde 8,3 arttığının açıklandığını anımsattı. 
     İlk dört ayın cari açığının ise 3 milyar dolara yaklaşarak yıl sonu hedefini yarıladığını bildiren Nergizyan, Hazine'nin iç borç reel faiz yükünün yüzde 11,38 olarak duyurulduğunu, toplam borç stoğunun Mayıs ayında 17,1 milyar dolar yükseldiğini kaydetti. 
     Dış siyasette ise olumlu bir havanın hakim olduğunu vurgulayan Nergizyan, ''Bu hafta Ulusal Program Meclis'e gelecek. Gelişmeler, AB üyelik sürecini olumlu etkiliyor. Irak'a insani yardım amacı ile üs ve limanların kullanıma açılması ABD ile ilişkileri de iyileştirmeye başladı'' dedi. 
     Piyasalarda ise daha çok döviz kuruna bağlı endişelerin baskı unsuru olduğunun görüldüğünü kaydeden Edmon Nergizyan, şu görüşleri dile getirdi 
     ''Merkez Bankası'nın hergün yaptığı 30 milyon dolarlık alımlara rağmen, kur yatay hareket ediyor. Bu durum, yılın ikinci yarısında cari açığın artması endişesine yol açmakta. Önümüzdeki 1-2 ay içinde kurda yükseliş gözlenmezse, bu yöndeki endişeler daha da artabilir. Kısa vadeli olumlu beklentilerin fiyatlara yansıması faiz gerilemesini durdurdu. 
     Borsa'da da sıkışık ve hacimsiz hareket devam ediyor. Düşük kur hisse senedi fiyatlarını dolar bazında yükseltiyor. Endeksin orta vadede yükselebilmesi için 0,8 cent direncini yükselen işlem hacmi ile kırması gerekli. Son haftalarda bu güçte bir talep gözlenemedi, ancak piyasadan para çıkışı da olmadı. Endeks 10,700-11,200 aralığında sıkışmış durumda. Bu hafta, sıkışıklığın son bulması beklenebilir.'' 
     
     HAZİNE İHALELERİ 

     Öte yandan bu hafta, Temmuz ayının en büyük iç borç ödemesini gerçekleştirecek olan Hazine, yarın 140 gün vadeli bono, diğeri de 413 gün vadeli tahvil olmak üzere Türk Lirası cinsinden iskontolu iki ihale birden düzenleyecek. 
     140 gün vadeli Türk Lirası cinsinden iskontolu bono ihalesinde satılacak kağıtlar, 2 Temmuz Çarşamba günü ihraç edilecek. Söz konusu ihalede satılacak kağıtların geri ödemesi 19 Kasım 2003 olarak belirlendi. 
     Hazine'nin 413 gün vadeli Türk Lirası cinsinden iskontolu tahvil ihalesinde de ihraç tarihi 2 Temmuz Çarşamba olarak belirlendi. İhalede satılacak kağıtların geri ödemesi 18 Ağustos 2004'de yapılacak. 
     Hazine'nin 2 Temmuz Çarşamba günü 5 katrilyon 681 trilyon lirası piyasaya olmak üzere tamamı Türk Lirası cinsinden 6 katrilyon 314 trilyon lira ödemesi bulunuyor. 

     
</TEXT>
</DOC>
