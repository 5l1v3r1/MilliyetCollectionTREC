<DOC>
<DOCNO> 150996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/soneko10.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Ülkemizi adalet ve kalkınma hedefine ulaştıracağız 
</HEADLINE>
<TEXT>

     Başbakan Recep Tayyip Erdoğan, Türkiye'yi adalet ve kalkınma hedefine ulaştırmak için yollarına devam ettiklerini belirterek, ''yolumuza çıkan arızi sorunları aşacağımızdan da eminiz, sizler de emin olunuz'' Başbakan Erdoğan, Grand Cevahir Otel'de düzenlenen MÜSİAD'ın 12. Olağan Genel Kurulu'na katılarak bir konuşma yaptı. 
     Türkiye çok önemli günler yaşarken son günlerde sık sık sivil toplum kuruluşlarıyla biraraya geldiklerine işaret eden Erdoğan, işveren, işçi, sendika ve odalarla Türkiye'nin öncelikli sorunlarını ve çözüm yollarını konuştuklarını anlattı. 
     Gündemleri ne kadar yoğun olursa olsun, önceliklerinin toplumsal kesimlerin taleplerine kulak vermek, ihtiyaçlarına cevap üretmek olduğunu vurgulayan Erdoğan, ''uzun yıllardır enerjisiz, mecalsiz ve heyecansız iktidarların elinde devletle sivil toplum kuruluşları arasındaki makas büsbütün açılmış. Talepler ve itirazlar Ankara'ya ulaşmaz olmuş. AK Parti dönemi bütün bu taleplere çözüm üretmeye çalışıyor'' dedi. 
     Bu engelleri aşmak için çaba sarfettiklerini bildiren Erdoğan, yıllarca ertelenmiş taleplerin üstü üste geldiğini gördüklerini ve bildiklerini, acil çözüm bekleyen sorunlara karşı yeni ve sağlam bir siyasi iradenin işbaşında olduğunu söyledi. 
     
     ''ÇÖZÜM YOLLARINI EŞ ZAMANLI ÜRETİYORUZ'' 

     Recep Tayyip Erdoğan, milletin emanetini şerefle taşımaya ve bu ülkeye hizmet etmeye kararlı olduklarını ifade ederek, şöyle devam etti 
     ''Şunu özellikle bilmenizi isterim ki, bütün sorun alanlarında çözüm yollarını eş zamanlı olarak üretiyoruz. Sorunları kaynağından çözmediğimiz sürece geçici çözümlerin yarın önümüze daha büyük çıkacağı bir gerçektir. Bu gerçekten hareketle bir bütünlük içinde devletin sağlam dengelerini, sarsılan itibarını toparlamaya çalışıyoruz. Tarihin en hassas günlerini yaşarken, bütünü gözden kaçırmamaya ve belirli alanlara kilitlenmemeye azami çaba gösteriyoruz. Dış politika meselelerini çözmek için çaba sarf ederken aynı anda ekonomik reformların, sosyal dengelerin oturması için çalışıyoruz. 
     Türkiye'nin medeniyet yolundaki yürüyüşüne hız kazandırmak için dünyanın bütün merkezleriyle yoğun temas kurmaya çalışıyoruz. Ekonomik politikalar yürütürken sosyal dokunun güçlenmesine büyük önem gösteriyoruz. Her kesimden bu özene katkıda bulunmasını istiyoruz. Ülkemizi adalet ve kalkınma hedefine ulaştırmak için yolumuza devam ediyoruz. Yolumuza çıkan arızi sorunları aşacağımızdan da eminiz, sizler de emin olunuz.'' 
     





</TEXT>
</DOC>
