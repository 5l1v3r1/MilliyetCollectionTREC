<DOC>
<DOCNO> 163884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sondun14.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Paris'te ve Londra'da İranlılar protesto için kendini yaktı 
</HEADLINE>
<TEXT>

     Fransa'nın başkenti Paris'te, İran rejim muhalifi Halkın Mücahitleri Örgütü'ne karşı başlatılan operasyonu protesto eden İranlı bir kadın kendini yaktı. 
     Tahran yönetimine muhalif İran Ulusal Direniş Konseyi'nden bir yetkili, 100'den fazla İranlının İçişleri Bakanlığı'na ait bir binanın önündeki protestosu sırasında, Marziye Babahani adlı bir kadının kendini yaktığını söyledi. 
     Yetkili, ağır derecede yanan kadının hastaneye kaldırıldığını belirtti. 
     İngiltere'de de dün operasyonu protesto eden İranlı göstericilerden biri kendini yakmıştı. 
     Fransa'nın başkenti Paris'te Halkın Mücahitleri Örgütü'ne karşı başlatılan geniş çaplı operasyonda, aralarında örgüt lideri Mesud Recavi'nin eşi Meryem'in de bulunduğu 165 kişi gözaltına alınmıştı. 
     
     LONDRA'DA DA BENZER EYLEM 

     İngiltere'deki Fransa Büyükelçiliği önünde, Paris'te İran rejim muhalifi Halkın Mücahitleri'ne karşı başlatılan operasyonu protesto eden İranlı göstericilerden biri kendini yaktı. 
     Fransız Büyekelçiliği, bir büyükelçilik güvenlik görevlisiyle polisin, üzerine benzin dökerek kendini ateşe veren eylemciyi söndürmeye çalıştığını bildirdi. Göstericinin sağlık durumuyla ilgili bilgi verilmedi. 
     İran Ulusal Direniş Konseyi sözcüsü Ali Safavi de, kendini yakan kişinin Fransız operasyonuna öfkelendiğini söyledi. 
     Safavi, Paris'te düzenlenen operasyonların, ''adaletsiz, haksız ve siyasi olduğunu, ahlaki açıdan meşru olmadığını, sadece İran rejimini 'yatıştırmak' için tasarlandığını'' savundu. 
     Fransa'nın başkenti Paris'te, bu sabah Halkın Mücahitleri örgütüne karşı başlatılan geniş çaplı operasyonda, aralarında örgüt lideri Mesut Recavi'nin eşi Meryem'in de bulunduğu 165 kişi gözaltına alınmıştı. 
     Halkın Mücahitleri, ABD ve AB'nin terörist örgütler listesinde bulunuyor. 

     
</TEXT>
</DOC>
