<DOC>
<DOCNO> 195979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/ekonomi/eko02.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yakın çevrem bulaşma dedi' 
</HEADLINE>
<TEXT>

   Devlet Bakanı Abdüllatif Şener, Engin Akçakoca olayında ortaya koyduğu tavır nedeniyle yakın çevresi tarafından uyarıldığını söyledi 
      EKONOMİ SERVİSİ 
   
   Devlet Bakanı ve Başbakan Yardımcısı Abdüllatif Şener, Bankacılık Düzenleme ve Denetleme Kurumu BDDK eski Başkanı Engin Akçakoca'yı savunduğu için uyarı ve eleştirilere maruz kaldığını belirtti. "Bana 'İşin içinde ters şeyler çıkar, bulaşma' diyenler oldu. Ama ben riske girmem gereken yerde girerim. Benim stilim budur. Ama risk alanını da ölçerim" dedi. 
   Kanal 7'de Ters Köşe programına konuk olan Şener, Engin Akçakoca'nın maruz kaldığı muameleyi onaylamadığını söyledi. Şener, "Engin Akçakoca BDDK Başkanı'yken ne ise benim için şu anda da öyle. Bir insan konumunu kaybettiğinde farklı davranışlara maruz kalınca üzülüyorum. Bu benim kişiliğime ters. Görevdeyken kahraman ilan edilen Akçakoca'ya şimdi bazı basın kurumlarınca saldırılıyor. Benim de doğal olarak savunmam gerekiyorsa savunurum" dedi. 
   
   'Ben CD'ye kaydedeceğim' 
   İncelenen evrak içinde suç unsuru taşıyan birşey bulunup bulunmadığının henüz belli olmadığını belirten Şener, "İnceleme 'galiba' devam ediyor" dedi. 
   Akçakoca'nın bu belgeleri götürmüş olmasının gayet doğal birşey olduğunu söyleyen Şener "Ben de Maliye Bakanlığı'ndaki iki buçuk senelik görevim süresince imzaladığım bütün evrakı sakladım. Çünkü görev süresi sonunda size yöneltilecek bir suçlamaya karşı elinizde belge yoksa kendinizi savunamazsınız, bıraktığınız kurumdan bilgi alamazsınız" dedi. 
   Görev süresi bitip bakanlık görevinden ayrılırken kendisinin de imzaladığı evrakı yanına alacağını söyleyen Şener, "Ama bu olay bana ders oldu. Hepsini bir cd'ye kaydedip alacağım. Şu kadar koli bulundu demesinler sonra" dedi. 
   
   
</TEXT>
</DOC>
