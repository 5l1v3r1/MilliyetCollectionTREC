<DOC>
<DOCNO> 156224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sontur02.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ufak tefek rahatsızlıklar, ciddi hastalıklardan daha zor 
</HEADLINE>
<TEXT>

     Amerikan Newsweek dergisinde yer alan bir habere göre, migren, sırt ağrısı gibi fazla ciddiye alınmayan hastalıklar, kanser ve kalp hastalıkları gibi ciddi hastalıklardan çok daha fazla sorun çıkarıyor. 
     Derginin haberine göre, ufak tefek hastalıkların tedavisinin yıllık tutarı, sadece ABD'de 100 milyar doları aşıyor. 
     Habere göre uzmanlar, bu hastalıkların psikolojik etkisinin yıkıcı olabildiğini ve depresyondan uykusuzluğa kadar pek çok yan rahatsızlığa yol açabildiklerini saptadılar. 
     Konuyu, ''Ağrı Tedavisi'' başlığıyla bu haftaki kapak konusu yapan Newsweek dergisi, ''beyin bilimi ve tıp teknolojisinde sağlanan ilerlemeler sayesinde konuyla ilgili araştırmaların adeta patlama yaptığını ve araştırmacıların ağrıya neden olan genleri tecrit etmeyi başardıklarını'' yazdı. 
     Dergiye göre uzmanlar, yakın bir gelecekte, basit bir test sayesinde ağrının teşhis edileceğine ve kişiye özgü dozda ilaçla tedavi edilebileceğine inanıyorlar. 
     Dergiye açıklamada bulunan Toronto Üniversitesi Ağrı Etüdü Merkezi Başkanı Dr. Michael Salter, ''Gerçek bir devrimin ortasında bulunuyoruz'' dedi. 
     Haberde, bu bağlamda kronik ya da tekrarlanan ağrılardan şikayet eden on milyonlarca Amerikalı çocuğun, geliştirilen metotlarla tedavi edildiği vurgulandı. 
     Newsweek, şimdiye kadar ağrının kaynağı belirlenemediği için hastaların psikolojik ağrı çektiklerinin sanılmasına neden olan Fibromialji adlı hastalığın, ''beyin tarama teknolojisiyle'' teşhis edilebildiğini yazdı. Sadece ABD'de bu hastalıktan mustarip 6 milyon kişi bulunuyor. 
     
</TEXT>
</DOC>
