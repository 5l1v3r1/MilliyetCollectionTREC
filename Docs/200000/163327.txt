<DOC>
<DOCNO> 163327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/soneko10.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir Türkiye klasiği Yol levhaları kurşunlamak... 
</HEADLINE>
<TEXT>

     Türkiye'de her yıl, devlet ve il yollarında 2 bin 500 kilometrelik oto korkuluklarının yüzde 10 oranındaki bölümü hasar nedeni ile kullanım dışı kalıyor. 
     Karayolları Genel Müdürlüğü'ne göre, 45 bin kilometrelik devlet ve il yolu üzerideki trafik işaret levhalarının da her yıl yüzde 15 oranındaki bölümü çalınma, kurşunlama, bükülme, sert bir cisimle çizilme, çarpılma ile özelliklerini kaybedecek şekilde hasara uğratılıyor. 
     Devlet ve il yollarında toplam 1 trilyon liralık harcama ile güvenlik için yollara koyulan oto korkulukların hasar görmesi nedeniyle, yılda 15 trilyon liralık bir ekonomik kayıp meydana geliyor. Kurşunlanan panoların ekonomiye faturası ise yaklaşık 13 trilyon lirayı buluyor. Karayollarındaki söz konusu hasarlar nedeniyle oluşan toplam yıllık kayıp ise 40 trilyon liraya ulaşıyor. 
     Verilere göre, her yıl yaklaşık 300 bin adet trafik işaret levhası ile pano serseri kurşunlara hedef oluyor. 
     Karayollarında yaşanan bu olumsuzluklar hem ekonomik kayba hem de araç kaza risklerinin büyük oranda artmasına neden oluyor. 
     
     KURŞUNLAMA VE ÇALINMA 
     Mevcut yol ağı üzerinde 2003 yılı birim fiyatları ile tutarı 75 trilyon lira olan yaklaşık 600 bin adet standart levha, düşey trafik işaret levhaları ile 130 bin adet bilgi levhası bulunuyor. 
     Karayolları Genel Müdürlüğü, tüm bu olumsuzluklara rağmen kısıtlı bütçe imkanlarıyla her yıl trilyonlarca liralık bir yatırımla ulaşım hizmetlerinin aksamaması için mevcut işaretlerin yüzde 30 oranındaki bölümünü yenilemek zorunda kalıyor. 
     
     YOLLARA MAKYAJ... 
     Yol kullanıcılarını sürekli uyaran etkili işaretler olarak yollardaki yatay işaretleri yenilemek amacı ile bu yılki program çalışmalarını başlatan Karayolları Genel Müdürlüğü, 2003 yılı için 8 bin ton soğuk yol çizgi boyası ile 100 bin ton tiner almayı planlıyor. 
     Karayolları, bu yıl içinde trafik güvenliği projesine 27.5 trilyon lira, kara nokta projeleri için 20 trilyon lira, ağırlıklı kontrol istasyonları için de 500 milyar liralık bir yatırım yapmayı hedefliyor. 
     
</TEXT>
</DOC>
