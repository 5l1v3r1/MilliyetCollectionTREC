<DOC>
<DOCNO> 187028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/soneko12.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖİB Başkanı Kilci Öngörülen hedeflerde bir sapma beklemiyoruz 
</HEADLINE>
<TEXT>

     Özelleştirme İdaresi Başkanı Metin Kilci, özelleştirmenin performansını değerlendirilirken, 31 Aralık 2003 tarihi itibariyle gerçekleşecek performansa bakmakta fayda olduğunu söyledi. 
     Kilci, basınla düzenlediği sohbet toplantısında, 9 ayda gerçekleştirilen özelleştirme uygulamaları ile yıl için konulan hedefleri değerlendirmenin doğru olmayacağını ifade etti. 
     Özellikle, büyük özelleştirmelerin yılın son çeyreğinde gerçekleşmesini beklediklerini anlatan Kilci, bu çerçevede, öngörülen hedeflerde herhangi bir sapma olmayacağı gibi, daha iyi olacağını beklediklerini belirtti. 
     Uygulanan özelleştirme programında ilan edilen hedeflerden sapmanın söz konusu olmadığını da vurgulayan Kilci, büyük kuruluşların özelleştirmelerinin yılın son aylarına kalması nedeniyle, elde edilen gelirlerde herhangi bir sapma varmış gibi görülmesinin doğal olduğunu kaydetti. 
     
     ''İLGİ İLE TALEBİ BİRBİRİNDEN AYIRMALI'' 

     ÖİB Başkanı Kilci, bir alıcının bir takım varlıklara ilgi duymasının bir şey ifade etmediğini, bu arzuların finansal ödeme kabiliyeti ile desteklenmesi halinde talepten söz edileceğini belirtirken, ''ilgi ile talebi birbirinden ayırmalı, birilerinin talebi var da satmadık mı '' diye konuştu. 
     PETKİM'de alıcının ödeme kabiliyeti olmamasından dolayı özelleştirmenin gerçekleşemediğini söyleyen Kilci, PETKİM özelleştirmesinin baştan sona başarılı bir özelleştirme işlemi olduğunu belirtti ve ortaya çıkan sonucu şanssızlık olarak niteledi. 
     İhalelerin büyüklüğüne göre, geçici teminat oranlarını yüksek tutacaklarını da kaydeden Kilci, ''ihalecilik oynayanların önüne geçmeye çalışıyoruz'' dedi. 
     Kilci, geçici teminat oranlarını işletme büyüklüğüne göre daha anlamlı hale getirmeye de çalıştıklarını ifade etti. 
     Özelleştirme İdaresi portföyünde bulunan Arçelik ve TOFAŞ hisselerinin borsada satışına ilişkin olarak da Kilci, bu hisseler için kurumsal yatırımcılardan talep olduğunu, başarılı bir özelleştirme ile bunları sattıklarını ve 35 milyon dolarlık bir özelleştirme geliri elde ettiklerini açıkladı. 
     Kilci, özelleştirme performansı değerlendirilirken, 31 Aralık 2003 tarihi itibari ile gerçekleşecek performansa bakmakta fayda olduğunu kaydetti. 

     
</TEXT>
</DOC>
