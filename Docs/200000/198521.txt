<DOC>
<DOCNO> 198521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/ekonomi/eko04.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hong Kong'dan rekor büyüme 
</HEADLINE>
<TEXT>

   SARS krizi nedeniyle turizmi çöken ve yüzde 3.7 küçülen Hong Kong, krizden çabuk çıkarak üçüncü çeyrekte yüzde 6.4'lük büyüme rakamına ulaştı 
      EKONOMİ SERVİSİ 
   
   Üretim işlerini çok daha ucuza maleden Çin'e kaptıran ve turizme yoğunlaşan Hong Kong ekonomisi uzun süre gelişmesine engel olan SARS krizinin ardından tarihi bir büyüme rakamına ulaştı. SARS nedeniyle turizmin neredeyse öldüğü Hong Kong'un bu büyüme rakamlarını yakalamasında yine turistlerin payı büyük oldu. 
   2003'ün üçüncü çeyreğinde turistlerin geri dönüşü ile Hong Kong yüzde 6.4'lük bir büyüme rakamına ulaştı. Bu rakam Hong Kong'un özel bölge olarak tanılanmasından bu yana en büyük artış. 
   
   SARS krizi çabuk aşıldı 
   SARS krizi nedeniyle yüzde 3.7 oranında küçülen ekonomideki bu artışta, Çin'in sınırlarındaki kısıtlamaları daha esnek hale getirmesinin de payı oldukça büyük. Büyüme rakamında Hong Kong'a en yakın bölge olan Guangdong eyaleti sakinlerinin alışveriş seyahatlarinin de etkisi var. Birçok lüks oteli bulunan bölgenin Cathay Pacific ile sunduğu özel uçuş olanakları denizaşırı ülkelerden gelen turist sayısını da oldukça arttırdı. Sadece ekim ayında bölgeye gelen turistlerin toplam sayısı 1 milyon 7 bin gibi rekor bir düzeye kadar çıktı. Hong Kong hükümeti ekonomisti K Y Tang, "Hong Kong ekonomisi 2003'ün üçüncü çeyreğinde SARS krizi nedeniyle ikinci çeyrekte yaşadığı düşüşten çok hızlı bir şekilde çıktı. Bu rakam bizim beklediğimizden çok çok daha iyi" dedi. 
   Analistlerin çoğu sene sonu için yüzde 2 - 3'lük bir büyüme tahmin ediyorlar. 
   
   OECD Durgunluk aşılacak    OECD, tüm dünyanın problemi haline gelen durgunluğun vergi ve faiz indirimleri sayesinde iki yıl içinde aşılacağını açıkladı. OECD tahminlerine göre üye 30 ülkenin 2003 büyümesi yüzde 2, gelecek yılki büyüme ortalaması ise yüzde 3'lere çıkacak. En güçlü toparlanma ABD'de yaşanacak. Avrupa ve Japonya'da ise büyüme daha yavaş olacak. Ayrıca Avrupa ülkelerinin reform yapmamaları halinde önümüzdeki yıllarda resesyon tehlikesi ile karşı karşıya kalacakları belirtildi. 
   
   
</TEXT>
</DOC>
