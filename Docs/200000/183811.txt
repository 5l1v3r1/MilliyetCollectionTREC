<DOC>
<DOCNO> 183811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/guncel/gun01.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çamaşıra niyet cekete kısmet 
</HEADLINE>
<TEXT>

   Jamiroquai, konserinde adlarını haykıran seksi genç kızlardan çok, 'clubber'lardan ilgi gördü 
      NİLAY ÖRNEK 

   
   İngiliz grup Jamiroquai'ın komik-güzel-garip şapkaları, ilginç dansı ve çizgi film karakterlerini andıran tipiyle ünlü solisti Jay Kay, Milliyet Cumartesi'ye verdiği röportajında "Konserime güzel ve seksi kadınlar gelsin. Kadınların çığlıklar atmasını istiyorum" diyordu... Maalesef önceki akşam, Radyo FG 93.7'nin kuruluş yıldönümü vesilesiyle geldiği Mydonose Showland'de hayallerine pek karşılık bulamadı. Ancak bir yığın 'clubber' şarkılarını hepbir ağızdan söyleyerek dans etti genç kızlar iç çamaşırlarını "Jay Kay seni seviyorum" diyerek atmasa da bir iki kişi ceket attı. O da konser sonunda hayranlarına el vererek, ayakkabılarını fırlatarak karşılık verdi. 
   
   'Tanınmışlar' geçidi 
   Kapılar saat 19.00'da açıldı, ikram sushiler yendi 'sosyetik konuk' çok olduğu için saat 22.00 gibi başlayan konser öncesi ünsüzler, ünlü röportajlarını izledi. Cem Yılmaz, Biricik Suden, Mazhar Alanson, Helin Avşar, Ebru Akel, Ömer Karacan, Cansu Dere, Esin Maraşlıoğlu ve Çocuklar Duymasın'ın dominant teyzesi Zeyno Gönenç gelen 'tanınmış'lardan bazılarıydı. 
   
   'Eh işte' 
   Jay Kay sahneye, merdiven kenarlarından kayarak, bilindik zıplamalarından 'attırarak' genç bir kaykaycı edasıyla fırladı. Mydonose, öndeki koltuklar sökülüp bir dans alanına çevrilmişti. Bizi de 'davetli' sıfatıyla bir köşeye 'tıktılar'. Ve nasıl konser izlemek de ÖSS'ye girmek gibi bir iyi şartlar dizisi gerektiriyorsa -karnın ağrıyorsa, yerin batıyorsa konsantrasyonun düşer- biz davetliler de biraz kapana kısılmış gibi izledik konseri. Ve belki bunun için, belki de grubun 'A Funk Odyssey' adlı son albümünü çok çok da beğenmediğimiz için zaman zaman sıkıldık. Ancak 'Cosmic Girl' ve en sona sakladığı 'Deeper Underground' gibi parçalarla az biraz havamızı bulduk. 
   
   
</TEXT>
</DOC>
