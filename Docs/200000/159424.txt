<DOC>
<DOCNO> 159424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sondun01.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'ün, İKÖ toplantısında önemli mesajlar vermesi bekleniyor 
</HEADLINE>
<TEXT>

     İslam Konferansı Örgütü İKÖ 30. dönem Dışişleri Bakanları Toplantısı İran'ın başkenti Tahran'da bu sabah TSİ 09.30'da başlıyor. 
     Toplantıda Türkiye'yi temsil edecek olan Başbakan Yardımcısı ve Dışişleri Bakanı Abdullah Gül'ün, konuşmasında İslam dünyasına önemli değişim ve açılım mesajları vermesi bekleniyor. 
     Konuşmasında İslam dünyasını değişime davet edecek olan Gül, demokratikleşme, insan hakları, kadın-erkek ve gelir dağılımı eşitliği konularında yeni bir dönemin başlaması gerektiğini ifade edecek. 
     Cehaletle mücadele edilmesi gerektiğini vurgulayacak olan Gül, artık gerçekçi olunması gerektiğini, bazı bakış açılarıyla yola devam etmenin artık mümkün olmadığını, eski söylemlerin bırakılması gerektiğini belirtecek. 
     
     IRAK 
     Tahran'da 3 gün sürecek olan toplantının ana maddalere Irak ve Filistin. 
     Irak'ın ilk kez temsil edilmeyeceği ve sandalyesinin boş kalacaağı toplantıda, geçen ay yüksek memurlar düzeyinde yapılan görüşmelerde Irak'ın geleceğine ilişkin belirlenen parametreler ele alınacak. Sonuç bildirgesinde Irak'a yönelik hangi ifadelerin yer alacağı henüz netlik kazanmadı. 
     Bu arada, Türkiye'nin de aralarında bulunduğu Irak'a komşu 8 ülkenin İstanbul ve Riyad toplantılarıyla başlayan görüşme süreçlerinin Tahran'da da yeni bir toplantıyla sürmesi bekleniyor. 
     Edinilen bilgiye göre, Türkiye, Tahran'dan gelen yeni bir toplantı önerisine sıcak baktığını bildirdi. 8 ülkenin, mümkün olduğu bir gün ve saatte biraraya gelmeleri bekleniyor. 
     İsrail ve Filistin'in kabul ettikleri yol haritasına ilişkin İKÖ sonuç bildirgesinde hangi ifadelerin kullanacağı da henüz tam olarak belirlenmedi. 
     
     KIBRIS VE BATI TRAKYA KARARLARI 
     Öte yandan, yine geçen ay yapılan yüksek memurlar toplantısında ele alınan Kıbrıs ve Batı Trakya karar tasarılarının sonuç bildirgesinde yer almalarına kesin gözüyle bakılıyor. 
     Kıbrıs kararında ana hatlarıyla KKTC Cumhurbaşkanı Rauf Denktaş'ın açılımlarına destek verilirken, Batı Trakya'ya ilişkin kararda da, buradaki Türk azınlığın haklarının tam olarak temin edilmesi konusunda Yunanistan daha fazla çaba göstermeye davet ediliyor. 
     
     AZINLIK KAVRAMI ÜZERİNE 
     Bu arada, İKÖ Dışişleri Bakanları Toplantısı, azınlık kavramı üzerine ilginç ve zorlu bir tartışmaya da tanık olacak. 
     ''Azınlık'' kavramının Batı tarafından suistimal edilen Batılı bir kavram olduğunu öne süren Umman, ''Müslüman azınlık'' ifadesi yerine ''Cemaat'' tanımının kullanılmasını öneriyor. 
     Körfez ülkelerinden bir bölümünün destek verdiği bu öneriye karşılık, aralarında Türkiye'nin de bulunduğu bir başka grup ise azınlık kavramının uluslararası hukukta yerleşmiş ve anlaşmalara girmiş bir kavram olduğunun altını çizerek, azınlık yerine cemaat kullanılmasını ileriye değil, geriye dönük bir adım olarak niteliyorlar. 
     Toplantı, evsahibi ülkenin Cumhurbaşkanı Muhammed Hatemi'nin konuşmasıyla başlayacak. 
     Bu arada Girit'deki Avrupa-Akdeniz işbirliği dışişleri bakanları toplantısında Abdullah Gül'e eşlik eden eşi Hayrünnisa, Gül'e Tahran'da eşlik etmiyor. 
     
</TEXT>
</DOC>
