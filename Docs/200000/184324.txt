<DOC>
<DOCNO> 184324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/soneko08.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş atığı hurdalar ekonomiye canlılık kazandırdı... 
</HEADLINE>
<TEXT>

     Irak'taki savaş atığı malzemelerin kaliteli ve temiz olması dolayısıyla az fire verdiği, coğrafi yakınlık nedeniyle maliyeti düşürdüğü için de Türkiye'deki firmaların tercihlerini bu yönde değerlendirdikleri bildirildi. 
     İskenderun Ticaret ve Sanayi Odası Başkanı Halil Şahin, A.A muhabirine yaptığı açıklamada, limanların gündemde olduğu dönemler hariç, ABD-Irak savaşı ile birlikte durgunluk yaşayan bölge ekonomisinin, son aylarda yoğunlaşan hurda atıkların değerlendirilmesi konusundaki faaliyetlerle canlılık kazandığını kaydetti. 
     İSDEMİR dolayısıyla İskenderun'da çok sayıda haddehane ve hurda demir işleme tesisinin faaliyet gösterdiğini hatırlatan Şahin, Irak'taki atıkların da bu açıdan önem taşıdığını belirtti. 
     ABD-Irak savaşının sona ermesinin ardından Türkiye'ye getirilen savaş atığı malzemelerinin arttığına dikkat çeken Şahin, ''Aylık ortalama 10 bin ton hurda geliyor. Bu da tabi ki esnafından nakliyecisine ve sanayicisine kadar bütün kesimleri ekonomik açıdan olumlu etkiliyor'' dedi. 
     Hurdaların Irak'tan gelişte gümrük vergisi uygulanmamasının cazibeyi artırdığını vurgulayan Şahin, şöyle devam etti 
     ''Daha önce de yaklaşık 3 bin ton civarında demir hurda atık geliyordu. Ayrıca bu malzemeler sadece burada değerlendirilmiyor, İstanbul ve İzmir'e de gidiyor. Son dönemde artış gözlendi. Hurdalar kaliteli ve temiz olduğu için fire oranı az. Irak, yakın olunca nakliye külfeti de önemli ölçüde düşüyor ve talep de bu yönde gerçekleşiyor.'' Şahin, buradaki en önemli sorunun Irak'ta hurda atıkların toplanması işleminin ''ehil eller'' tarafından gerçekleştirilmemesi olduğunu, bu nedenle de öncelikle belirlenen alanlara boşaltılan bu malzemelerin ayrıştırıldığını kaydetti. 
     Hurdaların gümrük kapısından girişte incelendiğini vurgulayan Şahin, radyasyon bulunduğu şeklindeki iddiaların ise uzmanlarca yapılan ölçümler sonucunda asılsız olduğunun ortaya çıktığını, kısa süre yaşanan sıkıntının da ortadan kalktığını sözlerine ekledi. 
     Bu arada, iki firma tarafından ithal edilen İskenderun Limanı'ndaki yaklaşık 12 bin ton atıktan gümrük işlemleri tamamlanan 10 bin tonluk bölümünün satışının yapıldığı bildirildi. Atıkların İskenderun Organize Sanayi Bölgesi'nde kurulu demir-çelik işleme tesislerine sevkiyatına başlandığı kaydedildi. 
     
     NAKLİYECİLER DE MEMNUN 
     Uluslararası Nakliyeciler Derneği UND Sözcüsü Mehmet Hazırlar da araç sahipleri ve firmaların Irak dönüşü yaşadıkları yük bulma sıkıntılarını savaş atığı hurdalarla çözümlediklerini söyledi. 
     Hazırlar, savaş sonrası, taşımacılık sektörü temsilcilerinin girişimleriyle faturalandırılan yük üzerinden alınan gümrük vergisi uygulamasına son verildiğini anımsatarak, bu uygulamaya rağmen, istenilen düzeyde ihracat yapılamamasının nakliyecilere çok fazla girdi sağlamadığını belirtti. 
     Araçların yüklü olarak dönmesinin en azından masrafların karşılanması açısından önemli olduğunu ifade eden Hazırlar, şöyle devam etti 
     ''Hurdalar sayesinde nakliyeciler bir nebze de olsa rahatladı. Ayrıca, yüklü araçlara gümrükteki işlemlerde öncelik verilmesi de nakliyeci açısından büyük avantaj yaratıyor. Boş araçlar dönüşte kuyrukta bekliyorlar, bu da 10-12 günü bulduğu için ayrı bir masraf yaratıyor.'' 
     
</TEXT>
</DOC>
