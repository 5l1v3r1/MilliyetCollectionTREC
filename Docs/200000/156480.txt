<DOC>
<DOCNO> 156480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/ekonomi/eko02.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hummer'lar için vergi incelemesi 
</HEADLINE>
<TEXT>

Gümrük Müsteşarlığı ve Amerikan Mali Şubesi, piyasada 130 bin dolara satılan Hummer ciplerin ithalatında vergi kaçakçılığı yapıldığı gerekçesiyle inceleme başlattı 
     EKONOMİ SERVİSİ 

     Körfez savaşından sonra moda haline gelen ve piyasada 130 bin dolara 195 milyar lira satılan Hummer cipler için ithal fiyatlarının düşük gösterilerek vergi kaçırıldığı iddiasıyla inceleme başlatıldı. 
     General Motors GM tarafından üretilen ve ABD'de 56 bin dolara satılan Hummer ciplerin Türkiye'ye 40 bin dolarlık naylon faturalarla sokulduğu iddiasıyla Gümrük Müsteşarlığı ve Amerikan Mali Şubesi olan IRS Internal Revenue Service - Dahili Gelir Servisi geniş kapsamlı bir inceleme başlattı. 
     
     60 araç takipte 
     Yılbaşından beri bu yolla Türkiye'ye 60 adet Hummer'ın sokulduğu toplam 3 trilyon liralık vergi kaçakçılığı yapıldığı hesaplanıyor. Hesaplamaya göre, 56 bin dolara General Motors'dan alınan ve 40 bin dolara Türkiye'ye sokulan her bir Hummer'da 16 bin dolarlık değer vergiden kaçırılıyor. AB dışından gelen araçlar için yüzde 10 vergi, yüzde 50 ÖTV, yüzde 18 KDV de hesaplandığında her bir Hummer üzerinden 31 bin dolar vergi kaçırılıyor. 60 araçta kaçırılan vergi toplamı 1.9 milyon dolar 3 trilyon ediyor. Hummer'in Türkiye distribütörü Rute İthalat ve İhracat Şirketi Başkanı Şefik Tuncer, vergi kaçakçılığına yol açan araç ithalatlarıyla kendilerinin ilgisinin olmadığını söyledi. 
     Gümrük Müsteşarlığı'nın şasi numaralarını belirlediği araçlar ile ilgili olarak GM'den gelen yanıtları ve araçların satış fiyatlarını Gümrük Müsteşarlığı'na bildirdiklerini anlatan Tuncer, söz konusu araçların ABD'den Semra Inc. World Automobiles ile Passion Inc ve Medway Inc adlı şirketler üzerinden Türkiye'ye sokulduğunu söyledi. 
     Tuncer, Türkiye'deki ithalatçı şirketlerin Hummer cipleri GM'nin satış fiyatının yüzde 40 altında göstererek naylon faturalarla Türkiye'ye soktuğunu iddia ederek, "Aracın gerçek fiyatı ile Türkiye'ye sokulan fiyatı arasındaki fark ise vergilendirilmemiş kazanç olarak satıcının isteği üzerine Amerika dışı bankalardaki hesaplara yatırılmıştır" dedi. 
     

</TEXT>
</DOC>
