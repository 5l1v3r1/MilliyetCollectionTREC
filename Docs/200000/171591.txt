<DOC>
<DOCNO> 171591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sondun25.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdatlılar hala Uday ile Kusay'ın öldüğüne inanmıyor... 
</HEADLINE>
<TEXT>

     Irak'ın başkenti Bağdat'ta halk, Amerikalı yetkililerin dün Uday ve Kusay'ın cesetlerinin fotoğraflarını yayımlamasına rağmen, hala iki kardeşin öldürüldüğüne şüpheyle yaklaşıyor. 
     Fotoğrafları Arap televizyonlarından gören halkın büyük bölümü, Uday ve Kusay'ın Amerikan askerlerince öldürüldüğüne inanmıyor. 
     ''Böyle fotoğrafları herhangi birinin imal edebileceğini'' söyleyen Basum Şimari 41 , ''İnanmıyorum, çünkü Amerikalılar akıl almaz bir şekilde hareket ediyor'' dedi. 
     Şimari, çok sayıda askerle Uday ve Kusay'ın bulunduğu eve saldırı düzenleyen Amerikalıların iki kardeşi neden sağ ele geçirmediklerini sordu. 
     Bir benzin istasyonunda çalışan Muhsin Malla'ya göre ise cesetlerin ve yüzlerinin durumu teşhis edilmelerine imkan vermiyor. 
     Irak'ta cumaları gazete çıkmaması nedeniyle, haberlerin ağızdan ağıza yayılması şüphenin artmasına neden oldu. 
     El Naba gazetesi, fotoğrafların ikisini internet sitesinden yayımladı, ancak Iraklıların büyük bölümünün televizyonu ve internete bağlanma imkanı bulunmuyor. 
     Günümüzde Amerikan-İngiliz birliklerinin karargahı durumundaki Saddam Hüseyin'in Devlet Başkanlığı Sarayı'nda çalışmış olan 31 yaşındaki Necim Abud'a göre de, fotoğraftakiler Uday ve Kusay değil. 
     Bağdat'ta fotoğrafların Saddam'ın oğullarına ait olduğuna inanmayanlar gibi, aksini düşünenler de var. 
     Fotoğrafların gerçek olduğuna inandığını söyleyen 58 yaşındaki Yasin Kadir, ''Fotoğraflardakiler Uday ve Kusay'' dedi. 
     Hasan Fadr El Saadi 60 adlı Bağdatlı da, fotoğrafların yüzde yüz Uday ve Kusay'a ait olduğu görüşünde. Birçok Iraklı da, Uday ve Kusay'ın yargılanamamasından üzüntü duyduğunu söyledi. 
     
</TEXT>
</DOC>
