<DOC>
<DOCNO> 168553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sonspo14.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Mustafa Denizli işbaşı yaptı... 
</HEADLINE>
<TEXT>

     İkinci Futbol Ligi A Kategorisi'nde yer alan Vestel Manisaspor'un teknik direktörü Mustafa Denizli, herkesin sempatisini kazanacak, iyi futbol oynayıp alkışlanacak bir ekip oluşturacaklarını söyledi. 
     Vestel Manisaspor, yeni sezon hazırlıklarına Teknik Direktör Denizli yönetiminde başladı. Celal Bayar Üniversitesi sahasındaki çalışmaya 29 futbolcu katıldı. 
     Denizli, antrenman sonrası yardımcıları Ali Gültiken, Malik Gençalp ve İdari Menajer Mustafa Turgat ile düzenlediği basın toplantısında, çalışmaların 8 gün süreyle Manisa'da devam edeceğini söyledi. 
     Vestel Manisaspor'un hedefinin belli olduğunu, bölgeye ve Manisa'ya bir heyecan getirdiklerinin bilinciyle hareket ettiklerini kaydeden Denizli, şöyle konuştu 
     ''Gittiğimiz şehirlerde ve Manisa'da herkesin sempatisini kazanmak, özellikle bölge dışında izleyici sayısını artırmak istiyoruz. İkinci Lig'in Türk futbol kamuoyu tarafından ilgiyle izleneceğini biliyoruz. Farklı bir mesaj, farklı bir görüntü vermek niyetindeyiz. Herkesin sempatisini kazanacak, alkışlanacak bir ekip oluşturacağız.'' Mustafa Denizli, 29 kişilik kadroya 2 oyuncu daha ilave edilebileceğini, ancak kamp dönemi sonunda bu rakamın 22'ye düşeceğini, İstanbul'da düzenlenecek turnuvaya katılıp katılmayacaklarının 15 Temmuz'dan sonra kesinleşeceğini belirtti. 
     Denizli, takım kaptanlığına da Deniz Olgun'u getirmeyi düşündüğünü söyledi. 
     Vestel Manisaspor Kulübü Başkanı Cengiz Ergün de antrenman sırasında gazetecilere yaptığı açıklamada, gurbetçi Ömer ile kısa süre içinde sözleşme imzalayacaklarını bildirdi. 
     Siyah-beyazlılar, 17-31 Temmuz tarihlerinde Almanya'da ikinci etap kamp çalışmasını yapacak. 
     
</TEXT>
</DOC>
