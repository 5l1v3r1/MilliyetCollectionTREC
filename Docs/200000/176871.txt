<DOC>
<DOCNO> 176871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/siyaset/siy20.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Milletvekilleri Bağdat'a gidiyor    AKP Balıkesir Milletvekili Turhan Çömez, Trabzon Milletvekili Cevdet Erdöl ile mühendisler, teknik elemanlar ve işadamlarının da içinde bulunduğu heyet, 21 Ağustos'ta Diyarbakır'dan karayoluyla Irak'a gidecek. Ziyarette, Türkiye'nin Bağdat ve Kerkük'te inşa edeceği hastanelerin arsalarının teslim protokolü imzalanacak. Bir haftalık ziyarette yerel halk, sivil inisiyatif ve Irak Kızılayı yetkilileriyle görüşülecek. 
   
   'Referandum yerel seçimlerle olabilir'    Başbakan Yardımcısı Mehmet Ali Şahin, Cumhurbaşkanı Ahmet Necdet Sezer'in başta atamalar olmak üzere bazı yetkilerinin daraltılabileceğini söyledi. Şahin, Sezer'in orman vasfını yitiren arazilerin 2B satışını öngören anayasa değişikliğini geri göndermesini "siyasi" olarak değerlendirdi. Hükümet olarak "devletin üst kurumlarıyla sürtüşme ve zıtlaşma içinde olamayacağını" dile getiren Şahin, "Her ne şartta olursa olsun Sayın Cumhurbaşkanı ile kavga eder görüntü vermeyiz. Bu hükümet etme anlayışına sığmaz" diye konuştu. Sezer'in referanduma götürmesi halinde bu işlem yerel seçimlerle birleştirilebilir mi " sorusuna Şahin, "Referandumla, yerel seçimler aynı anda yapılabilir. Referandum yasasında yapılacak değişiklikle bu yol açılabilir. Çift masraf olmasın diye mahalli seçimler yapılırken bunu da yapalım denilebilir. Net bir karar yok" yanıtını verdi. 
   
   Cem 'Rüştümüzü ispat edeceğiz'    Seçim öncesi büyük beklentilerle kurulan ancak Kemal Derviş ve Hüsamettin Özkan'ın hareketten ayrılmasıyla kan kaybeden YTP, ilk büyük kongresini topluyor. YTP Genel Başkanı İsmail Cem, 21 Eylül'de toplanacak kongreyle partinin rüştünü ispat edeceğini söyledi. 
   Sosyal demokrat partilere götürdükleri "yerel seçimde işbirliği" önerisine sadece SHP Genel Başkanı Murat Karayalçın'ın olumlu yanıt verdiğini belirten Cem, uzlaşma sağlama yolundaki çabaları sürdüreceklerini ifade etti. İstanbul Büyükşehir Belediye Başkanlığı'na aday olacağı yolundaki söylentilerin doğru olmadığını söyleyen Cem, İstanbul'a "partili olmayan ama yöneticilikte kendisini kanıtlamış ortak aday" önerdiklerini belirtti. 
   
   
</TEXT>
</DOC>
