<DOC>
<DOCNO> 170784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sontur21.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Altın Portakal "yaşam boyu onur ödülleri" belli oldu... 
</HEADLINE>
<TEXT>

     Antalya Altın Portakal Film Festivali çerçevesinde verilen ''Yaşam Boyu Onur Ödülleri''nin bu yılki sahipleri belli oldu. 
     Antalya Kültür Sanat Vakfı'ndan yapılan yazılı açıklamada, bu yıl 8'incisi verilecek ''Yaşam Boyu Onur Ödülleri''ne, yapımcı Kadir Yurdatap, yönetmen Tunç Başaran, görüntü yönetmeni Rafet Şiriner ile oyuncular Çolpan İlhan, Muhterem Nur, Tanju Gürsu ve Süleyman Turan'ın layık görüldüğü bildirildi. 
     Bu yıl 40'ıncısı düzenlenecek ''Altın Portakal Film Festivali'' çerçevesindeki ''Yaşam Boyu Onur Ödülleri''nin, 1-5 Ekim tarihleri arasında belirlenecek bir günde sahiplerine verileceği açıklandı. 
     Tiyatroda ''İsmail Dümbüllü Ödülü''nün sahip olduğu misyonu sinemada üstlenen ''Yıldırım Önal Anı Ödülü''nün ise ödülün geçen yılki sahibi Ahmet Mekin tarafından Eşref Kolçak'a teslim edileceği kaydedildi. 
     
</TEXT>
</DOC>
