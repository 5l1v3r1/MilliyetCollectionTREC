<DOC>
<DOCNO> 172738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/yazar/yilmaz.html </URL>
<DATE> 2003/07/31/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Hedef, elektrik fiyatında indirim 
</HEADLINE>
<TEXT>

   
   Rusya'dan Mavi Akım projesi ile alınan doğalgaz kontratında formül, fiyat ve miktar revizyonu için dün Ankara'da bir araya gelen Gazprom, Botaş ve Enerji Bakanlığı yetkilileri, tahkime gitmeden sorunun çözümünü tartıştılar. 
   Gazprom Başkan Yardımcısı Kamarov, Botaş ve bakanlık yetkilileri ile işadamı Metin Şen'in katıldığı toplantılarda Rus tarafı, Mavi Akım'da uygulanan doğalgaz fiyat formülünün değişmesini talep etti. Gazprom formül değişikliğine karşı daha önceki ziyaretinde önerdiği, 20 - 25 yılda yaklaşık 5 milyar dolarlık fiyat indirimi anlamına gelecek teklifini yineledi. 
   Botaş ve Enerji Bakanlığı yetkilileri ise Türkiye'nin lehine olan formülde değişikliği kabul etmezken, formülün Turusgaz ve Batı hattından alınan Rus doğalgazı için de geçerli olması yönünde pazarlık yürüttü. 
   Avrasya Derneği Danışma Kurulu üyesi ve Uluslararası Enerji Politikaları Uzmanı Necdet Pamir, yürütülen pazarlık için "Türkiye Rus doğalgazına boğuldu. Rusların fiyatı indirmeleri halinde talep fazlası gaz, üçüncü ülkelere ihraç edilebilir" görüşünün de üzerinde durulduğunu belirtiyor. 
   Pamir, Mavi Akım'da uygulanan formülün, petrolün varili 13 dolara düşene kadar Türkiye lehine olacağını, bundan daha fazla düşmesi halinde ibrenin Ruslardan yana hareket edeceğini vurguluyor. 
   Pamir'in dikkatini çektiği bir diğer konu ise, elektrik maliyetinin aşağıya inmesi yönündeki hazırlıklar. Bunun için "Yap - işlet santrallarının devlet tarafından satın alınması mümkün" diyen Pamir, Ruslar ile yapılan "al ya da öde" anlaşması ve doğalgaz çevrim santrallarının yüksek fiyatları nedeniyle, Hazine'ye 20 yılda, 30 milyar dolar yük getireceğini dile getiriyor. 
   Pamir, Türkiye Elektrik Üretim AŞ'nin kilowat saati 0.2 cent olan elektrik üretimini durdurmasını, termik santralların devre dışı kalmasını eleştiriyor. 
   Pamir'in çözüm yolu diye baktığı "satın almalar" başlarsa, bu şu anlama gelir 
   Hükümet, Enka'nın Amerikan şirketi İntergen ve Shell ile ortak olarak, 2.2 milyar dolar yatırımla Adapazarı, Gebze, İzmir'de kurduğu doğalgaz çevrim santrallarını geri alacak. 
   
   Adnan Çağlayan kazandı    Türkiye İş Bankası iştiraklerinden Şişe Cam'ın eski Genel Müdürü Adnan Çağlayan, kendisi ile ilgili yazılarımdan dolayı, 1 Aralık 2000 günü Kadıköy Asliye 6. Hukuk Mahkemesi'ne açtığı tazminat davasını kazandı. Bu köşede 26 Kasım 2000 ve 27 Kasım 2000 günlerinde çıkan yazılar ile ilgili olarak kaynaklarım beni yanıltmış. Okuyucularıma duyururum. 
   
      
   
</TEXT>
</DOC>
