<DOC>
<DOCNO> 166069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/sontur12.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hırsızlık için girdi, para bulamayınca tecavüz etmek istedi 
</HEADLINE>
<TEXT>

     Zeytinburnu'nda, hırsızlık amacıyla girdiği evin sahibi olan kadına tecavüz etmek istediği gerekçesiyle yakalanan sabıkalı bir kişi, götürüldüğü polis merkezinden kaçtı. 
     Hırsızlık ve silahla yaralama gibi çeşitli suçlardan çok sayıda sabıkası bulunduğu ifade edilen Aziz Yıldırım 25 , sabah saatlerinde hırsızlık amacıyla 5 Telsiz Mahallesi'ndeki bir eve, camından girdi. 
     Bir süre içeride para ve değerli eşya arayan Yıldırım, gürültü çıkarınca, uyanan ev sahibi kadınla karşılaştı. Kadını başına tabanca dayayarak etkisiz hale getiren bu kişi, evdeki para ile değerli eşyaları istedi. 
     Kadının 'fakir olduğunu ve parası bulunmadığını' söylemesi üzerine sinirlenen Yıldırım, elbiselerini çıkarmasını istediği kadına tecavüz etmeye kalkışınca, aralarında boğuşma başladı. 
     Bu sırada çıkan gürültüye uyanarak olayı fark eden kadının küçük kızı, camdan bağırıp komşularından yardım istedi. 
     Küçük kızın çağrılarını duyarak eve gelen apartman sakinleri, yakaladıkları Yıldırım'ı tartaklayıp bağladıktan sonra polis çağırdı. 
     Eve gelen polislerce gözaltına alınarak Şehit Bülent Üstün Polis Merkezi'ne götürülen Yıldırım'ın, adam yaralama ve hırsızlık gibi suçlardan yaklaşık 20 sabıkası bulunduğu ve 25 Mayıs 2003 tarihinde Metris Cezaevi'nden çıktığı belirlendi. 
     
     POLİS MERKEZİNDEN KAÇTI 
     Polis merkezine götürülerek nezarethaneye konulan Yıldırım, tuvalete gitmek istediğini söyledi. Bunun üzerine Yıldırım, bodrum katındaki tuvalet bölümüne götürüldü. Tuvaletten kaçmayı başaran zanlı, buradan önce birinci, ardından ikinci kata çıktı. 
     İkinci katın koridorundan bitişikteki Zeytinburnu İlçe Emniyet Müdürlüğü'ne geçen Yıldırım, bir pencereden asma kata çıktı. 
     Buradan, yaklaşık 3 metre yükseklikten yere atlayan Yıldırım, daha sonra kaçtı. 
     Polis ekiplerinin bu kişiyi arama çalışmaları sürüyor. 
     
</TEXT>
</DOC>
