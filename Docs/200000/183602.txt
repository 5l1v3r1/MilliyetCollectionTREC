<DOC>
<DOCNO> 183602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/20/son/soneko07.html </URL>
<DATE> 2003/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan, IMF-Dünya Bankası toplantılarına başladı 
</HEADLINE>
<TEXT>

     Devlet Bakanı Ali Babacan, Dubai'de yapılan IMF-Dünya Bankası yıllık toplantılarına yoğun bir gündemle başladı. 
     Babacan, bu sabah Brezilya Maliye Bakanı Antonio Filho ile biraraya geldi. Toplantıda, Türkiye ile aynı yükselen piyasalar grubunda bulunan Brezilya ile fikir alışverişinde bulunulduğu belirtiliyor. 
     Babacan, bugünkü temaslarında Dünya Bankası'nın İcra direktörlerinden Kurt Bayer, Dünya Bankası Başkan Yardımcısı Shigeo Katsu, AB Komisyonu ekonomik ilişkiler komiserlerinden Pedro Solbes, akşam saatlerinde de IMF Başkanı Horst Köhler ile görüşecek. 
     Köhler ile yapılacak toplantıya Başbakan Recep Tayyip Erdoğan da katılacak. Babacan, yarınki temaslarında OECD Genel Sekreteri Donald Johnston, Dünya Bankası Başkanı James Wolfensohn, IFC Başkanı Peter Woicke, IMF eski başkan yardımcısı ve halen Citigroup başkan yardımcılığını yapan Stanley Fischer ile görüşecek. 
     Babacan'ın Pazartesi günü yapacağı temaslarda ve ikili görüşmelerde dikkat çeken en önemli kişiler arasında ABD Hazine Bakanı John Snow bulunuyor. 
     Babacan, Pazartesi günkü temaslarında Hollanda Başbakan Yardımcısı ve Maliye Bakanı Gritt Zalm, Moldova Maliye Bakanı Zinalda Grecianli, Japonya Maliye Bakan Yardımcısı Zembei Mizguchi, Finlandiya Başbakan Yardımcısı ve Maliye Bakanı Aritti Kalliomaki ile de görüşecek. 
     Devlet Bakanı Ali Babacan'ın Salı günkü gündeminde ise IMF Başkanı Horst Köhler ve IMF Avrupa Bölümü sorumlusu Michael Deppler ile IMF mali işler departmanı yetkilisi Teresa Ter-Minassian ve Meksika Maliye Bakanı bulunuyor. 
     Babacan'ın Çarşamba günkü temaslarında ise yatırım bankalarının üst düzey yetkilileri ağırlıklı olarak yer alacak. 
     Bu arada, Babacan'ın ABD Hazine Bakanı Snow ile birlikte ABD Hazinesi'nin Türkiye'ye vereceği 8.5 milyar dolarlık kredinin ele alınacağı ve tam bir görüş birliğine varılması halinde, ABD kredisine ilişkin imza töreninin Pazartesi ya da Salı günü yapılabileceği belirtiliyor. 
     Dubai'deki toplantılara, Başbakan Recep Tayyip Erdoğan'ın yanı sıra, Devlet Bakanı Ali Babacan, Devlet Bakanı Kürşad Tüzmen, Maliye Bakanı Kemal Unakıtan, BDDK Başkanı Engin Akçakoca, Merkez Bankası Başkanı Süreyya Serdengeçti, DPT Müsteşarı Ahmet Tıktık ve Hazine Müsteşarı İbrahim Çanakçı ve diğer bazı yetkililer katılıyor. 
     
</TEXT>
</DOC>
