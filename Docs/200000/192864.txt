<DOC>
<DOCNO> 192864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sontur03.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya... Alkollü sürücü trafiği altüst edip kaçtı... 
</HEADLINE>
<TEXT>

     Antalya'da sarhoş olduğu iddia edilen sürücü, yaralamalı kazaya neden olarak olay yerinden kaçtı. 
     Işıklar Caddesi'nde Davut Arslan'ın kullandığı 07 T 1492 plakalı taksi, Nedim Cengiz Kara idaresindeki 07 TP 790 plakalı otomobili sollamak istedi. Nuri Kaçar'ın kullandığı 34 DHP 37 plakalı otomobil, iki aracın arasına girmek isteyince önce taksiye ardından da diğer otomobile çarptı. 
     Nedim Cengiz Kara'nın kullandığı otomobil çarpmanın şiddetiyle orta refüje çıkarken, taksi ise bir kafeteryanın duvarına çarparak durabildi. Kazaya neden olan Nuri Kaçar'ın kullandığı otomobilin yol kenarındaki elektrik trafosuna çarpması sonucu Işıklar Caddesi'nde elektrikler kesildi. 
     Kazada yaralanan Davut Arslan, Antalya Devlet Hastanesi'ne kaldırılırken, alkollü olduğu iddia edilen Nuri Kaçar ise olay yerinden kaçtı. 
     
</TEXT>
</DOC>
