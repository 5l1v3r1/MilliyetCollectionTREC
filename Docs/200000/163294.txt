<DOC>
<DOCNO> 163294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/yazar/sazak.html </URL>
<DATE> 2003/06/15/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Finike'yi korumak 
</HEADLINE>
<TEXT>

     Finike sahilleri salt turizm açısından değil, portakal bahçeleri ve seracılık yönünden de korunması gereken Türkiye'nin cennet köşelerinden birisi... 1980'lere dek Kumluca - Finike arasında göz alabildiğine uzanan portakal bahçeleri vardı. 
     Finike'ye bir yat limanı yapıldı, sahil şeridi güç bela korunabiliyor ancak Kumluca'ya doğru 'beton kaleler' yükseliyor. On yıla kalmaz Antalya'daki gökdelenler buraya taşınacak. 
     Türkiye'de 'yerel yönetimlere devredilen yetkiler' nedeniyle yaşanan kentsel bozulmaya örnek yerlerin başında Sahilkent beldesi geliyor. 
     Sahilkent Belediyesi'nin 1986 revizyonlu imar planında, kıyı şeridinde, turizm alanı olarak gösterilen hatta en fazla üç kat yapılaşma öngörülmüştü. Bu plana sadık kalınsaydı, narenciye bahçeleri içinde 9 - 10 katlı binalar mantar gibi çıkmayacaktı. Sonradan anlaşıldı ki, 1993 yılında ANAP'lı belediyenin sessizce gerçekleştirdiği 'plan tadilatı'yla Sahilkent - Finike arasını betonlaştıran çokkatlılığın önü açılmış. 
     Belediyenin burayı 'rant alanı'na çevirmesi önlenebilse Finike'nin Rio sahillerini aratmayacak deniz kıyısıyla, portakal bahçeleri arasında Kemer ya da Belek'te olduğu gibi turizm gelişim projeleri hayata geçirilebilirdi. 
     Finike için her şey bitmiş sayılmaz. 
     Avlan Gölü bu açıdan çarpıcı bir örnek. Elmalı - Finike arasındaki sulak alan birkaç yıl önce kurutulmuş ve gölün içinden karayolu geçirilmişti. Doğa bu aykırılığa en güzel tepkiyi verdi. İklim değişti. Elma bahçeleri kurudu. Kış aylarında buzlanma başladı. Tarımsal açıdan zarar gören köylüler, Avlan Gölü'nü geri istedi. Göl sayesinde çevre eski bereketine kavuşmuş. 
     Türkiye tarımı yeniden keşfediyor. 
     Turizm ise Akdeniz'in geleceği. 
     Finike sahillerindeki betonlaşmanın durdurulması çok önemli. Uyanık belediye şimdi de kumullar ve bataklıklar üzerinde yükselen 9 - 10 katlı binaların yapı güvenliğini bahane edip halktan para topluyormuş. 
     CHP Finike İlçe Başkanı Mesut Karakoyunlu cesaretle sorunların üzerine gidiyor. Sahilkent Belediyesi'nin çarpık yapılaşma uygulamalarına jandarmayı da dahil etme girişimi üzerine Jandarma Genel Komutanlığı'na 21.05.2003 tarihli bir dilekçeyle başvurmuş. 
     28 Şubat sürecinde sahildeki 'tarikat kampı'nı kapatan jandarma kıyıda beton karakol kurmuş 
     Jandarma bunu yaparsa sahiller nasıl korunacak 
     Sahildeki 'oba'lar yıllar önce kaldırılmıştı. 
     Jandarma Genel Komutanı Orgeneral Şener Eruygur çevre dostu bir asker, doğal ve kültürel varlıkların korunması için 'çevre koruma timleri' oluşturdu. Finike Sahilkent'teki tuhaflığa da izin vermeyecektir 
     
     

</TEXT>
</DOC>
