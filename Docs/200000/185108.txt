<DOC>
<DOCNO> 185108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sondun05.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya karanlıkta kaldı... 
</HEADLINE>
<TEXT>

     İtalya'da bugün erken saatlerde elektriklerin kesilmesi sonucu, ülkenin büyük kesiminin karanlıkta kaldığı bildirildi. 
     İtalyan sivil koruma ajansı sözcüsü, İtalya'nın büyük kesiminin karanlıkta kaldığını ancak ülkenin ne kadarlık kesiminin kesintiden etkilendiğini ve kesintinin nedenini belirlemenin henüz imkansız olduğunu belirtti. 
     Öte yandan İtalya ulusal haber ajansı ANSA, şehir şebekesinde çalışan bir yetkiliye dayanarak verdiği bilgide, elektriklerin ülke dışından gelen elektrik hatlarındaki bozukluk nedeniyle kesildiğinin belirlendiğini duyurdu. 
     Elektriklerin yerel saatle 03.30 TSİ 04.30 , başkent Roma'da beyaz gece olarak adlandırılan ve tüm dükkanların ve eğlence yerlerinin sabaha kadar açık olduğu sırada kesilmesinin ardından, binlerce kişinin karanlıkta kaldığı bildirildi. Metronun da çalışmaması nedeniyle büyük zorluklar yaşandı. 
     
     MİLANO VE TORİNO'YA ELEKTRİK VERİLMEYE BAŞLANDI 

     İtalya'da gece başlayan elektrik arızası ülkeyi hazırlıksız yakaladı. 
     Özellikle Roma'da düzenlenen ''Beyaz Gece'' partisi nedeniyle dün gece sokaklarda olan on binlerce insanın evlerine dönmekte zorluk çektiği, binlerce insanın metroda mahsur kaldığı belirtildi. 
     Ülke çapında ise 110 tren elektrik arızası yüzünden yolda kaldı ve trenlerdeki 30 bin yolcu mahsur kaldı. 
     Ülkenin çeşitli yerlerinde karayollarında trafik kazaları da meydana geldiği bildiriliyor, ancak bu konuda kesin bilgi verilemiyor. 
     İtalya demiryolu idaresi yetkilileri, tren seferlerinin durduğunu belirterek, halktan arıza giderilinceye kadar yola çıkmamalarını istedi. 
     Hastanelerde de ciddi sorunlar çıkarken, radyolara telefon eden bazı hastane çalışanları, devreye sokacak jeneratör bulamadıklarını, bazıları da jeneratörleri devreye sokmakta güçlüklerle karşılaştıklarını bildirdi. 
     Bu arada elektriğe bağlı sabit ev telefonlarının da çalışmadığı Roma'da, otobüs seferlerinde de aksamalar oldu. 
     Elektrik arızasının nedeni konusunda henüz kesin bir açıklama yapılmazken, elektriğin kesilmesine, büyük olasılıkla Fransa'dan gelen iki hattaki kablolarda meydana gelen bir arızanın yol açtığı ileri sürüldü. 
     Öte yandan Sivil Savunma İdaresi'nin acilen toplanacağı açıklanırken, Milano ve Torino bölgelerine yeniden elektrik verilmeye başladı. 
     İtalya'da geçen Haziran ayında aşırı sıcaklar yüzünden halkın yoğun olarak klima ve diğer soğutucuları çalıştırmasının yol açtığı aşırı yüklenme nedeniyle de ülke çapında elektrik kesilmişti. 
     
</TEXT>
</DOC>
