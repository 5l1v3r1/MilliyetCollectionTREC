<DOC>
<DOCNO> 163313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sondun13.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere mültecileri 'kampa' gönderecek... 
</HEADLINE>
<TEXT>

     İngiltere'de yayınlanan The Observer gazetesi, ülkeye Balkan ülkeleri ve Doğu Avrupa'dan gelen mülteci adaylarının gemilerle Hırvatistan'a götürüleceğini ve haklarında karar verilene dek buradaki bir kampta tutulacaklarını öne sürdü. İltica başvurularındaki artışın kontrol altına alınması ve AB ülkelerine yönelik ilticaların AB sınırları dışında sonuçlandırılması yaklaşımına yardımcı olunması için bu çözümün bulunduğunu belirten Observer, planı destekleyen çevrelerin mülteci adaylarının başvurularının, onların kendi ülkelerine yakın bir ülkede bekletildiği sırada ele alınmasını mantıklı bulduklarını yazdı. 
     Bu plana karşı çıkanların da olduğunu kaydeden Observer, ''Bu çevrelerin, uygulamayla devletlerin mültecilere karşı yerine getirmek zorunda oldukları sorumlulukları çiğnemiş olacaklarını düşündüğünü'' belirtti. 
     Hırvatistan'daki ilk kampın başkent Zagrep'in yakınlarındaki Trstenik köyünde olduğunu ve 800 mülteciyi aynı anda misafir edebilecek kapasiteye sahip bulunduğunu bildiren Observer, 1 milyon sterline mal olan kampın Avrupa Komisyonu tarafından yaptırıldığını kaydetti. 
     Doğu Avrupa ülkeleri ve Balkan ülkelerinden İngiltere'ye gelen mülteci adaylarının buraya götürüleceklerini belirten Observer, İçişleri Bakanlığının gelişmeleri doğruladığını ve İngiltere'nin gelecek hafta Yunanistan'da yapılacak zirvede AB ülkelerinden bu konuda onay almayı umduğunu bildirdiğini yazdı. 
     The Independent on Sunday gazetesi de 9 aylık bebeklerin bile mülteci kamplarına hapsedilip, mahkum muamelesine tabi tutulduklarını belirtirken, bunun son örneğinin, Angola'dan ailesiyle kaçan 9 aylık Bradley olduğunu ve bebeğin kamptaki hapis hayatı yüzünden tedavi göremediği için ölüm tehlikesiyle karşı karşıya bulunduğunu duyurdu. 
     Gazete, 6 bin mülteci çocuğun tek başlarına İngiltere'deki sosyal servislerin bakımı altında olduğuna işaret ederken, bunların çoğunun kamplarda hapis hayatı yaşadığının altını çizdi. 
     
</TEXT>
</DOC>
