<DOC>
<DOCNO> 196877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/20/son/sontur08.html </URL>
<DATE> 2003/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram tatilini yasa dönüştürmeyin, dikkatli araç kullanın... 
</HEADLINE>
<TEXT>

     Ramazan Bayramı'nda, aile büyükleriyle mutluluklarını paylaşmayı planlayıp araçlarıyla yola çıkacak vatandaşlar ve taşımacılık sektöründe hizmet veren şoförler, karayollarında oluşacak trafik yoğunluğu nedeniyle ''tatili yas günlerine dönüştürmemek için'' uyarıldılar. 
     Son 13 yılda, Ramazan Bayramı dolayısıyla toplam 96 güne ulaşan tatillerde, 2 bin 117 trafik kazası meydana geldiği, bin 883 kişinin öldüğü, 4 bin 222 kişinin yaralandığı bildirildi. 
     Türkiye Şoförler ve Otomobilciler Federasyonu TŞOF Yönetim Kurulu Üyesi ve Adana Şoförler ve Otomobilciler Odası Başkanı Kazım Barışık, AA muhabirine yaptığı açıklamada, 9 günlük bayram tatili nedeniyle karayollarındaki trafik yoğunluğuna dikkati çekerek, sürücülerden kurallar ve yapılması gerekenler konusunda duyarlı olmalarını istedi. 
     Her bayram tatilinde yolların adeta ''kan gölü''ne dönüştüğünü belirten Barışık, ''Bayramda yas tutmayalım, sevdiklerimizle mutluluğumuzu paylaşalım. Bayramlarda, hüzünleri, acıları değil, mutlulukları, sevinçleri yaşamak istiyoruz'' dedi. 
     Barışık, geçen yıl, Ramazan Bayramı tatili süresince meydana gelen 68 trafik kazasında 99 kişinin öldüğünü, 186 kişinin de yaralandığını belirterek, benzer bir tablonun bu yıl yaşanmaması dileğinde bulundu. 
     Bayram tatillerinde, kaza ve ölümlerde 3 kat artış görüldüğünü bildiren Barışık, sürücülerin kurallara uyma, dikkatli ve hoşgörülü olma, acele etmeme konusunda duyarlı olmaları gerektiğini söyledi. 
     
     BAYRAM TRAFİĞİ UYARILARI 
     Barışık, ''bayramların ölüme değil, yaşama ve sevince davet'' olduğunu ifade ederek, ''Trafikte herkesin hakkı olduğunun bilinci içerisinde, başkalarına, haklarına saygılı olmayı bilmeli ve bunun gereklerini uygulamalıyız'' diye konuştu. 
     Barışık, 9 günlük bayram tatili öncesinde sürücülere şu uyarılarda bulundu 
     ''Öncelikle taşıtların teknik özelliklerine uygun bakımlarını yaptırmadan yola çıkılmamalı. Bayram coşkusuyla dalgın, yorgun, uykusuz, özellikle alkollü ve uyuşturucu etkisi yapabilecek ilaç içerek araç kullanılmamalıdır. Yolculuk süresince ağır ve yağlı yemekler yenilmemelidir. 
     Hava, yol ve görüş şartlarına göre, hız ve fren mesafesi ayarlanmalı, sık sık mola verilmelidir. Kurallara titizlikle uyulmalı, hatalı sollama yapılmamalı, emniyet kemeri mutlaka takılmalıdır. 
     Kış mevsimi şartları dikkate alınarak yağmur, çamur, kar ve buz görüşü azaltmaktadır. Araçların lastikleri hasarsız ve havaları tam olmalı, karlı kesimlerde mutlaka kış lastikleri kullanılmalı ve zincir bulundurulmalıdır. Ayrıca aracın aküsü, farları, silecekleri ile kalorifer, klima, havalandırma ve rezistansı kontrol edilmelidir.'' 
     
     BAYRAMLARDAKİ ACI TABLO 
     Barışık, 1990-2002 yılları arasındaki Ramazan bayramları dolayısıyla 96 günlük tatil yapıldığını ifade ederek, bu sürede toplam 2 bin 117 kazanın meydana geldiğini ve bin 883 kişinin öldüğünü, 4 bin 222 kişinin yaralandığını bildirdi. 
     Trafik istatistiklerine göre, Ramazan bayramlarında en az ölümlü kaza olayları, 1997 ve 2001 yıllarındaki 4'er günlük tatillerde meydana geldi. Her iki yıldaki kazalarda 59 kişi öldü. 1997 yılındaki 41 kazada 77 kişi, 2001 yılındaki 44 kazada da 160 kişi yaralandı. 
     En fazla ölümlü kaza olayı ise 1999 yılındaki 9 günlük Ramazan Bayramı tatili süresinde meydana geldi. Bu yıl, 1 kazada 239 kişi hayatını kaybederken, 318 kişi de yaralandı. 
     Bu arada, 2000 yılında, 8-10 Ocak ve 27-29 Aralık tarihlerinde Ramazan Bayramı gerçekleşti. Ocak ayında 4 gün, Aralık'ta ise 2001 yılı yılbaşı eklenerek 10 gün tatil kullanıldı. 
     
</TEXT>
</DOC>
