<DOC>
<DOCNO> 162744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sonspo09.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan medyası Türkiye okey, Emre sakatlandı... 
</HEADLINE>
<TEXT>

     2004 Avrupa Futbol Şampiyonası eleme gruplarında Türkiye'nin Makedonya'yı 3-2 yenmesi İtalyan basınında ''Türklerin zorlu başarısı'' şeklinde yansıdı. 
     Ülkenin yüksek tirajlı spor gazetesi La Gazzetta dello Sport, ''Türkiye okey, Emre sakatlandı'' başlığı altında verdiği haberinde, ''Türklerin zorlu başarısı. Hızlı bir Makedonya'dan sık sık süprizler. Emre, kaslarındaki bir problemden dolayı 42. dakikada çıktı. Çok güzel bir gol atan Nihat, maçın skorunu belirleyen Hakan Şükür'ün golünün de asistini verdi'' ifadelerini kullandı. 
     Tutto Sport gazetesi ise ''Şenol Güneş'in Türkiye'si kötü bir görünüm riski yaşadı. 2002 Dünya Kupası'nın süpriz takımı, 2 kez Makedonya'yı peşinden kovalamak zorunda kaldı. 24. dakikada Grozdanovski'nin golüyle yenik duruma düşen Türkler, sadece 3 dakika sonrasında Nihat ile beraberliği yakaladı. 
     Ama 120 saniye sonra yeniden yenik duruma düştü. İkinci yarının 2. dakikasında Gökdeniz ile beraberliği yakalayan Türkler, Hakan Şükür ile skoru 3-2 yapıp, güldü'' diye yazdı Öte yandan Türkiye'nin de bulunduğu 7. Grup'ta yapılan diğer maçta Slovakya karşısında 2-1 kazanan İngiltere'nin ''çok zorlandığını'' belirten İtalyan basını, 2 golü atan Owen'ın sayesinde İngilizlerin grup biriniciliği yarışında kaldığını vurguladı. 

     
</TEXT>
</DOC>
