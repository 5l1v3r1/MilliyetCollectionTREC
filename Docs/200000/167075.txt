<DOC>
<DOCNO> 167075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/sondun35.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını AB Dönem Başkanlığı'na kötü başlangıç yaptık 
</HEADLINE>
<TEXT>

     Avrupa Parlamentosu'nda dün Alman parlamenter Martin Schulz'a ''Nazi kampı komutanı'' yakıştırmasında bulunan AB Dönem Başkanı İtalya'nın Başbakanı Silvio Berlusconi'yi, kendi basını sert dille eleştirdi. 
     Berlusconi'nin yaptığı gafla ilgili basının genel yorumu, ''AB Dönem Başkanlığına kötü bir başlangıç yapıldığı'' oldu. 
     Sol ve komünist eğilimli gazeteler başbakana karşı çok sert ifadeler kullanırken, ülkenin en yüksek tirajlı, merkez sağ görüşlü gazetesi Corriere della Sera, ''Korkulan oldu'' diye yazdı. 
     Gazetedeki yorumda, Berlusconi'nin, Avrupa Parlamentosu'ndaki birkaç parlamenterin önceden tahmin edilebilir yaklaşımları karşısında sinirlerine ve diline hakim olamadığı belirtildi. 
     Sol görüşlü La Repubblica gazetesindeki bir yorumda ise Berlusconi'nin ''Avrupa'da kopardığı fırtına'' ile ilgili, ''Berlusconi AB Dönem Başkanlığını 3 saat 25 dakika içinde sabun köpüğü gibi erittiği'' ifadesi kullanıldı. 
     Yorumda, Berlusconi'nin girdiği polemiğin İtalya'nın Avrupa'daki imajı için çok zedeleyici olduğu kaydedildi. 
     Başbakana tek destek veren gazete ise hükümet yanlısı Libero oldu. Bu gazetedeki yorumda, ''Berlusconi iyi yaptı'' değerlendirmesi yer aldı. 
     
</TEXT>
</DOC>
