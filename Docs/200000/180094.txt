<DOC>
<DOCNO> 180094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur30.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya mimarları Türkiye'de buluşacak... 
</HEADLINE>
<TEXT>

     Uluslararası Mimarlar Birliği'nin UIA mimari fikir proje yarışması kapsamında, dünya mimarları Türkiye'de buluşacak. 
     Mimarlar Odası İzmir Şubesi Başkanı Tamer Başbuğ, düzenlediği basın toplantısında, Uluslararası Mimarlar Birliği'nin ''Yaşasın Kentler'' Fikir Buluşması kongresinin, 2005 yılında İstanbul'da yapılacağını söyledi. 
     Başbuğ, yarışma ve kongreyle ilgili şu açıklamayı yaptı 
     ''UIA'nın çeşitli temaların işlendiği bu fikir buluşmalarının ana teması bu kez Yaşasın Kentler olacak. Dünyada kentlerin önemi giderek artıyor. Bu nedenle, UIA, 2005'te Türkiye'de yapılacak kongrede, kentleri ön plana çıkaracak bir tema oluşturdu. Her mimarın kendi kentine karşı bir fikri olacağı düşüncesi ile yola çıkıldı. Her mimarın kendi kentinde olmasını istediği, keşke yapılsa dediği mimarca bir düşü olduğu inancına dayanıyor.'' Yarışmanın en önemli özelliğinin, dereceye girecek projeleri belirlemek değil, yerel yönetimlere sunulacak projeler kazanmak olduğunu vurgulayan Başbuğ, ''Bütün ülkelerden katılacak projeler ile kenti etkileyen, günlük yaşamını sıkıntıya sokan sorunlar ve kentlerin geleceğiyle ilgili önemli kazanımlar elde edilecek. Bu projelerden, yerel yönetimlerin asgari düzeyde faydalanması amaçlanıyor. Bu nedenle sergilenecek projelerin özgün ve gerçekçi olması, kentli tarafından kabul edilebilir, anlaşılır olması gerekiyor'' diye konuştu. 
     Ulusal ve uluslararası ayağı olan yarışmaya katılım için sürenin başladığını belirten Başbuğ, mimarlar ve mimarlık öğrencileri olarak iki ayrı kategoride düzenlenecek yarışma için son kayıt tarihinin 6 Ekim 2003 olduğunu söyledi. Başbuğ, ulusal jürinin, iki kategoriden 5'er projeyi değerlendirerek uluslararası jüriye sunacağını, daha sonra eserlerin, Lütfü Kırdar Kongre ve Sergi Sarayı'nda sergileneceğini dile getirdi. 
     
</TEXT>
</DOC>
