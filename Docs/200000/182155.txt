<DOC>
<DOCNO> 182155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/son/sontur16.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Korsan yayıncılık öğrencilerle büyüyor.. 
</HEADLINE>
<TEXT>

     Korsan yayın sektörü okulların açılmasıyla hız kazanırken, özellikle üniversitelerin final dönemlerinde satışlar önemli oranda azalıyor. 
     Başkentte eğitim gören öğrencilerin büyük bölümünü gün içerisinde ağırlayan Çankaya ilçesi, korsan yayın satışının da en yoğun yaşandığı bölge olma özelliğini taşıyor. 
     İlçenin öğrenci yoğunlu sektördeki hareketliliği belirlerken, okulların özellikle üniversitelerin açılmasıyla artan öğrenci oranı korsan yayın satışlarına hız katıyor. 
     Öğrencilerin kısıtlı ekonomik olanakları dolayısıyla korsan yayınları tercih etmeleri sektöründe beslenmesine yol açıyor. Öğrencilerin sektör içerisindeki bir diğer rolü ise bizzat satıcı olmaları. 
     Üniversite öğrencileri, bağlayıcı bir çalışma düzeni gerektirmemesi nedeniyle eğitimlerine devam ederken, aynı zamanda kentin çeşitli yerlerinde açtıkları tezgahlarla korsan kitap ve CD satarak para kazanma yoluna gidiyorlar. 
     Final dönemlerinde sınavların yoğunlaşması ve öğrencilerin derslerine ağırlık vermesiyle satış yapmamaları, korsan yayın sektörünün de hız kesmesiyle sonuçlanıyor. 
     Çankaya Belediyesi'nin zabıta ekipleri aracılığıyla sürdürdüğü korsan CD ve kitap satışlarını önlemeye yönelik çalışmaların verileri de öğrencilerin sektör içinde taşıdığı rolü ortaya koyuyor. 
     Belediye, korsan yayın satışlarındaki artışa bağlı olarak denetimlerini de sıklaştırılıyor. 
     Çankaya Belediyesi zabıta ekiplerinin geçen yılın mayıs ayında yaptığı denetimlerde, korsan olduğu belirlenen 1669 adet kitap ve 3 bin 18 adet de CD ele geçirildi. 
     Ekim ayında yapılan denetimlerde, satışlardaki artışa bağlı olarak ele geçirilen korsan yayın sayısında da artış gözlendi. Kitap sayısı 7 bin 329'a, CD sayısı ise 8 bin 92'ye çıktı. 
     
     4 DEPO DOLUSU KORSAN KİTAP 
     Çankaya Belediye Başkan Yardımcısı Yüksel Işık, Zabıta ve Hesap İşleri müdürlüklerinin çalışmaları ile polis tarafından ele geçirilerek cumhuriyet savcılığı talimatıyla kendilerine teslim edilen korsan CD sayısının bir yıl içerisinde 100 bine ulaştığını söyledi. Yüksel, korsan CD'lerin belediye ekiplerince imha edildiğini ifade etti. 
     Korsan kitapların imha edilmesinde sıkıntı yaşandığını belirten Şahin, ''CD'lerin korsan olup olmadıkları kolayca anlaşılabiliyor. Ancak kitapları konusunda korsan olup olmadıklarını belirleme olanağımız yok. Yetkililerin bu konuda bizi aydınlatmalarını ve imha etme yetkisini vermelerini bekliyoruz'' diye konuştu. 
     Kültür ve Turizm Bakanlığı'na, 1997 yılından itibaren ellerindeki kitapların korsan olup olmadığının tespiti için 7 başvuruda bulunduklarını dile getirin Işık, bugüne kadar bir yanıt alamamaktan yakındı. 
     Yüksel Işık, son bir yılda topladıkları kitapların sayısının 150 bine ulaştığını ancak, işlem yapamadıkları için sürekli artan kitapları 4 ayrı depoda muhafaza ettiklerini anlattı. 
     Işık, korsan yayıncılıkla yalnızca yerel yönetimlerin olanaklarıyla mücadele etmenin mümkün olmadığını, kendilerine Kültür ve Turizm, İçişleri ve Maliye bakanlıklarının da destek olması gerektiğini kaydetti. 
     
</TEXT>
</DOC>
