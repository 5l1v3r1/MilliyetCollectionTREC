<DOC>
<DOCNO> 158228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/soneko03.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Zonguldak Ereğli'deki tersane genişletilecek... 
</HEADLINE>
<TEXT>

     Zonguldak Valisi Yavuz Erkmen, ''Ereğli İlçesi'ndeki mevcut tersane alanının genişletilmesi projesi, ilgili bakanlık tarafından onaylandı'' dedi. 
     Erkmen, Gülüç Mevkii'ndeki 62 bin metrekare alan üzerinde kurulu tersanede 750-800 civarında kişinin çalıştığını belirterek, tersaneye 200 dönüm daha kazandırılmasıyla isdihdamın da yaklaşık 7 bine ulaşacağını söyledi. 
     Tersanede 7 bin 500 DWT tonluk gemilerin yapıldığını, projenin hayata geçmesi durumunda ise bunun 30 bin DWT tona çıkabileceğini anlatan Erkmen, şöyle konuştu 
     ''Müteşebbislerin girişimiyle Ereğli İlçesi'ndeki mevcut tersane alanının genişletilmesi projesi, ilgili bakanlık tarafından onaylandı. Şu anda, ilçedeki tersanede gemi yapımı konusunda 2 işletme faaliyet gösteriyor. Söz konusu projenin 2004'de tamamlanmasıyla gemi yapmak isteyen yatırımcıların da sayıları artabilecek. Bölgenin gelişmesini sağlayacak projeler hazırlayarak bir an önce hayata geçirmeye çalışıyoruz. Kömürün yanında, kente yeni sektörlerin gelerek yatırım yapması lazım. Çünkü, insanları ekonomik açıdan rahat ettiremediğimiz sürece sosyal yönden bunalımdan kurtaramazsınız.'' Erkmen, tersanenin 25 Mayıs Pazar günü gerçekleştirilecek temel atma törenine, Başbakan Recep Tayyip Erdoğan'ın katılmasının beklendiğini de kaydetti. 
     
</TEXT>
</DOC>
