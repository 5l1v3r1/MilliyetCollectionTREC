<DOC>
<DOCNO> 157369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur48.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçiler meydana indi... 
</HEADLINE>
<TEXT>

     Türk-İş tarafından, TBMM'de görüşülmekte olan yeni İş Yasası Tasarısı'nı, özelleştirme uygulamalarını ve kamu işçilerinin ikramiyelerinin ödenmemesini protesto amacıyla düzenlenen ''İşine, Ekmeğine, Vatanına Sahip Çık'' mitingi, Tandoğan meydanında yapıldı. 
     Çeşitli illerden Ankara'ya gelen Türk-İş üyesi işçiler, öğle saatlerinde Hipodrom Caddesi'ndeki EGO Genel Müdürlüğü önünde toplanarak, taleplerini dile getiren ve yeni İş Yasası Tasarısı ile özelleştirme uygulamalarını protesto eden sloganlar attılar. EGO Genel Müdürlüğü'nden Türk-İş Yönetim Kurulu üyeleri ile sendika genel başkanları önde olmak üzere kortej oluşturan işçiler, ellerinde Türk bayrakları ile mitingin yapılacağı Tandoğan meydanına yürüyüşe geçtiler. Yaklaşık 2 saat süren yürüyüşün ardından Tandoğan meydanında toplanan işçiler, burada, ''Sermaye İktidarı İstemiyoruz'', ''AK Parti Dediler, Hakkımızı Yediler'', ''İş Ekmek Yoksa Barış da Yok'', ''Tekel'e Uzanan Eller Kırılsın'', ''Tekel Halkındır Satılamaz'', ''Geliyor Geliyor Genel Grev Geliyor'', ''İşçi Memur El Ele Genel Greve'' sloganları atarak ve düdük çalarak tepkilerini gösterdiler. 
     Saygı duruşu ve İstiklal Marşı'nın okunmasının ardından mitingte ilk konuşmayı yapan Sağlık-İş Sendikası Genel Başkanı Mustafa Başoğlu, bugüne kadar çok sayıda hükümet ile işçi hakları konusunda mücadele ettiklerini, ancak AK Parti iktidarının, 6 ay geçmeden kendisine oy veren kesimi karşısına alan ilk iktidar olduğunu söyledi. 
     Tek Gıda-İş Sendikası Genel Başkanı ve Türk-İş Genel Sekreteri Hüseyin Karakoç da, Tekel'in özelleştirilmesine karşı 9 Mayıs'ta İstanbul'dan başlattıkları yürüyüşün bugün Anıtkabir'de tamamlandığını belirterek, bu yürüyüşün ulusal varlıklara sahip çıkma ve IMF programlarına karşı tepki olduğunu kaydetti. 
     
     ''İŞÇİ SINIFI BÜYÜK SALDIRI ALTINDA'' 
     Petrol-İş Sendikası Genel Başkanı Mustafa Öztaşkın da, işçi sınıfının son günlerde büyük bir saldırı altında bulunduğunu vurgulayarak, özelleştirme adı altında toplumsal emeğin ürünü olan kurumların satılmak istendiğini söyledi. 
     Öztaşkın, hükümetin bu tavrından vazgeçmemesi halinde Türkiye'nin 81 ilini direniş ve mücadele alanına çevireceklerini bildirdi. 
     Türkiye Yol-İş Sendikası Genel Başkanı Fikret Barın da, İş Güvencesi Yasası'nın uygulama alanının daraltılarak, kayıt dışılığın teşvik edildiğini belirtti. 
     
     KILIÇ'IN KONUŞMASI 
     Türk-İş Genel Başkanı Salih Kılıç, mitingin amacının işyerlerine sahip çıkmak, çalışanların ekmeğini ve hakkını korumak olduğunu söyledi. 
     Kılıç, çalışanların hükümetten çok şey istemediklerini, insanca yaşam için ne gerekiyorsa onu talep ettiklerini belirterek, bu taleplerin çalışanlara çok görüldüğüne dikkati çekti. Kılıç, 2.5 milyon işçinin iş güvencesi kapsamı dışına çıkarıldığını alın teri akıtan, vefakar, cefakar Türk işçisine iş güvencesi hakkının çok görüldüğünü dile getirdi. 
     
     ''SOSYAL KESİM MEĞER TÜSİAD'MIŞ...'' 
     Kılıç, ülkenin ve işçinin huzurunu kaçırmaya, sosyal barışı bozmaya kimsenin hakkının bulunmadığını vurgulayarak, şöyle devam etti 
     ''Buradan sizi uyarıyoruz. Bir zamanlar bu ülkede bazı siyasiler başlarını taşlara çarptı. Bu ülkede 25 yıldır IMF'nin ve Dünya Bankası'nın politikalarını uygulayanlar çalışanları, işçiyi, memuru, emekliyi, küçük esnaf ve sanatkarı üç kuruşa mahkum ettiler. IMF'ye niyet değil, diyet mektupları verdiler. 
     Siyasi parti ayrımı yapmadan söylüyorum. Bu fakir milletin eli, bunları yapanların yakasındadır. Bunu böyle bilsinler. 'Bu ülkeyi sosyal kesimlerle birlikte yöneteceğiz. İşçimizle, emeklimizle yöneteceğiz' dediler. Onların sosyal kesim dedikleri, meğerse TÜSİAD'mış, TOBB'muş, TİSK'miş. Onların sosyal diyalogtan anladıkları buymuş. Bu ülkede TÜSİAD varsa, TOBB varsa, TİSK varsa bu ülkede Türk-İş vardır, işçiler de vardır. İşte buradalar. Hesabını ona göre yapsınlar.'' Kılıç, konuşmasının ardından meydandaki işçilerle birlikte Türk Bayrağı salladı. 
     
     NOTLAR 
     Mitinge katılmak üzere Ankara'ya gelen Belediye-İş Sendikası İzmir Şubesi üyesi Aykut İyi, yürüyüşün başladığı Hipodrom Caddesi'nde kalp krizi geçirdi. Hastaneye kaldırılan İyi, yapılan tüm müdahalelere rağmen yaşamını yitirdi. 
     ''İşine, Ekmeğine, Vatanına Sahip Çık'' mitingine, aralarında Türk-İş eski Genel Başkanı Bayram Meral ve Türk Harb-İş Sendikası eski Genel Başkanı İzzet Çetin olmak üzere çok sayıda CHP'li milletvekili, İP Genel Başkanı Doğu Perinçek, Türkiye Kamu-Sen Genel Başkanı Bircan Akyıldız, TMMOB Genel Başkanı Kaya Güvenç, Türkiye İşçi Emeklileri Derneği Genel Başkanı Kazım Ergün ile EMEP, TKP ve İP gibi siyasi partilerin yanı sıra bazı sivil toplum örgütlerinin temsilcileri de katıldı. 
     Kılıç'ın konuşması öncesinde, kürsüden, Türk-İş dışında mitinge katılanların, flamalarını indirerek sadece Türk bayraklarını kaldırmaları istendi. Bu anonsa TKP ve EMEP tarafından uyulmaması üzerine, işçiler tarafından bu gruplar yuhalandı. 
     Miting sırasında 2 kişi sıcağın etkisiyle bayıldı. 
     Geniş güvenlik önlemleri altında gerçekleştirilen miting, olaysız sona erdi. 
     
</TEXT>
</DOC>
