<DOC>
<DOCNO> 172130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/soneko21.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İndirimli satışlar ve düğünler piyasayı canlandıramadı... 
</HEADLINE>
<TEXT>

     İzmir Ticaret Odası İZTO tarafından hazırlanan ''Meslekler Barometresi''nde, Temmuz ayındaki indirimli satışlar ve düğünlerin, ''piyasada yeteri ölçüde canlanma yaratmadığı'' ileri sürüldü. 
     Piyasaların takip edilerek, sektörlerin bir ay öncesine oranla mevcut durumlarının tespit edildiği ''Meslekler Barometresi'' raporuna göre, meslek grupları temsilcilerinin yaklaşık yarısı, ''geçen ay yaşanan durgunluğun devam ettiğini ve iş hacminde artış olmadığını'' belirtti. Temmuz ayında, indirimli satışların başlaması ve düğünlerin yoğunlaşması da, piyasalarda yeteri ölçüde canlanma yaratmaya yetmedi. 
     Meslekler Barometresi'nde, ''yaş meyve, sebze ve çiçek ticareti'', ''deri konfeksiyon'', ''mefruşat'', ''fotoğrafçılık ve sinema'', ''sigortacılık'', ''ayakkabı satış yerleri'', ''süt ve süt ürünleri'', ''halı ve elektronik'' gruplarında, geçen aya göre ''canlanma'' görüldüğü kaydedildi. 
     İZTO Başkanı Ekrem Demirtaş, raporla ilgili yaptığı açıklamada, İzmirlilerin Temmuz ayında yoğunlukla tatile çıktığını belirterek, şunları kaydetti 
     ''Bu nedenle perakendeci üyelerimiz için indirimli bile olsa elindeki malı satacağı müşteri büyük ölçüde azaldı. Herhangi bir nedenle İzmir'de kalanlar da alışverişin yapılabileceği hafta sonlarında, günübirlik bile olsa şehir dışına çıktı veya sıcak nedeniyle evine kapandı. Başka sıcak illerde olduğu gibi yaz sezonunda alışveriş yapacak turist de bulunmadığı için piyasalar beklemede.'' Ayakkabı ve Konfeksiyon imalat gibi bazı sektörlerin kış sezonu hazırlıklarına başladığına dikkat çeken Demirtaş, İzmirlilerin, Eylül ayında başlayacak son indirimleri ve yeni sezonu beklediğini bildirdi. 
     
</TEXT>
</DOC>
