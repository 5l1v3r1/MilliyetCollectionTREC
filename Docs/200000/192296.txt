<DOC>
<DOCNO> 192296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sontur09.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
10 kişinin öldüğü kazada otobüsün hız takoğrafı hileli çıktı 
</HEADLINE>
<TEXT>

     Kayseri'nin Pınarbaşı İlçesi yakınlarında önceki gün 10 kişinin ölümüne, 21 kişinin yaralanmasına yol açan trafik kazasında, yolcu otobüsünün hız takoğraf cihazına hile yapıldığı ortaya çıktı. 
     Salih Güzel yönetimindeki 21 EC 545 plakalı yolcu otobüsünün, kazadan sonra incelemeye alınan hız takoğraf cihazına, aracın gerçek hızının belirlenmesini engellemek için ek bir anahtar takıldığı belirlendi. 
     Takoğraf cihazının hız sensör kablosunun istendiği zaman devreden çıkmasını sağlayan anahtarın, yolcu otobüsünün direksiyonunun alt bölümüne gizlendiği tespit edildi. 
     Yetkililer, takoğraf cihazının sensör kablosunun devreden çıkarılması nedeniyle yolcu otobüsünün kaza sırasındaki gerçek hızının tespit edilemediğini, bazı otobüs ve kamyon sürücülerinin bu tür hilelere başvurduklarını kaydettiler. 
     Kayseri-Malatya karayolunun 150. kilometresinde meydana gelen kazada, Salih Güzel yönetimindeki 21 EC 545 plakalı yolcu otobüsünün aşırı hız nedeniyle kayarak devrilmesi sonucu otobüs sürücüsü Salih Güzel ile Metin Şitin, Abdullah Ekinci, Sait Aktaş, İbrahim Demir, Ali Paralı, Zafer Apaydın, Fuat Esin, Cihat Tel ve Raziye Sulan hayatını kaybetmiş, 21 kişi de yaralanmıştı. 
     
</TEXT>
</DOC>
