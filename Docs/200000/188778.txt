<DOC>
<DOCNO> 188778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sondun32.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşudaki skandal atama krizi sona erdi... 
</HEADLINE>
<TEXT>

     Bulgaristan'da Başbakan Simeon Sakskoburgotski'nin, eski KGB ajanı ve komünizm dönemi Bulgaristan istihbarat servisi DS başkanı emekli general Brigo Asparuhov'u istihbarat servislerinden sorumlu danışman olarak atamak istemesi üzerine ortaya çıkan siyasi kriz sona erdi. 
     Hükümet sözcüsü Dimitar Tsonev, emekli general Asparuhov'un dün akşam Başbakan Sakskoburgotski ile bir araya gelerek, kendisine teklif edilen görevi kabul edemeyeceğini bildirdiğini açıkladı. 
     Asparuhov'un, istihbarat konusundaki profesyonel niteliğinden dolayı bu göreve getirilmek istendiğini ifade den Tsonev, ''Ancak birtakım çevreler Başbakan'ın bu tercihini hükümetin itibarını zedeleyen bir kampanya olarak kullandılar'' dedi. 
     Emekli general Brigo Asparuhov da yaptığı açıklamada, Bulgaristan'ın NATO ve AB entegrasyonu konusunda bir engel olarak gösterilmek istenmediğini belirterek, söylentilere son vermek için görevi kabul etmeme kararı aldığını bildirdi. 
     Başbakan Simeon Sakskoburgotski'nin Asparuhov'u istihbarat servislerinden sorumlu danışman olarak atamak istemesine ilk büyük tepki, ABD'den gelmişti. 
     ABD'nin Sofya Büyükelçisi James Pardew, Başbakan Simeon Sakskoburgotski'ye resmi bir mektup göndererek, eski bir komünistin NATO'nun gizli bilgilerine ulaşabilecek bir göreve getirilmesinin NATO'nun güvenliğini tehdit edeceğini belirtmişti. 
     ABD'nin ardından İngiltere, İspanya, Hollanda ve İtalya da aynı şekilde tepki göstermiş ve Asparuhov'un bu göreve aday gösterilmesini protesto etmişti. Son olarak da NATO Genel Sekreteri George Robertson, Bulgaristan Savunma Bakanı Nikolay Svinarov ile biraraya gelerek, Asparuhov'un Bulgaristan istihbarat servislerinden sorumlu danışmanlık görevine getirilmesinin NATO için bir tehdit oluşturabileceğini söylemişti. 
     
</TEXT>
</DOC>
