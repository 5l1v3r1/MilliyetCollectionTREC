<DOC>
<DOCNO> 182500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sontur03.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Anne öldü, otobüsün üzerinden geçtiği 1.5 yaşındaki çocuk kurtuldu 
</HEADLINE>
<TEXT>

     Kemal ATLAN ESKİŞEHİR, DHA 
     

ESKİŞEHİR'de kucağında 1.5 yaşındaki oğlu Mehmet ile birlikte caddenin karşısına geçmek isteyen 25 yaşındaki Seyhan Kıyak'a servis otobüsü çarptı. Anne Seyhan Kıyak olay yerinde ölürken, otobüsün üzerinden geçtiği oğlu Mehmet ise şans eseri iki tekerleğin arasındaki boşlukta kalarak hafif yaralı olarak kurtuldu. 
     Çifteler Caddesi Yunuskent Blokları önünde dün saat 17.00 sıralarında meydana gelen kazada, kucağında çocuğuyla karşıdan karşıya geçmek isteyen Seyhan Kıyak'a Sanayi Çarşısı istikametine gitmekte olan 48 yaşındaki Ayhan Bilgen yönetimindeki 26 S 389 plakalı servis otobüsü çarptı. Otobüsün ezdiği Seyhan Kıyak olay yerinde öldü. Tekerleklerin arasındaki boşlukta kalıp üzerinden otobüs geçen Mehmet Kıyak ise mucize eseri hafif yaralı olarak kurtuldu. Başından yaralanan küçük Mehmet vatandaşlar tarafından Eskişehir Devlet Hastanesi'ne kaldırıldı. Acil Servis'te ilk müdahalesi yapılan küçük Mehmet'in sağlık durumunun iyi olduğu belirtildi. Görgü tanıkları servis otobüsünün karşıdan karşıya geçmek isteyen kadına çarptığını, kadının kucağında bulunan çocuğun cadde ortasına düştüğünü, aracın da çocuğu ezmeden üzerinden geçtiğini söylediler. 
     Kazadan sonra ESKO Emaye Döküm Fabrikası servis otobüsü şoförü Ayhan Bilgen gözaltına alındı. Ayhan Bilgen polise verdiği ifadesinde, "Kucağında çocuk olan kadın sadece sağ tarafa bakıyordu. Benim geldiğim sol tarafa bakmadan kaldırımdan aniden yola çıktı. durmam imkansızdı'' dedi. Kazada ölen annenin cesedi otopsi için Devlet Hastanesi morguna kaldırıldı. 
     Semt sakinleri çift yol olan Çifteler Caddesi'nin tramvay hattı çalışmaları nedeniyle sadece tek yolun ikiye bölünerek araç trafiğine verildiğini, bu nedenle sık sık kazaların meydana geldiğini söylediler. 
     
</TEXT>
</DOC>
