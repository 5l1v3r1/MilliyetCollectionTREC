<DOC>
<DOCNO> 179797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/soneko36.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon JCR, Türkiye'nin görünümünü düzeltti... 
</HEADLINE>
<TEXT>

     Japon kredi derecelendirme kuruluşu JCR, Türkiye'nin kredi notu görünümünü düzeltti. 
     JCR'dan yapılan açıklamaya göre, Türkiye'nin kredi notunu izlemeden çıkartırken, görünümü ''olumsuzdan'' ''durağana'' çevirdi. Japon JCR, Türkiye'nin B artı olan kredi notunda ise bir değişikliğe gitmedi. 
     Açıklamada, ABD'nin Irak'a yönelik olarak yaptığı operasyonun kısa sürede sonuçlanmasının, savaşın Türkiye ekonomisini olumsuz yönde etkiliyeceği yolundaki endişelerin kaybolmasına neden olduğu belirtildi. 
     Türk Lirasının 2001 yılından bu yana önemli değer kaybetmesinin etkisiyle ihracatın artmasının Türkiye ekonomisinin iyi bir yapıda olmasını desteklediği kaydedilen açıklamada, iç talebin, kişisel tüketimin, özel sermaye yatırımlarının da iyileştiği bildirildi. 
     Açıklamada, mevcut trendin devam etmesi halinde hükümetin yüzde 5 olan büyüme hedefine ulaşabileceği ifade edilen açıklamada, enflasyonun düşmeye devam ettiği, enflasyonun 2003 yılı sonu tüketici fiyat endeksine göre yüzde 20 olarak belirlenen hedefe yakın bir düzeye inmesinin olası olduğu kaydedildi. 
     IMF'nin 5. gözden geçirmeyi tamamladığı ve Ağustos ayında kredi dilimini serbest bıraktığı hatırlatılan açıklamada, belirtilen nedenlerden dolayı JCR'nın Türkiye'yi 11 Nisan 2003 tarihinde aldığı izlemeden çıkardığı belirtildi. 
     Açıklamada, JCR'nın buna bağlı olarak Türkiye'nin genel görünümünü olumsuzdan durağana çevirdiği ifade edildi. 
     JCR Türkiye analisti Yoshiko Tamura da geçen Ağustos ayında, Türkiye konusunda hazırlanan rapor konusunda yaptığı açıklamada, olumlu gelişmeler nedeniyle, Türkiye'yi negatif izlemeden çıkartarak, pozitif izlemeye alabileceklerini bildirmişti. 
     
</TEXT>
</DOC>
