<DOC>
<DOCNO> 160625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sontur20.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Partili Kapusuz'dan Org. Özkök'e destek... 
</HEADLINE>
<TEXT>

     AK Parti TBMM Grup Başkanvekili Salih Kapusuz, AB'nin KADEK'i terör örgütleri listesine almamasını eleştirdi. Kapusuz, ''KADEK'in terör listesine alınması şart'' dedi. 
     Salih Kapusuz, TBMM'deki çalışma odasında gazetecilerle sohbet toplantısı düzenledi. 
     Bir gazetecinin AB'nin KADEK ile ilgili kararını sorması ve Genelkurmay Başkanı Hilmi Özkök'ün bu kararın ''terör örgütünü cesaretlendirdiğine'' ilişkin sözlerini anımsatması üzerine Kapusuz, şöyle konuştu 
     ''KADEK'in terör listesine alınması şart. Ancak geçmişte PKK'nın bu listeye aldırılmasında nasıl zorluklar yaşanmışsa, bunda da aynı sıkıntılar gündeme gelebilir. Bu kolay kabul ettirilebilir bir talep değil. Ancak biz bu konuda mücadelemize devam edeceğiz. Aynı zamanda KADEK'in listeye alınması yetmez, bu işe buluşanların cezaları da artırılmalıdır. Sayın Özkök'ün düşüncelerine katılıyorum.'' 
     
     YEREL SEÇİMLER 
     AK Parti Grup Başkanvekili Kapusuz, ''yerel seçimlerin öne alınması diye birşeyin söz konusu olmadığını'' söyledi. Anayasa'ya göre de böyle bir şeyin mümkün olmadığını anımsatan Kapusuz, ''Anayasa değiştirilir...'' şeklindeki söz üzerine, ''öyle bir düşüncemiz de yok'' dedi. 
     
     SİT ALANLARI 
     Kapusuz, SİT alanları ile ilgili tasarı konusundaki görüşlerini açıklarken, birinci derece doğal SİT alanlarına Çevre Koruma Kurulları'nın karar verdiğini belirtti. Bu kurulların, birinci derecedeki SİT alanlarını bazen ikinci derece SİT alanı olarak ilan ettiğini bildiren Kapusuz, ''Böyle olduğunda yüzde 30 oranında yapılaşmanın da yolu açılabiliyor'' diye konuştu. 
     Salih Kapusuz, tasarıda birinci derece doğal SİT alanları için getirilen yüzde 6'lık oranı Avrupa ülkelerinde yaptıkları araştırmalardan sonra yüzde 3'e indirdiklerini söyledi. 
     
     ORMAN VASFINI YİTİRMİŞ ALANLAR 
     Seçilme yaşının 25'e düşürülmesi ve orman alanlarıyla ilgili Anayasa değişikliği konusundaki görüşlerini anlatan Kapusuz, referanduma gitmeden bu değişikliğin TBMM'den geçmesini arzuladıklarını ifade etti. Kapusuz, ''Ancak ne olursa olsun TBMM tatile girmeden bu düzenlemeyi Meclis gündemine getirmek istiyoruz'' dedi. 
     Salih Kapusuz, CHP'nin desteği alınmadan bu değişikliğin referandumsuz geçmesinin zor olduğunu ifade eden gazeteciye, ''CHP milletvekillerini serbest bırakırsa çok rahat bir şekilde geçeceğine inanıyorum. Çünkü CHP'li arkadaşlarımızın çoğu da Anayasa'nın değişmesinden yana'' diye konuştu. 
     Bir gazetecinin, ''25 yaş ile orman konusunun ne ilgisi var da iki konu aynı metinde gündeme getirildi '' şeklindeki sorusu üzerine Kapusuz, ''Değişiklik referanduma giderse elbette 25 yaşındaki vatandaşlarımız da bu düzenlemeye oy verecektir' dedi. 
     AK Parti Grup Başkanvekili Kapusuz, dokunulmazlıklar ile ilgili yöneltilen bir soru üzerine, CHP'ye Anayasa'nın tümünün gözden geçirilmesi için ''Uzlaşma Komisyonu'' kurulmasını önerdiklerini, ancak bu önerilerine yanıt alamadıklarını söyledi. 
     ''Bazı dosyalar nedeniyle dokunulmazlığı kaldırmadığınız söyleniyor. Ne diyorsunuz '' şeklindeki soru üzerine Kapusuz, Başbakan Recep Tayyip Erdoğan'ın tek bir mahkemesi kaldığını, bu konuda herhangi bir sıkıntılarının olmadığını bildirdi. 
     
     KAPSAMLI KANUN 
     Salih Kapusuz, AK Parti'nin ''Kapsamlı Kanun'' adı altında bir İçtüzük değişikliğine gitmek istediğini anımsatan bir gazeteciye, ''İş Kanunu, Meclis'in 10 birleşimini, yani bir ayından fazla süresini aldı. Birçok reform yasasını görüşecek olan Meclis'in bu kadar zamanını alma lüksümüz var mı '' diye sordu. 
     Temel Yasa ile ilgili düzenleme konusunda başta Anayasa profesörü Sulhi Dönmezer olmak üzere çeşitli üniversitelerden görüş istediklerini anlatan Kapusuz, sonunda ''Temel Kanun'' yerine ''Kapsamlı Kanun'' başlıklı bir İçtüzük değişikliği teklifi hazırladıklarını anlattı. 
     
     TBMM'DE BU HAFTA 
     Kapusuz, bir soru üzerine yabancı sermayenin teşvik edilmesini öngören, ''Doğrudan Yabancı Yatırımlar Kanunu Tasarısı'' ile Ziraat Bankası tarafından gerçek ve tüzel kişilere, Tarım Kredi Kooperatifleri TKK tarafından ortaklarına kullandırılan, takipteki ve ödeme planına bağlanmış tarımsal kredilerin ödenmesini yeniden yapılandıran yasa tasarısının bu hafta görüşüleceğini söyledi. 
     TBMM tatile girmeden Yerel Yönetimler Yasa Tasarısı'nın da görüşüleceğini bildiren Kapusuz, İcra ve İflas Kanunu'nu değiştirmek için hazırlıklar yapıldığını da belirtti. 
     
</TEXT>
</DOC>
