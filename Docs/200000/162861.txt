<DOC>
<DOCNO> 162861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/spor/ysenay.html </URL>
<DATE> 2003/06/13/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Düşünce sürat futbol 
</HEADLINE>
<TEXT>

     Bir futbolcu, topla buluştuğu an, hangi arkadaşına pas çıkaracağının düşünce pazarlaması halinde değilse, o oyuncu asla büyük futbolcu olamaz... Bu yorum, Dünya'daki bütün teknik adamların, futbolcularına sürekli aktardığı alfabetik ana bilgidir. Aksinde ısrar eden, yani boş alanda kaldığı zaman, oyuna dalarak zaman öldüren bir oyuncu, asla futbolcu değil, sadece topçu sıfatında kalmaya mahkumdur... Milli maçın ilk yarısında Makedonya, ikinci 45'te ise Türkiye bu gerçekleri açıkca sergilemiştir. 
     Şimdi Türkiye'de kim futbolcu dur Kimler topçu olmaktan öteye gidemez Artık saygın kulüplerimizin, sevgili taraftarları, kendi kafalarında kimin ne olduğunu tartsınlar. Ancak bana sorarsanız, yukarıdaki "düşünce zenginliği" ile oynayan, hem takımını, hem de bölgesindeki arkadaşlarını çabuk düşünmeye, çabuk oynamaya adeta zorlayan en flaş isim Milli Takımımız'ın starı ve Real Sociedad'ın gözbebeği NİHAT KAHVECİ 'dir. Onun hareketliliği, A Milli Takım'ı ateşliyor dikkat ediyorsanız. İlk yarıdaki müthiş beraberlik golündeki vuruş hızı grafiğini çok merak ediyorum doğrusu... Nihat'ın ikinci yarıdaki yıldırım gibi çakan sayısız driplinglerini, futbol oynamayı düşünen bütün Türk gençliği, çok dikkatle izlemelidir. Topla veya topsuz oyunda olduğunuz anları, iliklerinize kadar olumlu düşüncelerle yaşamazsanız, futbolda asla NİHAT olamazsınız... 
     
     Büyük ustalar 
     Hakan Şükür de fizik gücüyle aklını birleştirdiği sürece "BÜYÜK HAKAN" olmuştur mazide de, çarşamba gecesinin bazı anlarında da... Burada Tugay, Ergün Penbe gibi düşünerek hızlı oynayan büyük ustaları da örneklemeliyiz sizlere... Tugay bir elektronik beyin sanki... Tek topla rakibi geçme pozisyonlarında ve ince ara paslarda, ders verdi adeta futbolseverlere.. Tugay'ı da iyice incelemeden kimse kendisinin bir orta saha uleması olabileceğini hiç düşünmesin... Ergün Penbe için ne diyelim... Hem Milli formada, hem Galatasaray'ında sanki bir istikrar abidesi adam. Ben Basri Dirilimliler'i, Ahmet Dermanlar'ı seyrederek geldim Ergün Penbe'nin kuşağına... Eğer rahmetli iki üstat da, bu delikanlıyı devamlı seyretme şansıyla yaşayabilselerdi, inanın ikisi de "Bu çoçuk bizden daha mükemmel futbolcu" yorumuyla, kişisel tevazularını, cömertçe dökerlerdi ortaya... 
     Söylemek istediğim şu işin özünde... Futbolcu olmak isteyen gençler... Kendi futbol değerlerini tartıya çıkarmayı düşünen amatör - profesyonel oyuncular... Ve de futbolu iyice anlamak isteyen topyekün seyirciler... Bu büyük futbolcuları, teknik özellikleriyle inceledikleri zaman, hem kendilerini geliştirecekler, hem de maç esnasındaki olumlu - olumsuz tribün reaksiyonlarına yepyeni ve doğru şekiller verebileceklerdir... 
     
     

</TEXT>
</DOC>
