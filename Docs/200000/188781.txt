<DOC>
<DOCNO> 188781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sondun35.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Nobel Müzik Ödülü B.B.King ve Ligeti'ye... 
</HEADLINE>
<TEXT>

     Nobel Müzik Ödülü olarak değerlendirilen, İsveç'in Uluslararası Polar Müzik Ödülü'ne bu yıl Amerikan Blues ustası B.B. King ve Macar asıllı Avusturyalı besteci Gyoergy Ligeti layık görüldü. 
     Ödülün, ''Blues gitarının kralı'' kabul edilen 78 yaşındaki besteci ve şarkıcı B.B. King'e, blues müziğine dikkate değer katkılarından, 80 yaşındaki Ligeti'ye de kendine has tarzı nedeniyle verildiği kaydedildi. 
     B.B. King ile Gyoergy Ligeti'ye, birer milyon İsveç kronu verilecek. Sanatçılar, 24 Mayıs'ta başkent Stockholm'de İsveç Kralı XVI. Gustav Carl'ın ellerinden ödüllerini alacak. B.B. King, törenden 1 gün önce başkentte bir konser verecek. 
     Geçen yıl Amerikalı piyanist ve besteci Keith Jarrett'ın aldığı ödüle daha önceki yıllarda Miriam Makeba, Joni Mitchell, Pierre Boulez, Mstislav Rostropovitch, Elton John, Quincy Jones, Dizzy Gillespie, Paul McCartney, Ravi Shankar, Bruce Spingsteen, Ray Charles, Bob Dylan ve Isaac Stern de layık görülmüştü. 
     
</TEXT>
</DOC>
