<DOC>
<DOCNO> 191249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sontur30.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Savunma Bakanı İhtiyaç duyulduğunda asker göndereceğiz 
</HEADLINE>
<TEXT>

     Milli Savunma Bakanı Vecdi Gönül, hükümetin, ihtiyaç duyulması halinde Irak'a asker göndereceğini bildirdi. 
     Gönül, İzmit'te bir mobilya mağazası açılışında gazetecilerin sorularını yanıtladı. Irak'a asker gönderme konusundaki düşüncesi sorulan Gönül, şunları söyledi 
     ''Türkiye'nin bütün arzusu Irak halkına yardım etmektir. Yardım etme noktasında karşılıklı mutabakat sağlanırsa asker gönderilir. TBMM, hükümete tezkere konusunda asker gönderme de dahil olmak üzere yetki verdi. Hükümet asker gönderir de, göndermez de... Bu bir yetki kararıdır. Hükümet ihtiyaç duyulduğunda Irak'a asker gönderecektir.'' Irak'a yapılan yardımların da sorulduğu Gönül, ''Türkiye, Irak'a 50 milyon dolar parasal yardımın dışında 800 milyon dolarlık malzeme yardımı yaptı'' dedi. 
     Vecdi Gönül, daha sonra Alikahya Belde Belediyesi Meclisi üyelerinden bazılarının partisine üye olması dolayısıyla düzenlenen törene katıldı. 
     
</TEXT>
</DOC>
