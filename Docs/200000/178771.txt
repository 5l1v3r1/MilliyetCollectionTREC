<DOC>
<DOCNO> 178771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sontur14.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li Çömez Türkiye Irak'a topyekün gitmeli... 
</HEADLINE>
<TEXT>

     Irak'ta bir haftadır temaslarda bulunan AK Parti Milletvekili Turhan Çömez, ''Türkiye'nin Irak'a sadece askeriyle değil, işadamlarıyla, sivil inisiyatifle, sivil toplum kuruluşlarıyla ve sosyolojik altyapıyı çok iyi dizayn ederek gelmesi gerektiğini'' söyledi. 
     Irak'taki temaslarını değerlendiren Çömez, sınırın hemen ötesinde ''karmaşık bir yapı, yeni bir Beyrut'' oluşmakta olduğunu gözlemlediğini, bu bakımdan, Türkiye'nin önce kendi güvenliği açısından, sonra da ulusal çıkarları, ticaret ve siyaset açısından buralarla ilgilenmesi gerektiğini düşündüğünü belirtti. 
     Türkiye'nin, sınırın hemen ötesinde yeniden şekillenen bir yapıya kayıtsız kalmasının söz konusu olamayacağını ifade eden Çömez, ''Dolayısıyla Türkiye topyekün buraya gelirse, bir süre sonra çekilse bile, Türkiye'nin mührü, buradaki kalıcılığı uzun süre devam edecektir, çünkü bizim bu insanlarla çok önemli tarihsel bağlarımız, geçmişimiz var'' dedi. 
     Çömez, Iraklıların Türkiye'yi çok sevdiklerini, Türk askerine saygılarının sonsuz olduğunu, ancak bu noktada bazı beklentileri ve çekinceleri bulunduğunu söyledi. 
     Milletvekili Çömez, Iraklıların, ''Türk askerinin gelmesi halinde ya BM şemsiyesi altında ya da münferit olarak, yani işgal güçleriyle ortak çatı altında burayı yönetmeyecek şekilde gelmesini'' istediklerini, ayrıca can ve mal güvenliğini tesis etmede azami gayret göstermesini arzu ettiklerini aktardı. 
     Çömez, Iraklıların, Türk askerinin gelmesi durumunda altyapı sorunlarıyla da ilgilenmesi ve kendilerine sahip çıkması yönünde isteklerde de bulunduğunu belirterek, ''Bütün bunlar gerçekleşecek olursa, ben inanıyorum ki, Türk askeri geçmiş yıllarda olduğu gibi yine bu topraklarda tarih yazar ve uzun yıllar burada kalmasa bile izleri ve mührü kalıcı olur'' diye konuştu. 
     
     PROVOKASYON İHTİMALİ YÜKSEK 
     Kendilerinin de bazı çekinceleri bulunduğunu kaydeden Çömez, bu topraklarda provokasyon ihtimalinin çok yüksek olduğunu söyledi. 
     Tespit edilemeyen terör örgütleri tarafından provoke edilecek bazı çatışmalarla Türk askerinin taciz edilmesi, askerin zorda bırakılmasının da söz konusu olduğunu ifade eden Çömez, ''Bu kadar komplike bir yapı içinde Türk askerinin sorunsuz, steril biçimde çalışmasını beklemek çok iyi niyetlilik olur doğrusu'' ifadesini kullandı. 
     Irak'ın nabzını tutmak için çok çeşitli toplum kesimleriyle bir araya geldiklerini belirten Çömez, gözlemlerini şöyle aktardı 
     ''Saddam döneminde Irak halkı gerçekten çok acı çekmiş. Ancak Saddam döneminin bitmesi ve Amerikan askerinin gelmesiyle, halk umutlanmış, beklentiye girmiş. Ama maalesef bu beklentileri gerçekleşmemiş, hayat pahalılığı inanılmaz şekilde artmış, can ve mal güvenliği bir hayli bozulmuş, elektrik, su, ulaşım, telekomünikasyon alanlarında önemli sorunlar var. Tabii bütün bunların bir araya gelmesiyle ve beklentilerin karşılanmamış olmasıyla, Amerikalılara karşı bir tepki ortaya çıkmaya başlamış.'' Çömez, Türkiye'nin Irak ile uzun yıllardan beri var olan kardeşlik ilişkileri, din kardeşliği ve özellikle ilk tezkerenin geçmeyişinin halk üzerinde olumlu etki yaptığını gözlemlediğini de ifade etti. 
     
     IRAK'TA TÜRK HASTANELERİ 
     Çömez, Irak'a asıl geliş amacının, Türk hükümetinin Irak halkına vaat ettiği 2 hastanenin koordinasyonu olduğunu belirtti ve burada resmi işlemleri tamamlayarak hastanelerin yapımına başlanmasıyla ilgili altyapıyı hazırlamış olduklarını söyledi. 
     Saddam dönemine sağlık alanında hiçbir önemli yatırım yapılmadığını, ülkede sağlık sisteminin felç durumda olduğunu kaydeden Çömez, ''Amerikalı yetkililerin de bunu nasıl çözecekleriyle ilgili ortaya çok fazla proje koyamadıklarını, bunun sıkıntısı içinde olduklarını ve Türkiye'den de bu konuda beklentileri olduğunu'' dile getirdi. 
     Irak Sağlık Bakanlığı'ndan yetkililerin 15 gün sonra Türkiye'ye gelerek, sağlık alanında otoriter olan bazı yetkililerle bir araya geleceklerini ifade eden Çömez, Bağdat ve Kerkük'te yapılacak Türk hastanelerinin, iki ülke arasındaki dostluk köprüsünü geliştirmesini umduğunu söyledi. 
     Çömez, sözlerini şöyle noktaladı 
     ''Ben inanıyorum ki, Türkiye büyük bir devlet olduğunu burada gösterecek, vereceği kararla, açılımlarla, stratejik çalışmalarla bu coğrafyada önemli ve bölgesel bir güç merkezi olduğunu bütün dünyaya gösterecek ve hem Ortadoğu'da, hem İslam aleminde, hem ABD nezdinde, hem de AB ülkeleri nezdinde yeniden önemli bir prestij kazanacaktır.'' 
     
</TEXT>
</DOC>
