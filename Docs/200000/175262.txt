<DOC>
<DOCNO> 175262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/soneko37.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İSO Başkanı Kriz beklentisi içinde değiliz 
</HEADLINE>
<TEXT>

     İstanbul Sanayi Odası İSO Yönetim Kurulu Başkanı Tanıl Küçük, İSO olarak kriz beklentisi içinde olmadıklarını söyledi. 
     Küçük, İSO üyesi işletmeler arasında gerçekleştirilen Ekonomik Durum Tespit Anket Çalışması'nın sonuçlarının açıklandığı basın toplantısında, soruları da yanıtladı. 
     Bir gazetecinin, bazı ekonomistlerin, dış ticaret açığına dikkati çekerek ekonomide bir kriz beklentisi içinde olduklarını ifade ettiklerini belirtmesi üzerine Küçük, ''İSO olarak, biz böyle bir beklenti içinde değiliz'' dedi. 
     Ekonomide yakalanan olumlu havanın kalıcı kılınması gerektiğini vurgulayan Küçük, yapısal reformlara hız verilmesini, sosyal güvenlik kurumlarının bir çatı altında birleştirilmesini, vergi reformu yapılmasını, yabancı sermayeye uygun ortam yaratılmasını istediklerini söyledi. 
     Bir gazetecinin finansman, istihdam ve yatırım ortamına ilişkin sıkıntılar sürerken iyimserliklerinin nedenini sorarak, ''Yoksa bu Polyanna benzeri bir iyimserlik mi '' demesi üzerine Küçük, ''Lütfen sanayiciyi Polyanna olarak nitelendirmeyin, olumlu bakmaya çalışan insanlar olarak görün. Sanayici her zaman olumlu, iyimser bakıyor. Biz olaya olumlu bakmazsak bu işi yapamayız'' dedi. 
     
     ''ŞANS İYİ DEĞERLENDİRİLMELİ'' 
     Küçük, daha sonra şunları kaydetti 
     ''İSO olarak, bir şans yakalandığını ve bu şansın iyi değerlendirilmesi için başta hükümet olmak üzere tüm kesimlere büyük görevler düştüğünü ifade ediyoruz. 
     Geçmiş yıllarda da yaşadığımız olumsuzluklar ve ekonomide düzelme olmadan siyasi istikrarların yaşanmadığını ortaya koyuyor. Bu anlamda bakınca hükümetin bu konularda son derece ciddi ve tutarlı olacağını düşünüyoruz. Kendi geleceği, kendi yaşaması bir anlamda buradaki performansa, yakalayacağı başarıya bağlı. Bir popülizm yapılmaması gerektiği ve olumlu havanın kalıcı kılınması için çok daha gayretli çalışılması gerektiği ortaya çıkıyor. Biz, hükümette bu havayı görüyoruz.'' 
     
     IMF'NİN BORÇLARI ERTELEMESİ 
     İSO Başkanı Küçük, bir başka soru üzerine, IMF'nin borçları ertelemesinin ekonomiye rahatlama getireceğini vurgulayarak, şöyle dedi 
     ''Bunu olumlu kullanmak lazım. Buradaki rahatlamayı yeterli görmemek lazım. Vakit kaybetmeden yapısal reformların yapılmasının önemine dikkat çekiyoruz. Bütün bunların birarada oluşması neticesinde makro ekonomik dengeler kalıcı olabilir ve üretimin önü açılabilir.'' Kurun düşmesine karşın ihracatın artmasına ilişkin bir soru üzerine Küçük, sanayicinin zarar etmesine rağmen pazarlarını kaybetmemek, üretimini sürdürmek ve istihdamını korumak adına ihracat yaptığını kaydetti. 
     Ekonomik Durum Tespit Anketi'nde sanayicilerin TEFE'de yüzde 26.2 ve TÜFE'de yüzde 26.4 artış beklediğinin anımsatılması üzerine Tanıl Küçük, anketin yılın ilk çeyreğinde yapıldığını ve bu dönemde eksi enflasyonlar yaşanmadığını dikkati çekerek, ''Belki anket bugün yapılsa hükümetin hedeflediği yüzde 20'lerin bile altında çıkabilir'' dedi. 
     Tanıl Küçük, hala mali sistemdeki yapılanmanın gerçeklemediğini belirtti ve özelleştirmenin hızlandırılması gerektiğini söyledi. 
     Orman vasfını kaybetmiş arazilerin satışını öngören 2B'ye ilişkin bir soru üzerine Küçük, bunun hükümet için önemli bir kaynak olduğunu vurgulayarak, ''Vatandaş ile devletin artık barışması lazım. Vergi barışına da böyle baktık, 2B'ye de öyle bakılmalı. Bunu hükümetin kaynak sağlaması olarak değerlendirmek lazım'' diye konuştu. 
     
</TEXT>
</DOC>
