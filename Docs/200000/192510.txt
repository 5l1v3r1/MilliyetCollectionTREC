<DOC>
<DOCNO> 192510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sonspo13.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor'dan Bülent Yavuz'a teşekkür... 
</HEADLINE>
<TEXT>

     Adanaspor Teknik Direktörü Yılmaz Vural, hafta sonu Bursaspor ile yapacakları maçın hakemi olarak Orhan Erdemir'i görevlendiren Merkez Hakem Kurulu'nun MHK başkanı Bülent Yavuz'a teşekkür etti. 
     Vural, her iki takım açısından önemli olan maça FIFA hakemliği yapmış Orhan Erdemir'in atanmasının yerinde bir karar olduğunu söyledi. 
     Erdemir'in iyi bir hakem olduğunu belirten Vural, ''Kendisi, deneyimli ve FIFA hakemliği yapmış, inandığımız ve takdir ettiğimiz bir hakem. MHK Başkanı Yavuz'a, böylesine önemli bir maçta Erdemir'i görevlendirdiği için teşekkür ediyoruz. Her iki takım açısından önemli olan maçın altından ancak Erdemir gibi deneyimli bir hakem kalkardı'' dedi. 
     Yılmaz Vural, puan cetvelinde Bursaspor ile birlikte 7'şer puana sahip olduklarını kaydederek, şunları söyledi 
     ''İki takımın durumu ortada. Bu maçta kaybeden dibe doğru gidecek. Rakibimiz, taraftar desteğini alarak kazanmak için mücadele edecek. Ancak, Türkiye Ligi'nde deplasman diye bir şey yok. Bu mantıkla mücadele edip, puan ya da puanlar alacağız.'' Morallerinin yerinde olduğunu da ifade eden Vural, şöyle devam etti 
     ''Taşlar yerine oturdu. Ekonomik sıkıntıları artık kanıksadık, yapacak bir şeyimiz yok. Futbolcular, bu durumu ilk yarının sonuna kadar problem etmeden oynayacaklarına dair söz verdiler. Devre arasında da takımın geleceğini değerlendireceğiz. Kalan 7 maçta 11 puan toplayıp ilk yarıyı 18 puanla kapatırsak, bu durumun takımın geleceğini olumlu yönde etkileyeceğine inanıyorum.'' Vural, 15 Yaş Milli Takımı kampında bulunan Gürhan'a izin alamadıklarını, Serkan, Ali Asım ve Gökmen'in sakatlıklarının sürdüğünü, Fenerbahçe maçında sakatlanan kaleci Murat Şahin'in durumunun ise doktor kontrolünden sonra belli olacağını sözlerine ekledi. 
     
</TEXT>
</DOC>
