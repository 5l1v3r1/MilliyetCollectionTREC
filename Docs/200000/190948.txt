<DOC>
<DOCNO> 190948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sondun15.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'dan Irak'a 3.5 milyar dolar ek yardım 
</HEADLINE>
<TEXT>

     Japonya, Irak'ın yeniden yapılanması çalışmalarına katkı için 3.5 milyar dolar ek yardımda bulunacağını bildirdi. 
     Kabine sözcüsü Yasuo Fukuda, orta vadeli kredi olarak verilecek yardımla Japonya'nın Irak'a yapacağı yardım miktarının 5 milyar dolara çıkacağını belirtti. 
     Japonya, İspanya'nın başkenti Madrid'de dün başlayan ve bugün bitecek Irak'a yardım konferansında, ABD'den sonra en fazla yardım taahhüdünde bulunan ülke olmuştu. 
     Japon basınında çıkan haberlerde de Japonya'nın gelecek 4 yıl içinde Irak'ın yeniden inşasına yapacağı yardımın 5 milyar doları bulacağı bildirilmişti. 
     Irak'ın 2007 yılına kadar yeniden yapılanması programına Dünya Bankası ve BM'nin hesaplamalarına göre 35 milyar dolarlık bir kaynak gerekirken, şu ana kadar açıklanan bağışların toplamının yaklaşık 30 milyar doları bulduğu ifade ediliyor. 
     Irak'ın yeniden yapılanması için ABD 20 milyar dolar verirken, Dünya Bankası 2008 yılına kadar 3 ile 5 milyar dolar arasında bağışta bulunacağını açıklamıştı. 
     AB ülkeleri ise Irak'ın bir an önce yapılanmasını istediklerini bildirmekle beraber, aynı hassasiyeti mali yardımlarda göstermemişlerdi. Fransa ve Almanya, Irak'a 100'er milyon dolar civarında yardım edeceklerini bildirmişlerdi. 
     
</TEXT>
</DOC>
