<DOC>
<DOCNO> 185164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sontur08.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İtfaiye yangına gidiyordu, sokaklara araçlar park edilince... 
</HEADLINE>
<TEXT>

     Şişli'de bir apartmanda çıkan yangına müdahaleye giden itfaiye ekipleri, sokaklara park edilen araçlar yüzünden zor anlar yaşadı. 
     Fulya Mahallesi Mehmetçik Caddesi Çeltik Sokak'taki ''Murat Apartmanı''nın 5. katında bulunan dairenin mutfağındaki aspiratörden kaynaklanan elektrik kontağı sonucu, yangın çıktı. 
     Yangını fark eden bir vatandaş, apartmandaki dairelerin zillerini çalarak içerdekileri uyandırmaya çalıştı. Ancak dairelerden cevap alınamaması üzerine, itfaiye ve ambulans çağrıldı. 
     İhbarı alınca olay yerine gelmek isteyen itfaiye ekipleri, sokakların dar olması ve park edilen araçlar yüzünden yangın mahalline ulaşmakta güçlük çekti. 
     Daha sonra bina önüne gelen itfaiye ekipleri, giriş kapısının kilitli olması nedeniyle 5. kata girmek için duvara merdiven dayadı. Merdivenle 5. katın penceresine ulaşan itfaiye görevlileri, kırdıkları camdan içeri girerek yangını büyümeden söndürdü. 
     Mutfakta maddi hasara yol açan yangın sonrası içeride kalan insanların dumandan etkilenmiş olabileceği düşünülerek, bir polis memuru eşliğinde odalar kontrol edildi. 
     Yapılan kontroller sonucu dairede kimsenin bulunmadığını belirleyen ekipler, geri dönmek için yola çıkınca da yine dar sokaklar ve usulsüz park eden araçlar yüzünden uzun süre beklemek zorunda kaldı. 
     Bu araçların kaldırılması için yardım istenen trafik ekibi, megafonla anonslar yaptı. Sahiplerinin dışarı çıkmaması üzerine, araçlar, itfaiye görevlilerince sokak kenarlarına itildi. 
     İtfaiye araçları, görevlilerin sürücülere el işaretleriyle yardım etmeleri sonucunda sokaktan çıkış yapabildi. 
     
</TEXT>
</DOC>
