<DOC>
<DOCNO> 179847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur23.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Vizontele 2'de 30 yıl önceki yaşamını oynuyor... 
</HEADLINE>
<TEXT>

     Hakkari'de, 30 yıl önce Foto Enver fotoğraf stüdyosunu işleten Enver Özkahraman, Van'ın Gevaş İlçesi'nde çekilen ''Vizontele Tuuba'' filminde geçmişinin rolünü alıyor. 
     Sanatçı Yılmaz Erdoğan'ın yazdığı, yönettiği ve rol aldığı ''Vizontele Tuuba'' filminin çekimleri, 16 Ağustos'tan bu yana Gevaş'ta devam ediyor. 
     Vizontele filmini, hayatının bir bölümü ve çocukluğundan bir masal olarak değerlendiren Erdoğan, Gevaş'ta kurduğu çekim platosuyla dönemin Hakkari'sini en ince ayrıntılarıyla anlatmaya çalışıyor. 
     İlçede 7 bin 500 metrekarelik çamur kaplı alanın drenaj çalışmaları sonucu düzenlenen çekim platosunda, 29 bin 625 adet briket, bin 957 torba çimento, 35 kamyon kum ile bin 658 adet kavak ağacının kullanılmasıyla oluşan ve dönemin Hakkari'sini yansıtan mekanda, fotoğraf sanatçısı Enver Özkahraman'ın 30 yıl önce işlettiği Foto Enver fotoğraf stüdyosu da yer alıyor. 
     ''Vizontele Tuuba'' filminde Foto Enver stüdyosunun sahibi olarak rol alan Özkahraman, Hakkari'de 30 yıl önce aynı stüdyoyu işlettiğini ifade etti. 
     Yılmaz Erdoğan'ın çocukluk dönemini de yakından bilen Özkahraman, bu filmde anılarının yeniden canlandığını, bunun da farklı bir heyecan yarattığını dile getirdi. 
     Van'da fotoğraf sanatçısı olarak yaşamını sürdüren Özkahraman, aynı zamanda filmdeki sahneleri de kendi objektifinden görüntülüyor. 
     
</TEXT>
</DOC>
