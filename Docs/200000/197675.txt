<DOC>
<DOCNO> 197675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sontur31.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan ulusa seslendi 
</HEADLINE>
<TEXT>

     Başbakan Recep Tayyip Erdoğan, , teröre asla boyun eğilmeyeceğini, Türkiye'nin geleceğini bu kara niyetli odakların emellerine hizmet edecek biçimde çizmeyeceklerini bir kere daha ifade etmek istediğini bildirdi. 
     Türk milleti dışında hiç kimseye hesap vermeyeceklerini ve bu kararlarında asla yılgınlığa düşmeyeceklerini herkesin bilerek, hesabını ona göre yapması gerektiğini dile getiren Başbakan Erdoğan, ''Şartlar ne olursa olsun, terörist niyetlere kulaklarımız tamamen tıkalıdır'' dedi. 
     Başbakan Erdoğan, medya kuruluşlarından da terörün toplum üzerindeki psikolojik etkilerini arttırma ihtimali olan haber ve görüntüleri tekrar tekrar yayınlamamalarını istedi. 
     Erdoğan, ''Ulusa Sesleniş'' programında yaptığı konuşmada, yarın Ramazan Bayramı'nın başlayacağını anımsatarak, hayatın devam ettiğini, teröre boyun eğilmediğini göstermenin tam zamanı olduğunu söyledi. Vatandaşlardan, yarın en güzel elbiselerini giyip, büyüklere, sevdiklerine, komşularına koşmalarını isteyen Başbakan Erdoğan, ''Böyle yaparak şiddeti ve tahribatı ne olursa olsun, böyle elim olaylarla asla metanetimizi ve aklı selime olan bağlılığımızı kaybetmeyeceğimizi bütün dünyaya göstereceğiz'' dedi. 
     ''İnanınız ki, bizim yaşama hakkımıza sahip çıkan bu vakur duruşumuz karşısında parçalanıp gitmeyecek hiçbir kötü emel, hiçbir art niyet yoktur'' diyen Başbakan Erdoğan, şöyle konuştu 
     ''O halde ülkemize ve geleceğimize sahip çıkmaya devam edelim, zorbalar karşısında yılgınlığa düşen bütün dünya milletlerine örnek olalım. 
     Bunun için kendimiz olmak ve Büyük Türk Milleti gibi davranmaya devam etmek dışında hiçbir şeye ihtiyacımız yoktur. Emin olunuz ki, terörde yitirdiklerimiz de onların acılı yakınları da bizden böyle kararlı ve vakur bir tavır beklerler. 
     Bu noktada toplumu bilgilendirme hizmeti veren bütün kesimleri uyanık olmaları ve provokasyonlara gelmemeleri konusunda uyarmak istiyorum. 
     Medya kuruluşlarımızdan bir kere daha rica ediyorum. Terörün toplum üzerindeki psikolojik etkilerini artırma ihtimali olan haber ve görüntüleri tekrar tekrar yayınlamayınız. Gerek kitle psikolojisinin, gerekse çocuk psikolojisinin inceliklerini hesaba katmayan haberler, görüntüler ve yorumlar konusunda lütfen hepimiz daha dikkatli, daha özenli olalım. Hepimiz aynı gemideyiz, bu ülke hepimizindir. 
     Nasıl birimizin burnu kanadığında hepimizin içi yanıyorsa, teröre zemin kazandıracak psikolojik faktörler konusunda da aynı hassasiyet içerisinde olmalıyız. Dezenformasyon yoluyla insanların kitleler halinde yanıltılması, yönlendirilmesi ve maniple edilmesi, doğrusu terör odaklarının çok işine gelir. Bu tehlike, bu gemideki herkesin ortak dikkati sayesinde bertaraf edilebilir. Bu sorumluluk duygusunun bütün kesimlerce paylaşılacağından endişem yoktur.'' Bu menfur olayların faillerinin bulunması ve karanlık noktaların aydınlatılması konusunda güvenlik güçlerinin bütün imkanlarını seferber ederek çalıştığını kaydeden Başbakan Erdoğan, bu olayların gerçekleştirilmeden önce haber alınması ve önlenmesi konusunda da çok yoğun çalışmalar sürdürüldüğünü dile getirdi. 
     Bu süreç içerisinde terörist niyetlerle hareket eden pek çok oluşum ve girişimin hazırlık safhasında yakalanarak etkisiz hale getirildiğini anlatan Başbakan, ''Ancak bu çaptaki terör faaliyetlerinin tamamen önlenebilmesi, özellikle de uluslararası bağlantıları dikkate alındığında oldukça zordur'' dedi. 
     
     ''ASLA BOYUN EĞMEYECEĞİZ'' 
     Geçtiğimiz yıllar boyunca dünyanın en gelişmiş güvenlik sistemlerinin bile böyle istisnai olaylar karşısında yaşadıkları zorlukların hep beraber izlendiğini kaydeden Erdoğan, şöyle devam etti 
     ''Hiç kimsenin şüphesi olmasın ki, bütün imkanlarımızla suçluların, suç niyeti taşıyanların ve suça azmettirenlerin peşindeyiz. Uluslararası işbirliği konusunda da önemli çalışmalar yürütüyoruz. Bu bir süreçtir ve günü geldiğinde milletimizi derinden yaralayan bütün bu suç odakları adalet önünde hesap vereceklerdir. Bu konuda kararlı ve inançlıyız. Sizlerin huzurunda, teröre asla boyun eğmeyeceğimizi, Türkiye'nin geleceğini bu kara niyetli odakların emellerine hizmet edecek biçimde çizmeyeceğimizi bir kere daha ifade etmek istiyorum. Bizim milletimiz dışında hiç kimseye hesap vermeyeceğimizi ve bu kararımızda asla yılgınlığa düşmeyeceğimizi herkes bilmeli, hesabını ona göre yapmalıdır. 
     Şartlar ne olursa olsun, terörist niyetlere kulaklarımız tamamen tıkalıdır. Bunu herkes böylece bilmeli, anlamalıdır. 
     Yine sizlerin aracılığınızla bir borcumu daha eda etmem gerekiyor. Olayların hemen ardından başlamak suretiyle acımızı paylaşan pek çok iç ve dış dostlarımıza şükranlarımı sunuyorum. Bu olaylar vesilesiyle bir kere daha gördük ki, terörist zihniyetler insanlığın maşeri vicdanında kesin bir şekilde mahkum olmuştur. 
     İnsanlığın böyle günlerde tezahür eden ortak sağduyusunun bu kara ayıbı bir gün tamamen ortadan kaldıracağına kuvvetle inanıyoruz. Bunun yolu terörü dünyanın neresinde olursa olsun, kimi hedef almış olursa olsun aynı kararlılıkla tel'in etmektir.'' 
     
     ''DÜNYA LÜGATI'' 
     Türkiye'nin, zaman zaman kendisine yönelen tehditler karşısında gösterdiği kararlılığı, aynı insanlık ideallerine doğru birlikte yürüdüğü ülkelerde görememenin sıkıntısını yaşadığını ve yaşamaya devam ettiğin kaydeden Başbakan Erdoğan, sözlerini şöyle tamamladı 
     ''Teröre karşı tavırlarını radikal biçimde ortaya koyamayan ve bu konuda ikircikli politikalar üretenler, bu şiddet dilinin dünya lügatlerindeki ömrünü uzattıklarını mutlaka düşünmelidirler. Bu çağdışı, zorba ve vahşi zihniyetleri dünyanın yakasından söküp atmak istiyorsak dünyaya ve tek tek ülkelerimize barış kültürünü hakim kılmalıyız. Bizler herkes için barış, herkes için adalet olsun istiyoruz. 
     Türk Devleti olarak bütün kurumlarımızla görev başında olduğumuzu bir kere daha tekrar ediyor, böyle zorbalıklara doğru bildiğimizden asla şaşmayacağımızı yeniden ifade ediyorum. Suçluları adalete teslim etmek ve terörist niyetlerin önünü kesmek için bütün dikkatimizle çalışıyoruz. Bizlere inanınız, güveniniz. 
     
     ''TÜRKİYE ÜZERİNDEN HESAP YAPANLAR'' 
     Bu vesileyle Ramazan bayramınızı tebrik ediyor, barış ve esenlik içinde geçireceğimiz nice güzel günler diliyorum. İnanıyorum ki Türkiye'yi Türkiye yapan değerlerimizi ve zenginliklerimizi en yoğun biçimde yaşadığımız bu anlamlı günler, bizi bir kere daha birbirimize kenetleyecektir. Türkiye üzerinde hesaplar yapanlar da Türkiye üzerinden hesaplaşmaya yeltenenler de bu tabloyu iyi değerlendirmelidir. 
     Sözlerime son vermeden önce özellikle çocuklarımıza ve gençlerimize bir baba ve bir ağabey olarak iki cümle söylemek istiyorum. Şu yaşadığımız olaylar sizi yanıltmasın. 
     Dünyanın her yerinde terör olmuştur, olabilir. Biz bu olayların yol açtığı yaraları hızla sararız. Çünkü bizim tarihimiz, bizim kültürümüz, değerlerimiz asla teröre izin vermez. Bu toprakların en iyi bilinen özelliği, yüzlerce yıldan beri dünyanın en merhametli, en muhabbetli, en misafirperver, en güler yüzlü, en cömert ve en adil insanlarının yaşadığı bir ülke olmaktır. 
     Bu ülke, bu vatan işte o kadar değerli ve mübarektir. Bunu hiç aklınızdan çıkartmayın ve sizi çok daha güzel günlerin, çok daha güzel bir Türkiye'nin beklediğinden emin olun. 
     Bu duygularla, bayramın tadını çıkarın. Sevincinizle, mutluluğunuzla Türkiye'nin muhteşem geleceğini bütün dünyaya gösterin. Bir kere daha milletimizin ve bütün İslam aleminin mübarek Ramazan Bayramını tebrik ediyorum. Bütün insanlığa barış, mutluluk ve esenlikler diliyorum.'' 
     
</TEXT>
</DOC>
