<DOC>
<DOCNO> 156214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/son/sonspo26.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Altay seyirciden sükunet istedi... 
</HEADLINE>
<TEXT>

     Kurtuluş maçı olarak görülen Samsunspor karşılaşmasında 1 puana razı olan Altay'da yönetim, camiadan sükunetin korunmasını istedi. 
     Kulüp Başkanı Ahmet Taşpınar, kazanmaları gereken bir maçı beraberlikle kapatmanın üzüntüsünü yaşadıklarını belirtti. 
     Samsunspor karşısında yenilgiden kurtulup 2-1 öne geçmelerine karşın, bunu koruyamadıklarından yakınan Taşpınar, ''Aşırı stres hepimizi çok olumsuz etkiliyor. Gerek saha içinde, gerekse de maç bitiminde yaşananlar hep stres yüzündendir'' diye konuştu. 
     Taşpınar, sözlerini şöyle sürdürdü 
     ''Puan olarak rahatlamış olsak, bu hataların hiçbiri yapılmaz. Aytekin'in savunmada yaptığı büyük hata, bize pahalıya maloldu. Tabii ki bu maç geride kaldı ve artık konuşmaya gerek yok. Maç sonrasında iki takım futbolcuları arasındaki zıtlaşmalar ve konuşmalar da stresin ürünüdür. Camiamızın ise panik yapmasına hiç gerek yoktur. Çünkü Altay Süper Birinci Lig'de kalacaktır.'' Fikstür olarak diğer takımlara oranla daha şanslı bir durumda bulunduklarını, ilk etapta Bursaspor deplasmanından 1 puanla dönmek zorunda olduklarını ifade eden Taşpınar, ''Rakibimiz için kurtuluş savaşı niteliğindeki bu maç, bizim için de hayati önem taşıyor. Elazığspor'un da iyi bir fikstüre sahip olduğunu söylemem gerekiyor. Bu nedenle Bursa'dan 1 puanla dönmeliyiz'' dedi. 
     
</TEXT>
</DOC>
