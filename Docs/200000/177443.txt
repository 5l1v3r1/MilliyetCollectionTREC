<DOC>
<DOCNO> 177443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/soneko17.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen İki tezkereyi aynı ortamda değerlendirmemek lazım 
</HEADLINE>
<TEXT>

     Devlet Bakanı Kürşad Tüzmen, Türkiye'nin Irak'a asker göndermesiyle ilgili gelişmeleri değerlendirirken, ''Birinci tezkere ile ikinci tezkere arasında, aynı suda iki kez yıkanılmayacağı gibi, fark var. Aynı ortamda değerlendirmemek, ileriye dönük bakmak lazım'' dedi. 
     Tüzmen, konuyla ilgili yaptığı değerlendirmede, Irak'a asker gönderilmesi konusunda, Türkiye'nin, milli menfaatleri doğrultusunda en doğru kararı vereceğine inandığını vurguladı. 
     Türkiye'nin şu anda, bütün kamu kuruluşları ile sivil toplum örgütlerinin görüşlerini de dikkate alarak konu ile ilgili analizleri yaptığını belirten Tüzmen, ''Bu denklemin içerisindeki katsayılar belli, katsayıları 3 aşağı 5 yukarı herkes biliyor. Değişkenler var, değişkenlerin hesaplanması ile ilgili çalışmalar devam ediyor. Daha sonra sağlıklı bir karar verilecek'' diye konuştu. 
     Bölgede istikrarın sağlanması açısından Türkiye'nin elinden gelen gayreti gösterdiğini anlatan Tüzmen, ''Biz sadece Irak'ta değil, Filistinli'nin de İsrailli'nin de kanının dökülmemesini istiyoruz. Tıpkı Amerikan halkının ve Irak halkının çocuklarının kanının daha fazla dökülmesini istemediğimiz gibi'' dedi. 
     
     SORUN FAKİRLİK, SİHİRLİ FORMÜL TİCARET 
     Irak'ta istikranın sağlanmasının Türkiye'nin ve bölgenin ticaretinin gelişmesi açısından çok önemli olduğuna işaret eden Tüzmen, şöyle devam etti 
     ''Bu bölgede tek sihirli formül ticaretle, karşılıklı yatırımlarla ülkelerin birbirine bağımlılığının artmasını sağlamak. Binlerce yıl dünya ticaretinin merkezi olmuş bu ülkeleri tekrar dünya ticaretinin merkezi haline gelmesini sağlamakla nihai kalıcı barış, en iyi şekilde gerçekleşir. Bölgenin sıkıntısı kişi başına gelir düşüklüğüdür, fakirliktir. Fakirliğin giderilmesindeki tek sihirli formül de ticarettir.'' 
     
     ''İŞADAMLARI MERAK ETMESİN'' 
     Halen Türk işadamlarının, Irak'a asker gönderilmesine ilişkin tezkerenin çıkıp çıkmamasına endekslendiğine işaret eden Bakan Kürşad Tüzmen, diğer taraftan bine yakın Türk işadamının da Irak'a gidip- geldiğini, ''istikrarsız ortamda Türkiye'nin ihracatını artırmaya çalıştığını'' söyledi. 
     ''Türk ihracatçısının şu anda Irak halkına hizmet ettiğini, bu halkın ihtiyaçlarını karşılamayı şiar edindiğini'' ifade eden Tüzmen, şöyle devam etti 
     ''Geçmişte de bunu yapıyorduk. İhracatçılarımız merak etmesinler. Türkiye, kamu kurum kuruluşları, siyasisi ile işadamı ile bir bütündür. Sonuçta ülke çıkarları neyi gerektiriyorsa, bunun içinde ihracatçının çıkarı da vardır, o doğrultuda çalışmalar yapılacaktır. 
     Birinci tezkere ile ikinci tezkere arasında, aynı suda iki kez yıkanılmayacağı gibi, fark var. Aynı ortamda değerlendirmemek, ileriye dönük bakmak lazım. Irak'ın toprak bütünlüğü, Irak'ın kendi kaynaklarının Irak halkı tarafından kullanılması, yanı başımızda istemediğimiz gelişmelerin olmaması ve istikrarlı bir Irak olmasını arzu ediyoruz. Bu konuda elimizden geleni yapmaya çalışıyoruz. Bu doğrultuda karar vereceğiz. Ama ben Türkiye'nin milli menfaatleri doğrultusunda en doğru kararı vereceğine inanıyorum. Karar ne olursa olsun, bence hayırlı bir karar olacaktır. İş adamlarımız açısından çok büyük bir sıkıntı olmadan... İş adamlarımız, bugüne kadar olduğu gibi bundan sonra da ihracatlarına devam edecek.'' İstikrarsız ortama rağmen, Irak halkının ortaya çıkan taleplerinin Türkiye tarafından hızla karşılanmaya çalışıldığını, son iki ayda 300 milyon dolara yakın ihracatın yapıldığını anlatan Bakan Kürşad Tüzmen, değerlendirmesini şöyle tamamladı 
     ''Ticari açıdan kuvvetli ilişkilerin siyasi çözümleri de beraberinde getireceğine inanıyorum. 21. yy'da bunu görmek istiyoruz. İşler alınıyor ve ticaret devam ediyor.'' 
     
</TEXT>
</DOC>
