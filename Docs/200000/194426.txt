<DOC>
<DOCNO> 194426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sonspo32.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Saray-Ankaragücü notları... Bilet 1.5 milyon, otopark 5 milyon... 
</HEADLINE>
<TEXT>

     Galatasaraylı taraftarlar, Atatürk Olimpiyat Stadı'ndaki Ankaragücü maçına fazla ilgi göstermeyerek, takımlarını yalnız bıraktı. 
     80 bin kişilik stada yaklaşık 11 bin sarı-kırmızılı taraftar gelirken, tribünlerin çok büyük bir bölümü boş kaldı. 
     Ramazan ayı olması, havanın çok soğuk ve yağışlı olmasına karşın az sayıda da olsa maça gelen taraftarların bazılarının kötü hava koşullarına karşın İkitelli'den stada dek yürüdükleri öğrenildi. 
     Maça gelen taraftarlar, takımlarına sahip çıktı. Taraftarlar futbolcuları teker teker tribüne çağırıp moral verirken, hep birlikte, ''Yenilsen de yensen de taraftarın seninle'' tezarühatını yaptı. 
     
     TERİM'DEN FRANK DE BOER'A DESTEK 
     Galatasaray Teknik Direktörü Fatih Terim, Pire Olympiakos maçında yaptığı hatalarla dikkati çeken Hollandalı futbolcu Frank De Boer'a sahip çıktı. 
     Terim, bu karşılaşmadan sonra çok fazla eleştiri alan futbolcusunu Ankaragücü maçında da ilk 11'de sahaya sürerek, güvenini ortaya koydu. 
     Pire Olympiakos maçının kadrosundaki Cihan ve Orhan'ı yedek bırakan Terim, bu futbolcuların yerlerine Sabri ve Bratu'yu ilk 11'de oynattı. 
     Terim, Pire Olympiakos maçında kadro dışı bıraktığı Arif'in yanısıra Batista ve Baliç'i de kadroya almadı. 
     Sarı-kırmızılılarda Hakan Ünsal, Suat ve sakatlıkları bulunan Ümit Karan ile Volkan da maç kadrosuna alınmadı. 
     Maçtan önce taraftarlar Beşiktaş'ı protesto ederken, siyah-beyazlıların Avrupa Şampiyonlar Ligi'ndeki rakibi FC Chelsea'nin İngiltere Ligi'ndeki maçını skorborddan izledi. 
     Taraftarlar ayrıca ısınmak için sahaya çıkan maçın hakemi Kuddusi Müftüoğlu'nu protesto etti. 
     Tribünde kaptan Bülent'in dev bir posteri açıldı. Posterin altındaki ''Bülent Korkmaz, biz de öyle'' yazısı dikkati çekti. 
     
     OTOPARK ÜCRETİ BİLET FİYATININ 3 KATI 
     Karşılaşma için Atatürk Olimpiyat Stadı'na gelen taraftarlar açık tribünden maçı 1.5 milyon liraya izlerken, otoparka araçlarını park edenler ise 5 milyon lira otopark parası ödediler. 
     Kulüp yönetim kurulu kararı gereğince açık tribün kombine biletleri olan taraftarlar, kapalı tribüne alındı. Stadın bazı bölümlerine taraftar alınmadı. 
     PAF Ligi'nde yapılan Galatasaray-Ankaragücü maçı 2-2 berabere sona erdi. 
     Galatasaraylı futbolcular sahaya, ''Bağışlanan organ, filizlenen candır'' yazılı pankartla çıktı. 
     Karşılaşma öncesinde, bugün vefat eden, bir dönem Ankaragücü ve Mersin İdmanyurdu ile A Milli Takım'ın kaleciliğini yapan Aydın Tohumcu için 1 dakikalık saygı duruşunda bulunuldu. 
     
</TEXT>
</DOC>
