<DOC>
<DOCNO> 153691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sondun01.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell'dan Suriye'ye uyarı... 
</HEADLINE>
<TEXT>

     ABD Dışişleri Bakanı Colin Powell, Suriye'nin kitle imha silahları elde etmek ve Güney Lübnan'daki Hizbullah örgütüne destek vermek konularındaki politikalarını yeniden düşüneceğini ümit ettiğini söyledi. 
     Powell, ABD Senatosu Tahsisler Komisyonu'nun bir alt komisyonunda yaptığı açıklamada, Suriye Devlet Başkanı Beşşar Esad ile görüşmesi sırasında, Suriye'yi kitle imha silahları elde etme ve Güney Lübnan'daki Hizbullah örgütüne destek verme politikalarından caydırmayı umduğunu belirtti. 
     Colin Powell, Esad ile görüşmesi sırasında, ABD öncülüğündeki müttefik güçlerin Irak'ı işgalinin, Ortadoğu'daki şartları tamamen değiştirdiğini ve bunun sonucu olarak Şam yönetiminin takip ettiği politikalar hakkında yeniden düşünmesi gerektiğini dile getireceğini bildirdi. 
     ABD güçlerinin, Irak'ın, Suriye'ye ucuz petrol kaynağı sağlayan boru hattından petrol akışını durdurduğuna işaret eden Powell, dünyanın kitle imha silahı elde etmeye çalışan ülkelere karşı sabrının taşmakta olduğunu ve bunun Irak'a karşı yapılan savaşın asıl gerekçesini oluşturduğunu vurguladı. 
     ''Son birkaç hafta, bölgede değişen şartlar konusunda Suriye'nin kendine gelmesini sağlayan bir tecrübe oldu'' diye konuşan Powell, bu ülkenin artık Irak'tan petrol desteği alamayacak olmasını görmesi gerektiğini ifade etti. 
     Konuşmasında İsrail-Filistin sorununa da değinen Powell, ''Eğer Suriye, bu soruna getirilecek kapsamlı çözümün bir parçası olmak istiyorsa terörist faaliyetleri desteklemeye ve İsrail'in kuzeyini tehdit eden Lübnan üzerindeki kontrolünü elinde bulundurmaya yönelik politikalarını yeniden gözden geçirmelidir'' dedi. 
     Powell'ın bugün başlayan ve İspanya, Arnavutluk, Suriye ve Lübnan'ı kapsayan 3 günlük gezisi sırasında, 3 Mayıs Cumartesi günü Suriye Devlet Başkanı Esad ile görüşecek. 
     




</TEXT>
</DOC>
