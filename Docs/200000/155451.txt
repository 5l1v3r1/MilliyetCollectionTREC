<DOC>
<DOCNO> 155451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/dunya/adun.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol HADEP'i terör listesinde 
</HEADLINE>
<TEXT>

Bask terör örgütü ETA'nın siyasi kolu Herri Batasuna, Bush yönetimi tarafından terörist örgütler listesine alındı. İspanya Başbakanı Aznar, 'İşte Irak'taki işbirliğimizin meyvesi' dedi 
     DIŞ HABERLER SERVİSİ 

     ABD, Irak savaşında verdiği destek karşılığında İspanya'yı ödüllendirerek ayrılıkçı Bask terör örgütü ETA'nın siyasi kanadı Batasuna'yı, tüm farklı isimlerini de dahil ederek, terörist örgütler listesine koydu. 
     ABD Dışişleri Bakanı Colin Powell'ın, "Herri Batasuna" ve "Euskal Herritarrok" gibi değişik isimler de kullanan Batasuna'nın mali yaptırımlar uygulanacak terör örgütleri listesine konması için bir kararnameyi 30 Nisan'da imzaladığı belirtildi. Böylece Herri Batasuna'ya banka hesaplarının dondurulması gibi mali yaptırımlar uygulanması gündeme gelebilecek. 
     
     İspanyollar çok sevindi 
     ABD Dışişleri Bakanlığı Sözcüsü Richard Boucher, Batasuna'nın "ETA'nın talimatları doğrultusunda ve örgütün bir parçası olarak faaliyette bulunması amacıyla kurulduğuna dair bir dizi güvenilir kaynaktan elde edilen istihbarat bilgileri ışığında" kara listeye alındığını söyledi. 
     İspanya hükümetinin büyük memnuniyetine yol açan açıklama, önceki gün İspanya Başbakanı Jose Maria Aznar ve ABD Başkanı George W. Bush'un Washington'daki ortak basın toplantısında yapıldı. Bush, "Bugün ABD, ETA ile bağlantılarından dolayı Batasuna örgütünün mali kaynaklarının kurutulması için önlemler almaya başlamıştır. İspanya halkının öteki halklar gibi terör tehdidinden uzakta özgür bir hayat yaşamaya hakkı vadır" dedi. 
     
     Aznar Bush sözünde durdu 
     Bush'un terörizme karşı mücadale kapsamında verdiği sözlere titizlikle uyduğunu vurgulayan Jose Maria Aznar da, "Ben de, İspanya hükümetinin başkanı olarak, bir İspanyol vatandaşı olarak ve bir dost olarak kendisine en içten teşekkürlerimi sunuyorum" diye konuştu. Aznar, ABD'nin ETA ve Batasuna'nın bir ve aynı şey olduğunu anladığını ifade etti, Washington'ın bu konudaki işbirliğinin sorunun çözümü için hayati önemde olduğunu vurguladı. 
     İspanya Başbakanı, Irak savaşı sırasında ABD ile yakın işbirliği yapmasının ne gibi yararları olacağını sorgulayanları kastederek, "İşte cevap. Bu işbirliğimizin meyvelerinden bir tanesi" diye konuştu. 
     Beyaz Saray Sözcüsü Ari Fleischer da, İspanya ve ABD'nin çok yakın bir işbirliği içinde olduklarını belirterek, ABD Başkanı'nın Irak savaşında verdiği destekten dolayı İspanya'ya derin şükran duyguları beslediğini söyledi. 
     Bask bölgesinin bağımsızlığı için terör eylemleri düzenleyen ETA, 850 cinayetin sorumlusu. ETA, daha önceden ABD'nin terör listesinde yer alıyordu ancak geçtiğimiz mart ayında İspanyol Yüksek Mahkemesi tarafından yasadışı ilan edilen Batasuna, ilk kez bu listeye giriyor. 
     
     

</TEXT>
</DOC>
