<DOC>
<DOCNO> 184538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sondun25.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'taki Bulgar askerlerinin talebi ses getirdi 
</HEADLINE>
<TEXT>

     Irak'ın Kerbela bölgesinde görev yapan Bulgar askerlerinin maaşlarına zam yapılacağı açıklandı. 
     Bulgaristan Savunma Bakanı Nikolay Svinarov, daha önce günlük 60 dolar olarak belirlenen ücretin 80 dolara çıkarılacağını açıkladı. 
     Svinarov, Irak'taki askerlerin maaşlarının Bulgaristan Savunma Bakanlığı bütçesinden karşılandığını, bu zammın son derece iyi olduğunu söyledi. 
     Savunma Bakanlığı bütçesinden ayrılan parayla maaşları ödenen Irak'taki 470 kişilik askeri kontenjandan 359 kişi bakanlığa rapor yollayarak, günlük 60 dolar olan ücretin 100 dolara çıkarılmasını istemişti. Savunma Bakanı Svinarov, 359 askerin imzasını taşıyan raporun bir ''ültimatom'' niteliği taşımadığını bildirdi. 
     Nikolay Svinarov, yurtdışında görev yapan askeri personele yapılan ödemeler yüzünden Savunma Bakanlığı bütçesinin oldukça zorlandığını belirtti ve bu personelin masrafları için 2004 yılı bütçesinde ayrı bir fon oluşturulmasını istedi. 
     
</TEXT>
</DOC>
