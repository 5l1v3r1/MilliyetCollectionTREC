<DOC>
<DOCNO> 198190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sonspo08.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
San Antonio Bulls'u devirdi, Hidayet 6 sayı attı 
</HEADLINE>
<TEXT>

     ABD Profesyonel Basketbol Ligi'nde NBA 6. hafta mücadelesi, bu sabaha karşı yapılan 9 maçla başladı. 
     San Antonio Spurs, Hidayet Türkoğlu'nun 6 sayı ve 2 ribauntla oynadığı karşılaşmada deplasmanda Chicago Bulls'u 109-98 yendi. 
     Oyuna sonradan giren ve 12 dakika forma giyen Hidayet Türkoğlu, 3 sayılık atışlarda 2'de 1 ve serbest atışlarda da 3'te 3 başarı sağladı. 
     15. maçında 9. galibiyetini alarak Batı Konferansı Ortabatı Grubu'nda 3. sıradaki yerini koruyan Spurs'da, Manu Jinobili, 17 sayı, 11 ribaunt ve 8 asistle, Tim Duncan da 16 sayı, 10 ribaunt ve 1 asistle ''double-double'' yaparak galibiyetin mimarları oldular. Tony Parker ise 15 sayı ve 6 asistle maçın bir diğer önemli ismi olarak dikkati çekti. Ev sahibi Chicago Bulls'da ise Eddy Curry ve Lonny Baxter'in 19 sayılık performansları takımlarını yenilgiden kurtaramadı. 
     Merkez Grubu'nda mücadele eden Detroit Pistons ise kendi sahasında Philadelphia 76ers'a 90-86 yenildi. 
     Karşılaşmada 30 dakika forma giyen Mehmet Okur, bu süre içinde 17 sayı, 4 ribaunt ve 1 asistlik bir performans gösterse de takımını galibiyete taşıyamadı. Pistons'da Richard Hamilton'un 19 sayı, 3 ribaunt ve 6 asisti de yenilgiye engel olamadı. 
     Philadelpnia 76ers'da galibiyetteki en önemli oyuncu ise sahanın en skorer ismi Allen Iverson oldu. Iverson, karşılaşmayı 30 sayı, 2 ribaunt ve 7 asistle tamamladı. Gecenin 76'ers için bir diğer başarılı oyuncusu da 15 sayı ve 13 ribauntla ''double-double'' yapan Kenny Thomas oldu. 
     Pasifik Grubu'nda mücadele eden ve şampiyonluğun en büyük adaylarından biri olan Los Angeles Lakers ise deplasmanda Washington Wizards'ı 120-99 yenerek 15. maçında 12. galibiyetine ulaştı. 
     Lakers'ın 8 oyuncusunun çift haneli sayıya ulaştığı karşılaşmada, Koby Bryant, 22 sayı, 4 ribaunt ve 4 asistle galibiyetin başrol oyuncusu oldu. 13 sayı, 5 ribaunt ve 5 asistle oynayan Karl Malone ve 18 sayı, 5 ribaunt, 5 asistle karşılaşmayı tamamlayan Devean George de galibiyete katkı yaptı. 
     NBA'de günün maçlarının sonuçları şöyle 
     Boston Celtics-Orlando Magic 94-92. 
     Philadelphia 76'ers-Detroit Pistons 90-86. 
     Toronto Raptors-Atlanta Hawks 99-97 uzatmada . 
     New York Knicks-Minnesota Timberwolves 97-92. 
     New Orleans Hornets-Cleveland Cavaliers 82-72. 
     San Antonio Spurs-Chicago Bulls 109-98. 
     Phoenix Suns-Dallas Mavericks 121-90. 
     Utah Jazz-Houston Rockets 83-76. 
     Los Angeles Lakers-Washington Wizards 120-99. 
     
</TEXT>
</DOC>
