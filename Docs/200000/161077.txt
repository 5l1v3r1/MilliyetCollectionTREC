<DOC>
<DOCNO> 161077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sontur13.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'li muhaliflerden bildiri "CHP sağa kaydı..." 
</HEADLINE>
<TEXT>

     CHP'de beş eski il başkanının öncülüğünde başlatılan ''Anadolu Hareketi'', Ankara'da 1 Haziran'da gerçekleştirilen toplantıyla ilgili sonuç bildirisini yayınladı. CHP Genel Başkanı Deniz Baykal'ın ''partiyi sağa kaydırmakla'' suçlandığı bildiride, başlatılan kongre sürecinin ''şeffaf değil karanlık olduğu'' savunuldu. Bildiride, ''Demokratik olmayan, her türlü hukuksuzluğu içeren kongre sürecine son verilmelidir'' denildi. 
     Anadolu Hareketi'nin Ankara'da düzenlediği genişletilmiş toplantıyla ilgili sonuç bildirisinde, seçim sonrası belirsizliklerle dolu politikalar uygulandığı görüşüne yer verilen bildiride, ''Parlamentoda toplumsal muhalefet söz konusu değildir. Ekonomik, sosyal ve siyasal konularda politikalar oluşturulmadığı için bugün toplumsal muhalefeti Genç Parti yapmaktadır. Genel Başkan ile halk arasında güven sorunu vardır'' denildi. 
     Bildiride, parti yönetiminin CHP'yi ilkelerinden uzaklaştırdığı, inançlı ve inandırıcı olmadığı savunularak, ''Bugün partimizi yöneten üst kadro ülke sorunlarına çözümler üretmek konusunda ve AKP'nin Cumhuriyet'in temel niteliklerinin değiştirilmesi amacıyla yaptıklarına karşı durmakta acz içindedir'' görüşüne yer verildi. 
     Bildiride, CHP'nin 'eski ilerici sol kimliğine yeniden kavuşturulması'' gerektiği ifade edildi. 
     Anadolu Hareketi'ne 3 Kasım seçimleri öncesinde milletvekili aday adaylığı için görevlerinden istifa eden eski il başkanları Cemal Özdemir İstanbul , Mustafa Salman Pakoğlu Ankara , Sevgi Akmen Eskişehir , Ahmet Kaya Ağrı , Ömer Adıgüzel'in Giresun öncülük ediyor. 
     Ankara'da 1 Haziran'da düzenlenen genişletilmiş toplantıya, CHP eski genel başkanlarından Altan Öymen ile SODEP eski Genel Başkanı Cezmi Kartay, CHP PM üyesi ve eski genel sekreterlerden Adnan Keskin, bazı eski milletvekilleri, eski il başkanları ve belediye başkanları katılmıştı. 
     
</TEXT>
</DOC>
