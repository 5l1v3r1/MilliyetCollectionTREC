<DOC>
<DOCNO> 195368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sontur32.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
2004'te memur maaşlarına yüzde 6 zam... 
</HEADLINE>
<TEXT>

     2004 yılında memur maaşlarına iki dilim halinde yüzde 6'şar oranında artış yapılması, ayrıca sözleşmelileri de kapsayacak şekilde 160 milyon lira ödenmesi öngörülüyor. 
     TBMM Plan ve Bütçe Komisyonunda kabul edilen 2004 Bütçe Kanunu Tasarısı'nın katsayılarla ilgili düzenlemesine göre, 1 Ocak 2004-30 Haziran 2004 döneminde aylık gösterge tablosunda yer alan rakamlar ile ek gösterge rakamlarının aylık tutarlara çevrilmesinde uygulanacak aylık katsayı 36 bin 420, memuriyet taban aylığı göstergesine uygulanacak taban aylığı katsayısı 429 bin 250, yan ödeme katsayısı 11 bin 550, 1 Temmuz-31 Aralık 2004 döneminde ise aylık katsayısı 38 bin 610, memuriyet taban aylığı göstergesine uygulanacak taban aylığı katsayısı 455 bin 050, yan ödeme katsayısı da 12 bin 240 olarak uygulanacak. 
     Buna göre, 2004'ün memur maaşları yılın ilk ve ikinci yarısında yüzde 6'şar oranında artırılacak. 
     Sözleşmeli personelin ücret tavanı da 2004'ün ilk 6 aylık döneminde 1 milyar 779 milyon 740 bin, ikinci yarıyılda da 1 milyar 886 milyon 525 bin lira olacak. 
     Ayrıca, memurlarla sözleşmelilere Bakanlar Kurulunca belirlenecek tarihlerde ve tutarlarda iki bölüm halinde 160 milyon lira ek ödeme yapılacak. 
     2004 Mali yılı Bütçe Kanunu Tasarısı'nda enflasyonun yıl sonu itibarıyla TÜFE ve TEFE'de yüzde 12'ye çekilmesi, faiz dışı fazlanın yüzde 6.5 olarak gerçekleştirilmesi, faiz giderlerinin GSMH'ye oranının yüzde 15.8'de düşürülmesi, konsolide bütçe harcamalarının GSMH oranının yüzde 38'3'e indirilerek faiz yükünün azaltılması ve kamunun küçültülmesi hedefleniyor. 
     
</TEXT>
</DOC>
