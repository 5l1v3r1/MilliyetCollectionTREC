<DOC>
<DOCNO> 153704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sondun14.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam, Kerkük'te bir mahalleyi Türkmenler'den temizlemiş 
</HEADLINE>
<TEXT>

     Irak'ta Baas rejiminin yıkılmasının ardından, Kerküklü Türkmenlerin çektiği acılar da su yüzüne çıkıyor. 
     Saddam rejimi sırasında, Kerkük'te daha önce nüfusunun tamamı Türkmenlerden oluşan Tisin mahallesindeki evlerde oturanların evleri boşaltıldı ve tapuları ellerinden alındı. Mahallede daha önce büyük bir villada yaşayan 73 yaşındaki Fevziye Abit ve ailesinden başka Türkmen kalmadı. 10 kişilik ailesiyle küçücük bir evde yaşayan Abit, felçli kızına, belden aşağısı felçli oğluna ve bacakları kesik bir akrabasına da bakıyor. 
     Fevziye Abit'in oğlu Nevzat Hurşit Bayatlı, 1991 Körfez savaşında Irak ordusunda görev yapmış. İçinde bulunduğu araç devrilince belden aşağısı felç olan Bayatlı, ''Türkmen olduğum için gazi maaşı bağlamadılar. Saddam Hüseyin'e hitaben bir dilekçe vermek istedim. Türkmen adı taşıdığım için dilekçemi bile kabul etmediler'' diyor. 
     Fevziye Abit'in kızı da savaş kurbanı. 1981 yılında Irak-İran savaşı sırasında havaalanının bitişiğinde oturan ailenin evinin yanına bomba düşmüş. Bombanın düşmesinin ardından felç olan ve Nebile, bir daha düzelmemiş. Fevziye Abit, ''Kızımın tedavisi için bize ilaç bile vermediler'' diye konuşuyor. 
     Ailenin Irak-İran savaşında asker olan ferdi Nurettin Sakaroğlu'nun da mayına basıp iki bacağını kaybettiği, ancak Türkmen olduğu için şimdiye kadar gazi maaşı almadığı belirtiliyor. 
     




</TEXT>
</DOC>
