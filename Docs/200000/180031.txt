<DOC>
<DOCNO> 180031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/soneko29.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Bana göre Irak'a asker göndermeliyiz... 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, ''Türkiye menfaatleri iyi kullanılmak koşuluyla, bana göre Irak'a asker göndermeliyiz'' dedi. 
     Sabancı, Sabancı Topluluğu'nun gıda sektörüne yönelik hedeflerinin anlatıldığı basın toplantısı sonrası gazetecilerin sorularını yanıtladı. 
     Türkiye'nin Irak'a asker göndermesine ilişkin görüşlerinin sorulması üzerine, Sabancı ''daha önce tezkere işinde büyük, inanılmaz fırsatın denize atıldığını'' savundu. 
     Sabancı, şöyle devam etti 
     ''O bitti, gitti. Şimdi Irak'a asker gitsin, gitmesin var. Buna kim karar verecek Ankara'da oturan bütün önemli insanlar. Ankara'da oturmalarının sebebi böyle kritik meselelere karar vermek. Türkiye'nin menfaati nerede Orta ve uzun vadede bakılmazsa, dar bakılırsa yanlış olabilir. Fazla heyecanlı adımlar atarsak, o da yanlış olur. Ankara'daki müsteşarlar, bürokratlar, politikacılar niye oradasınız kardeşim En iyi reçeteyi yazın.'' Sakıp Sabancı, ABD'nin büyük bir güç olduğuna dikkat çekerek, '' Bağdat'tan mı yana olalım, Washington'dan mı yana olalım diye vaktinde hata ettik. Bir daha hata etmemeliyiz. Türkiye menfaatleri iyi kullanılmak koşuluyla bana göre Irak'a asker göndermeliyiz'' diye konuştu. 
     
     ''EKONOMİDE İYİLİK TRENİNE BİNDİK'' 
     Bir gazetecinin ''Türkiye'de ekonomik gidişatı nasıl görüyorsunuz'' şeklindeki sorusu üzerine Sabancı, ''Genellikle iyilik trenine bindik. Bu iyilik treni kalıcı olduğu zaman birçok mesele çözülecek inşallah'' yanıtını verdi. 
     Sabancı, grubun üretim yaptığı alanlarda gelişimi gösteren raporların kendilerine geldiğini belirterek, ''Bize gelenler gösteriyor ki iyi yoldayız, moralliyiz'' dedi. 
     Ekonomik sorunların diğer ülkelerde de yaşandığını vurgulayan Sabancı, şunları söyledi 
     ''Ama bizim evimizin içinde el ele verme becerisinde fukarayız. El ele verme becerisinin iyi olmamasından dolayı 65 milyon insan, bilhassa dar gelirli inim inim inliyor. El ele vereceklere diyorum ki Allah aşkına muhalefettir, iktidardır, bir mesele konuşulurken daha uzun nefesli bakıp, 65 milyonun menfaati neredeyse, onu koyun.'' Sabancı, bir başka soru üzerine de ABD'den alınacak kredinin hayırlı yerlerde kullanılması gerektiğini ifade etti. 
     
</TEXT>
</DOC>
