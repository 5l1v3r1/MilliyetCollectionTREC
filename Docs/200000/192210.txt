<DOC>
<DOCNO> 192210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/soneko09.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sosyal Güvenlik kuruluşlarına 2004'te 15.5 katrilyon aktarılacak 
</HEADLINE>
<TEXT>

     Sosyal güvenlik kuruluşlarına, gelecek yıl bütçeden 15 katrilyon 508 trilyon lira transfer öngörülüyor. 
     Önümüzdeki yıl 29 katrilyon 10 trilyon lira prim toplaması beklenen SSK, Bağ-Kur ve Emekli Sandığı'nın toplam gelirlerinin 35 katrilyon 477 trilyon lirayı bulması bekleniyor. 
     Geçen yıl gayri safi milli hasılanın GSMH yüzde 7.74'ü oranında olan sosyal güvenlik kuruluşlarının gelirlerinin önümüzdeki yıl 8.45'e çıkması hedefleniyor. 
     Buna karşılık üç sosyal güvenlik kuruluşunun giderleri 47 katrilyon 990 trilyon lira olarak planlandı. 
     Gelecek yıl bütçeden, faturalı ödemeler ve ek karşılıklar dahil, sosyal güvenliğe 15 katrilyon 508 trilyon liralık transfer öngörülüyor. Bu rakamın gerçekleşmesi durumunda bu yıl için 15 katrilyon 795 trilyon lira öngörülen sosyal güvenliğe bütçeden yapılan transferler azalmış olacak. 
     Bütçeden en fazla transferin 7.8 katrilyon lira ile Emekli Sandığı'na yapılması planlanırken, Bağ-Kur'a 4 katrilyon 913 trilyon lira, SSK'ya ise 2 katrilyon 795 trilyon aktarma bekleniyor. 
     Bütçe transferlerinin GSMH'ya oranı bu yıl için yüzde 4.42 olarak tahmin edilirken, gelecek yıl bu oranın 3.7'ye düşeceği öngörüldü. 
     
</TEXT>
</DOC>
