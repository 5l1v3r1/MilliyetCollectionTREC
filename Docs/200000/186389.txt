<DOC>
<DOCNO> 186389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/spor/spo10.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Minderde rezalet 
</HEADLINE>
<TEXT>

   Hamza Yerlikaya'nın, çeyrek finalde İsveçli önünde aldığı dört puan itirazlar üzerine rakibine verildi. Antrenör ve sporcularımız tribünden indi, yumruklaşmalar yaşandı 
      HAMİT TURHAN 

   
   Mafya işbaşında 
   DÜNYA Grekoromen Güreş Şampiyonası'nın ikinci gününde hakem mafyası sahne aldı. Sabah seansında Kübalı Mendez'i 5-0 yenen 84 kilodaki altın umudumuz Hamza Yerlikaya, çeyrek finalde Dünya Şampiyonu İsveçli Ara Abrahamian ile karşılaştı. 0 - 0 biten ilk yarıdan sonra salto bağlandı. İsveçli'nin iki kez salto bağlayamaması üzerine Hamza güreşi 4-0 önde bitirdi. Ancak, itiraz üzerine puanlar İsveçli'ye verildi ve hakem kararıyla Abrahamian maçı kazandı. 
   
   Eroğlu'nun kaderi 
   MİNDER kenarından karara itiraz edilmeyince, tribünden inen antrenör ve güreşçilerimiz ile güvenlik görevlileri arasında yumruklaşmalar oldu. 66'da Şeref Eroğlu sabah İspanyol Sanchez'i 10 - 3 yendi, çeyrek finalde Gürcü Manuchar önünde 3-0 öndeyken, son 20 saniyede 7-3 kaybetti. 60'ta Bünyamin Emik, Norveçli Sollie'yi 8-2 yendi. 96'da Mehmet Özal, İsrailli Papiashvilli'yi 1.18 dakikada tuşladı. 74'te Mehmet Altay da, Kazak Khalimov'a 3-0 teslim oldu. 
   
   Paris'e gölge düştü    DÜNYA Güreş Şampiyonası'na üst üste yapılan bomba ihbarları yüzünden gölge düştü. Fransız polisi organizasyonun düzenlendiği salonda iki gün içinde üç kez bomba araması yaptı. Yetkililer, Irak Milli Takımı'nın tehditler yüzünden, ilk gün 4 sıklette yapılan müsabakalara katılamadığını açıkladılar. Bu arada Türk Milli Takımı kafilesinin de sivil polisler tarafından sürekli gözlendiği bildirildi. 
   
   
</TEXT>
</DOC>
