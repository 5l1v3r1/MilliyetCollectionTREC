<DOC>
<DOCNO> 187778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/son/soneko27.html </URL>
<DATE> 2003/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İSO Raporundan Kırılganlıklar belli alanlarda devam ediyor 
</HEADLINE>
<TEXT>

     İstanbul Sanayi Odası İSO ekonomideki olumlu gelişmelerin devam etmesinin memnuniyet verici olduğu, ancak ekonomideki kırılganlığın belli alanlarda hala devam ettiği görüşünde. 
     İSO Yönetim Kurulu'nun dün ve bugün gerçekleştirdiği Ankara temaslarında ziyaret ettikleri bakanlara ''İstanbul Sanayi Odası'nın Türkiye'nin Öncelikli Sorunlarına İlişkin Görüş ve Önerileri'' başlıklı bir rapor sundu. 
     Yatırımlarda istenilen düzeyde bir artışın olmadığı, üretimin ciddi sorunlarla karşı karşıya olduğu, büyüme rakamlarının da gösterdiği gibi, ekonomideki olumlu gidişte en büyük payın ihracatçı sanayiciye ait olduğu belirtilen raporda, girdi maliyetlerinin yüksekliği ve döviz kurlarındaki gerileme nedeniyle ihracatçı sanayicinin sıkıntılı bir dönem geçirdiği, bu sıkıntıların aşılamamasının, ihracattaki başarının devamını tehlikeye sokacağı öne sürüldü. 
     Türkiye'nin ekonomide kalıcı iyileşmenin şartı olan yatırımları, üretimi, istihdamı ve ihracatı artırmanın yollarını bulmak zorunda oluduğu ifade edilen raporda, ''özelleştirme tamamlanmalı, yatırım ve üretim ortamı, büyüme ve istihdamın özel sektör eliyle gerçekleşmesine imkan tanıyacak şekilde iyileştirilmelidir'' dendi. 
     Kaynak gerektirmeyen ve ekonomiye önemli ivme kazandırması beklenen, yasal düzenleme ve yapısal değişikliklerin vakit kaybedilmeksizin gerçekleştirilmesi istenen raporda, çözüm bulunması istenen sorunlar arasında yoğun ve hantal bürokrasi, yüksek girdi maliyetleri, finansman eksikliği, kayıt dışı ekonomi gibi konular yeralıyor. 
     Raporda şu görüş ve önerilere yer verildi 
     ''Bürokrasinin azaltılması ve bürokratik engellerin kaldırılmasında istenilen süratte yol alınamıyor. 
     Sanayinin rekabet gücünün korunabilmesi için girdi maliyetini etkileyen unsurlar vergi, enerji, faiz, SSK primi vb. uluslararası rakiplerimizle eşitlenmeli. 
     DİE tarafından yürütülen Genel Sanayi ve İşyerleri Sayımı tamamlanmalı, veriler ışığında, orta ve uzun vadede kalkınmamızın itici gücü olacak öncelikli sektörler belirlenerek, rekabet üstünlüklerimizi öne çıkaran ve 21. yüzyılın küresel koşullarına cevap veren bir sanayi stratejisi oluşturulmalıdır. 
     Doğrudan Yabancı Yatırımlar Kanunu çıkarılmıştır. Yasanın öngördüğü yatırım promosyon stratejilerini belirleyerek bu doğrultuda faaliyetlerde bulunacak Yatırım Promosyon Ajansı'nın yapılanmasına ilişkin tasarı da ivedilikle yasalaşmalıdır. 
     Ülkemizin kalkınma ve ekonomik durumunu ortaya koyan göstergelerin elde edildiği, milli muhasebe yöntemleri süratle AB normlarına uygun hale getirilmelidir.'' 
     
     CE İŞARETİ 
     CE direktiflerinin uygunluk değerlendirmesini yapacak onaylanmış ve akredite kuruluşların ivedilikle oluşturulması, piyasa gözetim ve denetim sistemi için gerekli olan altyapı, ilgili kamu kuruluşlarınca tesis edilmesi gerektiği bildirilen raporda şöyle denildi 
     ''CE işareti ile ilgili altyapı tamamlanıp, uygulanmaya hazır hale getirilinceye kadar, haksız rekabete neden olabileceğinden hareketle, kamu ihalelerinde CE işaretinin aranması ertelenmelidir. 
     Türk sanayinin temel sorunlarının başında, uygun koşullarda ve uzun vadeli finansman imkanından mahrum olmak gelmektedir. Türkiye, kamu ve özel sektörüyle her türlü borçlanmasını, kısa vadeden uzun vadeye yayabilmenin arayışı içinde olmalıdır. 
     Sanayimizin yeterli kredi imkanına kavuşmasında en önemli ayağı, kamunun borçlanma ihtiyacını azaltmaya yönelik yeniden yapılanma sürecinin hızlandırılması oluşturmaktadır. 
     Mevduatlardaki devlet güvencesinin aşamalı olarak kaldırılması, bankacılık sektöründeki yeniden yapılandırmadan beklenen olumlu sonuçların ortaya çıkmasını hızlandıracaktır. 
     Tarımda ve sanayide vadeli işlemler piyasalarının oluşturulması finans altyapısının güçlenmesine büyük katkı sağlayacaktır. 
     İMKB'nin uluslararası kriterlere daha uygun ve uluslararası yatırımcılara daha çok güven veren bir işleyişe kavuşması, sanayimizin finansman ve kaynak sorununun çözümüne önemli katkıda bulunacaktır. 
     Girişim risk sermayesi gibi, temel amacı teknoloji yönelimli yeni firmaların finansmanına yönelik uygulamaların hayata geçirilmesi için ihtiyaç duyulan ortam ve altyapı oluşturulmalı, Türkiye'yi global risk sermayesi kaynakları için cazip hale getirecek mevzuat değişikliği yapılmalıdır.'' Raporda devlet destekleri ile ilgili olarak fiili uygulamada sorunlarla karşılaşıldığı, desteklerin ödenmesi esnasında DFİF'ten Merkez Bankası eliyle yapılan fiili tahsisatların 6 aya kadar gecikebildiğine dikkat çekildi. Bu sorunun aşılması için, Maliye Bakanlığı yıllık miktarı defaten serbest bırakması ve ayrıca bütçeden devlet desteklerine ayrılan miktarın artırılması gerektiği bildirilen raporda, ''Devlet Yardımları Çerçeve Kanunu'nun çıkarılması ve bu kapsamda, yatırımcılara bedelsiz arsa tahsisi ile birlikte başka bazı muafiyetlerin de getirilmesi acil eylem planında ilk üç ay içinde yapılacak işler arasında yer almasına karşın, bu alanda henüz bir gelişme kaydedilmemiştir. Kişi başı geliri 1500 doların altında olan illerde uygulanacağı söylenen yatırım teşvikleri konusunda da istenilen süratte yol alınamamaktadır'' denildi. 
     
     İSTİHDAM 
     Raporda, şu görüşlere yer verildi 
     Üretimin, istihdamın ve Türkiye ekonomisinin uluslararası rekabet gücünün artırılması için tüm tarafların katılımıyla bir 'Ulusal İstihdam Stratejisi' hazırlanmalı ve kararlılıkla uygulanmalıdır. 
     İş Kanunu'nun öngördüğü yönetmelikler bir an önce çıkarılmalı, uygulamaya dönük eksiklik ve belirsizlikler giderilmelidir. 
     İstihdam ve ilave istihdamın teşvik edilmesine ilişkin tasarı ile istihdam, Avrupa Birliği ülkelerinde olduğu gibi etkin bir biçimde teşvik edilmelidir. 
     Sigorta primine esas kazanç alt sınır prim tabanı - asgari ücret bağlantısı bir an önce kurulmalı, üst sınır ise alt sınırın en fazla dört katı olarak tespit edilmelidir. 
     SSK ve Bağ-Kur primlerin aşamalı olarak azaltılması ve taşınabilir seviyelere çekilmesi hedeflenmelidir. 
     Kayıtdışı ekonominin en önemli bileşenini oluşturan kayıtdışı istihdam ile etkin ve kapsamlı bir mücadele programı başlatılmalıdır. 
     Bir sanayi kuruluşu yılda asgari 46 kez vergi ödemektedir. Vergi sisteminin basitleştirilmesi, iş yükünü azaltacak, işlem ve denetimlerde çabukluk ve etkinlik sağlanmasına da katkıda bulunacaktır. 
     Kayıt dışı ile mücadelede, en önemli nokta, vergi oranlarında belirli bir program dahilinde indirime giderek, vergi tabanını genişletmeyi hedefleyen bir vergi reformunun süratle hayata geçirilmesidir. 
     
     KDV ORANLARI DÜŞÜRÜLSÜN 
     KDV oranları, sektör ve mal bazındaki çarpıklıklar gözden geçirilerek ivedilikle düşürülmelidir. 
     Enflasyon muhasebesine 2004 yılında mutlaka geçilmeli, şirketlerin fiktif kar veya zarar yazmalarına neden olan etkenler giderilmelidir. 
     Eximbank kredilerinden yararlanmada, firmaların 3-5 yıllık ihracat performansları da göz önüne alınmalı ve yükümlülüklerini zamanında yerine getiren firmalar için teminat oranları indirilmelidir. 
     
     AB İLE STA GÖRÜŞÜLSÜN 
     AB nezdinde girişimlerle, AB'nin 3. ülkeleri, Türkiye ile STA imzalamaları hususunda yönlendirmesi sağlanmalıdır. 
     Gümrüklerden kontrolsüz bir şekilde ülkemize giren Uzakdoğu malları, Türk sanayinin haksız rekabete maruz kalmasına ve iç piyasada rekabet gücü kaybına uğramasına yol açmaktadır. 
     Vadeli ithalattan alınan Kaynak Kullanımı Destekleme Fonu KKDF , mevcut koşullarda dış kredi bulabilen sanayicinin aleyhine bir durum yaratmakta ve maliyetleri arttırarak rekabet gücünü olumsuz etkilemektedir. 
     KKDF uygulaması özellikle hammadde ve yatırım malları ithalatında kaldırılmalı, sanayicilere Kapasite Belgeleri'ne bağlı olarak KKDF ödemeden ithalat yapabilme imkanı tanınmalıdır. 
     Gündeme yeniden gelmesi muhtemel Çevre Yasa Tasarısı, içerdiği ağır yaptırımlar ile adeta bir ceza yasası niteliğindedir. Çevre Yasa Tasarısı, Odamızca Hükümete ayrıntılarıyla sunulan çekinceleri göz önüne alınarak yeniden düzenlenmelidir. 
     Mevcut tesisler için, ÇED raporu yerine, ''Çevre Mevzuatına Uyarlık Raporu'' istenmelidir. 
     KOSGEB'in yeni teknoloji üreten firmalara yol göstericiliği daha etkin hale getirilmelidir. 
     Son zamanlarda kaynak yetersizliği nedeniyle, hak edilmiş olan Ar-Ge yardımlarının ödenmesinde gecikmeler yaşanmaktadır. 
     Türkiye'de teknolojik gelişme açısından önemli bir işlev gören TÜBİTAK'ın, bu misyonunu sürdürebilmesi için Başkanının ivedilikle atanması gerekmektedir. 
     
</TEXT>
</DOC>
