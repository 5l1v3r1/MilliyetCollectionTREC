<DOC>
<DOCNO> 186079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/sontur24.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon Prensi başparmağına Türk bayrağı motifi işledi 
</HEADLINE>
<TEXT>

     Türkiye'ye defalarca gelen ve bu yılki ziyaretinde ayyıldızlı tişörtüyle ülkenin dört bir yanını gezen Japon Prensi Tomohito Mikasa ve eşi, bu kez Türkiye sevgisini tırnaklarına işledi. 
     Mikasa başparmağına boyayla Türk bayrağı motifini işlerken, eşi Prenses Nobuko da serçe parmağını ayyıldız ve Japon bayrağı motifleriyle bezedi. 
     Türkiye'yi haziran ayında ziyaret eden Japon İmparatoru Hirohito'nun yeğeni Japon Prensi Mikasa ve eşi Nobuko, 3 ay aradan sonra yeniden Ankara'ya geldiler. Başkent ziyaretlerine Anıtkabir'den başlayan Mikasa ve beraberindeki 75 kişilik heyet, daha sonra Ankara Kalesi'ne giderek Washington Restoran'da yemek yediler. 
     Buradan Anadolu Medeniyetleri Müzesi'ne geçen heyet, Kültür ve Turizm Bakanı Erkan Mumcu'nun rehberliğinde müzede incelemelerde bulundu. Bakan ile sıcak sohbetleri dikkati çeken Prens, Türkiye'yi sık sık ziyaret ettiğini, hatta bu yıl üçüncü defa geldiğini söyledi. 
     Japonya'da bu yılın ''Türk Yılı'' olduğunu hatırlatan Mikasa, kültürel faaliyetlerde kullanılmak üzere Türkiye'ye bağışta bulunduklarını ve bu bağışın nasıl değerlendirildiğini yerinde görmek üzere, bağışta bulunan kişilerle bir kez daha başkente geldiklerini anlattı. Mikasa, ayrıca gezi programlarında Kaman'da Japon bilim adamları tarafından yürütülen kazı yerinde de incelemelerin yer aldığını kaydetti. 
     
     ''SEÇKİN TOPLULUĞU AĞIRLIYORUZ'' 
     Bakan Mumcu da, Japon Prensi Mikasa'nın ziyaretinin kendisine onur verdiğini ifade ederek, iki ülke arasında, geleneksel dostluğun ötesinde özel bir bağın bulunduğunu söyledi. 
     Bu seçkin topluluğu başkentte ağırlamaktan mutluluk duyduğunu ifade eden Mumcu, Mikasa'nın Türkiye'ye özel bir ilgi beslediğini ve bunun sonucu olarak sık sık ziyaretler gerçekleştirdiğini kaydetti. Mumcu, ''Biliyorsunuz, imparator ailesinde çok büyük bir Türkiye sevgisi var. Bunu da her fırsatta ortaya koyuyorlar'' dedi. 
     Kaman'da Japon bilim adamlarının kazı yürüttüğünü hatırlatan Bakan Mumcu, hatta 17 yıldır Türkiye'de kazı yapan Japon Ortadoğu Kültür Merkezi Anadolu Arkeoloji Enstitüsü Müdürü Arkeolog Dr. Sachihiro Omura'yı, artık ''bir Türk gibi gördüklerini'' belirtti. 
     
     KAMAN'DA MÜZE KURULUYOR 
     Kaman'da 2005 yılı içinde Kalehöyük buluntularının sergileneceği çok büyük bir müze açılacağını ifade eden Mumcu, bu müzenin önümüzdeki günlerde temelinin atılarak inşaatının başlayacağını bildirdi. 
     Bu müzenin açılış süreci içinde İstanbul'da büyük bir Japon sergisi açmayı da Prens Mikasa'ya önerdiğini bildiren Mumcu, ''Bunun için, İstanbul'da sergi salonlarını hazır etmemiz gerekiyor. Orada iki projemiz var. Bir tanesi Feshane'nin büyük bir sergi salonunun müze haline getirilmesi, diğeri de Darphane binalarının müzeye kazandırılmasıdır. Böylece, 2005'te çok büyük bir Japon sergisi açmaya da karar verdik diyebilirim'' diye konuştu. 
     
</TEXT>
</DOC>
