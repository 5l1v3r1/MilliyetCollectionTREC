<DOC>
<DOCNO> 175106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/astro/index.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Heyecanlı dolunay 
</HEADLINE>
<TEXT>

   
   
   Bugün gerçekleşen dolunay yeni fikirler, kararlarımızda değişiklikler ve dikkat edilmezse ilişkilerde inatlaşmalar getirmekte. Akşam ısrardan kaçınmak ve uzlaşı aramak faydalı olabilir. Koç'lar yeni düşüncelere açıklar ve bu konuda pek çok kişiden de destek alabilirler. Bununla birlikte ortaklaşa alanda gerginlikler de var. Boğa'lar işleri zora sürebilirler. Olayları akışına bırakmak gerekiyor ama oldukça sıkı koşullar ortaya çıkmakta. İkizler yeni görüşler, onları oyalayacak uğraşlarla karşılaşabilirler. İyimserliğini göstermeli ve çok yönlü düşünebilmeliler. Yabancılarla ilgili konular da gündemde. Yengeç'ler parasal alanda dikkatli olmak zorundalar. Beklenmedik sıkışıklıklar gerginlik yaratabilir. Spekülasyondan kaçınmalılar. Harcamalara da dikkat. Aslan'lar dik kafalı olmak zorundalar. Ortaklaşa konular, evlilik ya da anlaşmalar açısından kritik bir gündeler. Şartları aşırı zorlamamalılar. Başak'lar detaylara önem vermeliler. Günlük işlerde aksama ya da kilitlenme söz konusu olabilir. Sağlıklarına da özen göstermeleri gerekiyor. 
   Terazi'ler abartıya kaçmadan hareket ederlerse iyi olacak. Aşk hayatında bolca hareket ve macera var. Her konuda riske girmek çekici gelecek. Akrep'ler önlemci olmalılar. Özellikle tamamlamaları gereken işler, ev ve güvenliklerine ait konular öne çıkmakta. Risklere girmemeliler. Yay'lar yakın çevre, eğitim ve hareketle ilgili alanlarda planlı olmak durumunda. Ortaya çıkan şartlar onları koşturmacaya sürükleyebilir. Bu yüzden dağınıklık olabilir. Oğlak'lar parasal alanda tutumlu ve her zamanki gibi sağduyulu olmak zorundalar. Gereksiz harcamalar yüzünden sıkıntı olabilir. Kova'nın dikkat çektiği bir gündeyiz. Duygusal konular öne çıkarken Kova şartları zorlayacak. Öncelikleri iyi belirlemek ve aşırı inatçı olmamak gerekiyor. Balık'lar da elde olmayan nedenlerden ötürü bazı zorluklar ve bekleme ile karşılaşabilirler. Büyük atılımlardan, önemli adımlardan uzak durmalılar. Yanlış anlamalar zarar getirebilir. 
   
   
   
</TEXT>
</DOC>
