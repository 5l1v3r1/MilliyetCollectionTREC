<DOC>
<DOCNO> 156078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/12/spor/bbas.html </URL>
<DATE> 2003/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerin Gazabı 83-66 
</HEADLINE>
<TEXT>

Ligde iki kez, Play-Off ilk maçında da bir defa yenildiği ezeli rakibi Galatasaray’ı açık farkla deviren Sarı-Lacivertliler, seride durumu 2-1 yaptı, umutlarını sürdürdü 
     Üçüncü maç perşembe 
     FENERBAHÇE, ligde iki kez yenildiği, Play-Off çeyrek final ilk maçında da uzatmada boyun eğdiği rakibini açık farkla devirerek seride durumu 2 -1 yaptı. Dickel’ın mükemmel organizasyonunda oyunu kontrolünde tutan Fenerbahçe, Davenport’un pota altındaki iyi performansı, Zaza ve Erdal’ın dış atışlardaki isabetiyle devre bitmeden farkı yirmi sayıya çıkardı. Üçüncü ve son çeyrekte de farkı koruma yoluna giden Sarı - Lacivertliler, maçın sonunu kolay getirirken, Galatasaray ise her hattıyla tel tel döküldü. Serinin üçüncü maçı perşembe günü saat 18.30’da Abdi İpekçi Salonu’nda oynanacak. 
     
     Daha iyi olacağız’ 
     FENERBAHÇE Coachu Murat Özgül, Galatasaray karşısında arzuladıkları oyunu sergileyerek haklı bir galibiyet aldıklarını söyledi. Özgül, "Bugün başta savunma olmak üzere tüm maç boyunca arzu ettiğimiz gibi oynadık. Tabii iyi savunma yapınca bizim oyun sistemimizde olan hızlı hücumlar da arka arkaya gelmeye başladı. Bu bizim arzu ettiğimiz bir düzen. Bu düzeni sürdürecek olursak bizim için çok daha iyi olacak. Yarı final için ümitliyiz" dedi. 
     
     Mücadele etmedik’ 
     GALATASARAY Coachu Erman Kunter, Fenerbahçe karşısında aldıkları farklı yenilgiyi direnç eksikliğine bağladı. Kunter, "Fenerbahçe bize göre çok iyi mücadele etti. Bence oyunun anahtarı, onların bize göre kazanmayı çok daha fazla istemesiydi. Bu tip maçlarda teknik detayları hesaba katmak mantıklı değil. Bütün iş, sahada mücadele etmek, kazanmayı istemek. Onlar kazanmayı bizden çok daha fazla istediler. Bundan sonra işimiz zor" diye konuştu. 
     

</TEXT>
</DOC>
