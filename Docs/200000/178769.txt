<DOC>
<DOCNO> 178769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sontur12.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal ve Yavuz Uzan hakkında gıyabi tutuklama kararı verildi... 
</HEADLINE>
<TEXT>

     Şişli Nöbetçi 2. Asliye Ceza Mahkemesi, İmar Bankası'nın eski yöneticileri Kemal Uzan ve Yavuz Uzan hakkında gıyabi tutuklama kararı verdi. Hakan Uzan ve Bahattin Uzan hakkındaki gıyabi tutuklama istemi ise nöbetçi mahkemece reddedildi. 
     
     9 KİŞİ TUTUKLANDI 

     Şişli Adliyesi'ne getirilen 19 kişi, Tasarruf Mevduatı Sigorta Fonu'na TMSF devredilen İmar Bankası'ndaki işlemlere ilişkin yürütülen soruşturma kapsamında, Cumhuriyet savcıları Mecit Ceylan ve Sait Kunt tarafından sorgulandı. 
     İfadeleri alınan İmar Bankası'nın eski Genel Müdürü Hilmi Başaran, yardımcısı Sadık Karagöz, eski Yönetim Kurulu üyeleri Birol Çilingir, Yaşar Avni Güral ve Gürol Demirkol, Erol Hürbaş, eski Mali Birim Müdürleri Çiğdem Karakoç ve Nuray Özel ile Yeşim Öztürk nöbetçi mahkemeye sevk edildi. 
     Şişli Nöbetçi 2. Asliye Ceza Mahkemesi tarafından tekrar sorgulanan Başaran, Karagöz, Çilingir, Güral, Demirkol, Hürbaş Karakoç, Özel ve Öztürk tutuklandı. 
     Tutuklanan bu kişilerin ''Bankalar Kanunu'na muhalefet'', ''zimmet'' ve ''nitelikli dolandırıcılık'' suçlamalarına ilişkin sorgulandıkları öğrenildi. 
     Şişli Adliyesi'nde bulunan diğer 10 kişinin ise serbest bırakıldığı bildirildi. 
     
     KEMAL UZAN HAKKINDA İKİ DOSYA 

     Bu arada, soruşturmayı yürüten savcıların talebini değerlendiren Şişli Nöbetçi 2. Asliye Ceza Mahkemesi, İmar Bankası'nın eski yöneticileri Kemal Uzan ve Yavuz Uzan hakkında, CMUK'un 104. maddesi gereğince gıyabi tutuklama kararı verdi. 
     Kemal Uzan hakkında, her iki savcının ayrı ayrı gıyabi tutuklama kararı verilmesini istediği, mahkemenin de bu istem doğrultusunda 2 ayrı dosyaya ilişkin gıyabi tutuklama kararı verdiği öğrenildi. 
     Soruşturmayı yürüten savcılardan Mecit Ceylan'ın, Hakan Uzan ve Bahattin Uzan hakkındaki gıyabi tutuklama istemi, Şişli Nöbetçi 2. Asliye Ceza Mahkemesi tarafından reddedildi. 
     
</TEXT>
</DOC>
