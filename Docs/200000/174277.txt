<DOC>
<DOCNO> 174277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sonspo19.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Roberto Chiacig Ataman'ın yanında kaldı... 
</HEADLINE>
<TEXT>

     İtalya Basketbol Birinci Ligi'nde, geçen sezon Erkekler Avrupa Ligi'nde Ergin Ataman yönetiminde üçüncülük elde eden Montepaschi Siena, milli forvet oyuncusu Roberto Chiacig ile yeniden anlaştı. 
     Kulüp yetkilileri, 29 yaşında ve 2.08 metre boyundaki forvet oyuncuyla 2 yıllık sözleşme imzalarken, ödenecek ücret hakkında bilgi verilmedi. Chicacig, geçen sezon Euroleague'de 22 maçta 10.3 sayı ve 5.4 ribaunt, İtalya Ligi'nde de 41 maçta 11.8 sayı, 8.1 ribaunt ve 3.6 asist ortalamalarıyla oynamıştı. 
     Bu arada Montepaschi Siena'nın skorer ABD'li oyuncusu Alphonso Ford'u alan Scavolini Pesaro, transfer atağını sürdürerek, Mabo Livorno'nun ABD'li forveti Rodney Elliott'u da kadrosuna dahil etti. 27 yaşında ve 2.04 metre boyundaki ABD'li oyuncu, geçen sezonu 16 sayı, 6 ribaunt ve 3 asist ortalamalarıyla tamamlamıştı. 
     Öte yandan Skipper Bologna da mali koşulları yerine getiremediği için bu sezon İtalya Ligi'ne alınmayan Virtus Bologna'nın Sloven forveti Matjaz Smodis'i renklerine bağladı. 2.05 metre boyundaki 24 yaşındaki milli oyuncu, geçen sezonu Euroleague'de 11 maçta 9.8 sayı ve 3.6 ribaunt, İtalya Ligi'nde de 19 maçta 13.1 sayı, 4.4 ribaunt ve 1.1 asist ortalamalarıyla geçirdi. 
     
</TEXT>
</DOC>
