<DOC>
<DOCNO> 171694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/dunya/dun02.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
El Sahaf'a suikast suçlaması 
</HEADLINE>
<TEXT>

   Irak eski enformasyon bakanı, 1985'te kaçak bir Irak ajanını İsveç'te öldürtmekle suçlanıyor 
      DIŞ HABERLER SERVİSİ 

   
   İsveç polisi, Irak eski enformasyon bakanı Muhammed Said El Sahaf'ın kaçak bir Irak ajanının 1985'te İsveç'te öldürülmesinde parmağı olduğuna dair istihbarat aldıklarını açıkladı. Polis şefi Bo Isaksson, AFP'ye yaptığı açıklamada adının açıklanmasını istemeyen bir gazetecinin kendilerine El Sahaf'ın bu konuda sorgulanması gerektiğini söylediğini belirtti. Isaksson bu konuyu araştıracaklarını söyledi. 
   1985'te meydana gelen olayda kaçak Irak ajanı Macid Hüseyin, ocak ayında kaybolmuş ve 54 parçaya ayrılarak iki bavulun içine konulan cesedi iki ay sonra bir kilisenin bahçesinde bulunmuştu. El Sahaf, Hüseyin'in öldürülmesinden kısa süre sonra İsveç büyükelçiliğine atanmıştı. 
   İsveç'te yayımlanan Svenska Dagbladet gazetesinin haberine göre İsveç'ten sığınma isteyen Hüseyin, Saddam'ın güvenlik cihazları ve Avrupa'daki ajanlarıyla ilgili her şeyi İsveçli yetkililere anlatmayı planlıyordu. Gazetedeki habere göre polis uzun süredir Irak yönetimi için çalışan üç kişiden şüpheleniyordu ancak Saddam Hüseyin rejimi süresince bu konuda ilerleme kaydedilememişti. 
   El Sahaf, Irak Savaşı boyunca yaptığı gerçeklerle çelişen açıklamalarıyla dünya çapında büyük bir üne kavuşmuş ve "Komik Ali" lakabını almıştı. 
   
   
</TEXT>
</DOC>
