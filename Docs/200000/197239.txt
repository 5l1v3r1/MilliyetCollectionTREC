<DOC>
<DOCNO> 197239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sondun10.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Kore "Rumsfeld, Hitler'den beter" 
</HEADLINE>
<TEXT>

     Kuzey Kore, Pyongyang yönetimini ''şeytani'' olarak nitelendiren ABD Savunma Bakanı Donald Rumsfeld için ''Hitler'den beter'' ifadesini kullandı. 
     Kuzey Kore resmi ajansı KCNA, Rumsfeld'in Güney Kore ziyaretinde yaptığı açıklamayla ilgili haberinde, ABD Savunma Bakanı'nın açıklamasının, nükleer krizin çözülmesi için yapılacak çok uluslu görüşmelere kuşkuyla bakmalarına yol açtığını duyurdu. 
     Haberde, ''Rumsfeld'in böyle tuhaflıklar yapması şaşırtıcı değil, çünkü cinayet konusunda Hitler'in izinden gidiyor. Ellerinde birçok kişinin kanı var'' denildi. KCNA, Rumsfeld için ''kasap'' ve ''faşist zorba'' nitelendirmesi de yaptı. 
     ABD Savunma Bakanı Donald Rumsfeld, Seul ziyaretinde, Kuzey Kore rejimini ''şeytani'' olarak nitelendirmiş ve bu ülkeyi, halkını açlıktan ölmeye bırakıp parasını silah satın almak için harcamakla suçlamıştı. 
     
</TEXT>
</DOC>
