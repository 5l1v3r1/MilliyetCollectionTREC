<DOC>
<DOCNO> 170438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/son/sontur09.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşkın gözü görüyor... 
</HEADLINE>
<TEXT>

     Samsunlu görme engelli gençle uzun süredir arkadaşlık yaptığı genç kız, mutlu bir beraberlik için aşklarını nikah masasına taşıdı. 
     Yaklaşık 2 yıl önce tanışan görme engelli Murat Düğdü 29 ile Yasemin Hasas 26 uzun arkadaşlık döneminin ardından evlenme kararı aldı. 
     Gerçekleştirilen düğünle dünya evine giren çiftin bu mutlu gününde gençlerin yakınları ile Düğdü'nün engelli arkadaşları, damadı yalnız bırakmadı. 
     Tanıştıkları günden bu yana Düğdü ile seviyeli bir ilişkilerinin olduğunu ve eşini çok sevdiği belirten Yasemin Hasas, duygularını şöyle anlattı 
     ''Murat'la tanıştığımız ilk gün uzunca sohbet ettik. Onun görmemesi beni hiç rahatsız etmedi. Daha sonra yine görüşmelerimiz oldu. Ardından artık birbirimize ısınmaya başladık. Arkadaşlığımız 2 yıl sürdü. Bu süre içinde birbirimize aşık olduk. Bana evlenme teklif edince, konuyu aileme açtım. En sonunda nikah masasına oturduk.'' Büyükşehir Belediyesi Engelli Hizmetler Danışma Bürosu'nda çalışan Murat Dügdü de eşine ilk tanıştıkları gün büyük bir ilgi duyduğunu ifade ederek, ''Kendisine aşık oldum ve evlenme teklif ettim. Daha sonra ailemi istetmeye gönderdim. Biraz problem yaşadık ama şimdi dünyanın en mutlu insanı benim'' diye konuştu. 
     
</TEXT>
</DOC>
