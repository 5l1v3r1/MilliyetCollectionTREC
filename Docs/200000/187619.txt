<DOC>
<DOCNO> 187619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sontur32.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye ile Yunanistan arasında karşılıklı ''tatbikat'' jesti 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül ile Yunanistan Dışişleri Bakanı Yorgo Papandreu, Türkiye ile Yunanistan'ın 2003 yılında Güneydoğu Akdeniz'deki askeri tatbikatları yapmayacaklarını açıkladılar. 
     Gül ile Papandreu, Akdeniz Forumu 10. Dışişleri Bakanları toplantısı çerçevesinde yaptıkları ikili görüşme sonrasında, bu yıl Barbaros, Toros, Nikiforos ve Toksodis askeri tatbikatlarının iptal edildiğini kaydettiler. 
     İki Dışişleri Bakanı, Atina'da gerçekleştirilecek Olimpiyatlara gölge düşmemesi için bu kararı aldıklarını belirtti. 
     Bu arada, Akdeniz Forumu 10. Dışişleri Bakanları toplantısı, Sheraton Oteli'nde açılış oturumu ile başladı. 
     Gül, Yunanistan Dışişleri Bakanı Yorgo Papandreu ile Akdeniz Forumu 10. Dışişleri Bakanları toplantısı çerçevesindeki görüşmesi sonrasında yaptığı açıklamada, iki ülkenin tatbikatlara ilişkin anlayış birliğine vardığını bildirdi. 
     Doğu Akdeniz'de her yıl, Türkiye'nin Barboros ve Toros Yunanistan'ın da Nikiforos ve Toksodis tatbikatlarına katıldığını hatırlatan Gül, 2001-2002 döneminde varılan anlayış çerçevesinde, Toksodis'le Barboros takbikatlarının icra edilmediğini söyledi. ''Bu yıl da karşılıklı olarak bu tatbikatlar yapılmayacak'' diyen Gül, bunu iki ülke ilişkilerindeki olumlu gelişmenin bir işareti olarak gördüklerini kaydetti. 
     Papandreu ile görüşmesinde Türkiye ile Yunanistan arasındaki pek çok konuyu gözden geçirdiklerini belirten Gül, 21 Ekim'de Atina'ya yapacağı ziyaretin önemli olduğunu bildirdi. Gül, Papandreu ile ziyarete ilişkin görüş alışverişinde bulunduklarını da kaydetti. 
     Gül, 2004 Olimpiyatları çerçevesinde iki ülke arasında sivil hava sahası alanında varılan anlaşmanın yanı sıra yeni bir işbirliğinin olup olmayacağının sorulması üzerine, Atina ziyareti sırasında Olimpiyat tesislerini gezeceğini belirterek, güvenlik dahil olmak üzere birçok alanda işbirliği yapılabileceğini bildirdi. Gül, Olimpiyat meşalesinin İstanbul'dan geçeceğini de anımsattı. 
     Papandreu da Burgazada'daki yangının acısını paylaştıklarını söyleyerek, iki ülke arasında derin ilişkiler bulunduğunu ve ilişkilerin olumlu bir seyirde olduğunu kaydetti. 
     Papandreu, iki ülkenin, Toksodis ve Barboros tatbikatlarının 2003 yılında iptali, Toros ile Nikiforos tatbikatlarına da katılmamak yönünde anlaşmaya vardıklarını bildirdi. 
     Olimpiyatlar çerçevesinde 2004 yılının önemli bir yıl olacağını söyleyen Papandreu, bu özel olayda Türkiye'nin de yer almasını istediklerini belirtti. 
     
</TEXT>
</DOC>
