<DOC>
<DOCNO> 170696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sondun10.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
SKY TV "AB tam üyeliği 2011 yılını bulur" 
</HEADLINE>
<TEXT>

     AB üyeliğine giden yoldaki Türkiye ile ilgili bir haber paketi hazırlayan İngiltere'nin ünlü SKY televizyonu, Doğu ve Batı kültürlerinin kaynaştığı Türkiye'nin AB'ye tam üyeliğinin 2011 yılında gerçekleşeceği tahmininde bulundu. 
     Türkiye'nin durumunun 2004 yılında yapılacak değerlendirmeyle netleşeceğini, 2005 yılında tam üyelik müzakerelerine başlanmasının beklendiğini kaydeden televizyon, ''Türkiye'nin tam üyeliğinin onaylanması ise 2011 yılını bulacaktır'' ifadesini kullandı. 
     SKY televizyonu, nüfus bilimcilerin, Türkiye'nin 2020 yılında AB'nin en çok nüfus barındıran ülkesi olabileceğine dair tahminlerine de yer verdi. 
     AB'nin halen dönem başkanlığını yapan İtalya'nın Türkiye'nin üyeliğine tam destek verdiğini hatırlatan İngiliz televizyonu, Türk halkının da bu üyeliği dört gözle beklemekte olduğunu kaydetti. 
     Televizyonun görüşüne başvurduğu emekli Büyükelçi Gündüz Aktan, Türkiye'nin üyeliğinin sadece Hıristiyan Avrupa'ya değil, Müslüman Ortadoğu'ya da çok şey katacağını söyledi. 
     SKY TV, haber paketi içinde İstanbul'un birbirinden güzel görüntüleriyle, kadınlarla erkeklerin yan yana masalarda nargile fokurdattığı görüntülere yer verdi. 
     
</TEXT>
</DOC>
