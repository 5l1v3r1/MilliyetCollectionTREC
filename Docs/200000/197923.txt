<DOC>
<DOCNO> 197923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/yasam/yas10.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram yorgunluğu üç can birden aldı 
</HEADLINE>
<TEXT>

   Sabaha kadar çalışan 3 berber, bayram gezmesine çıkmak istedi. Yolun kaygan olması ve yorgunluk berberlerin hayatına mal oldu 
      GAZİANTEP DHA 
   
   Nizip'ten şehir merkezine bayram gezmesine çıkan beş arkadaş otomobilleriyle dereye uçtu. Kazada üç kişi öldü, iki kişi de ağır yaralandı. 
   Erkek kuaförü Deniz Yıldırım, Ramazan Bayramı nedeniyle kalfaları Mehmet Özoğlu ve Mehmet Aslan ile önceki gece sabaha kadar çalıştı. Yıldırım ve kalfaları, bayram alışverişi yapmak ve gezmek amacıyla Gaziantep'e gitmeye karar verdi. Yıldırım, uykusuz ve yorgun halde otomobilinin direksiyonuna geçti. Özoğlu ve Aslan'la arkadaşları Durmuş Öztürkler ve Ahmet Taşyontan'ı da alan Yıldırım, yolun kaygan olması nedeniyle direksiyon hakimiyetini kaybetti. Kaza sonucu Yıldırım, Öztürkler ve Özoğlu öldü, Aslan ve Taşyontan da ağır yaralandı. 
   
   'Sis'le gelen facia 
   Samsun'un Bafra İlçesi'nde yoğun sis, faciaya yol açtı. Biyoloji Öğretmeni Erdoğan Çil'in kullandığı otomobil, Öğretmenler Günü'nün kutlandığı önceki gece, yoğun siste yoldan çıkarak Kızılırmak'a uçtu. Çil akıntıya kapılıp kaybolurken, arkadaşı Hüseyin Dursun can verdi, Yalçın Baylan ise araçtan dışarı atlayarak kurtuldu. 
   Öte yandan, Adana'da da yolcu treninin hemzemin geçitte çarptığı otomobilde bulunan Murat Ceye ve Adnan Pişgin öldü, Eşref Mamuk ve Abdülkadir Aksu ağır yaralandı. 
   Dün meydana gelen kazalarla birlikte toplam 62 kişi hayatını kaybetti. 
   
   
</TEXT>
</DOC>
