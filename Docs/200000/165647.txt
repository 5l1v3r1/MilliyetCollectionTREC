<DOC>
<DOCNO> 165647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sonspo27.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız basını Sonunda gerçek maç... 
</HEADLINE>
<TEXT>

     Fransız gazeteleri, 6. FIFA Konfederasyon Kupası yarı finalinde bu akşam Türkiye ile karşılaşacak milli takımlarını zor bir rakibin beklediğini yazdılar. 
     L'Equipe Gazetesi, ''Türkiye Sınavı'' başlığıyla manşetten verdiği haberde, ''Santini'nin talebelerinin zor bir denemeden geçeceğini'' belirtti. 
     Fransız gazetesi, teknik direktör Santini'nin bu maçta yıldız oyuncuları sahaya süreceğini hatırlattı ve Türkiye'nin gerçekten zorlu bir takım olduğu yorumunu yaptı. 
     Gazete, FIFA klasmanında Fransa'nın 814 puanla 2, Türkiye'nin ise 783 puanla 7. sırada yer aldığını belirtirken, okuyucularına iki takımla ilgili rakamsal bilgilerden örnekler verdi. 
     Aynı gazete, ''Türkiye'nin Güçlü Oyuncuları'' başlığıyla verdiği haberde de Bülent, Selçuk, Yıldıray ve Tuncay ile ilgili bilgileri okuyucularına aktardı. 
     Le Parisien gazetesi, ''Fransa'nın Hedefi Final'' başlığıyla birinci sayfadan verdiği haberde, güçlü bir takım olan Türkiye'nin yarı finalde kendisini destekleyecek çok sayıda Türk taraftara da güvendiğini yazdı. 
     ''Türk gibi güçlü'' atasözüne göndermede bulunan gazete, ''Fransa, bu akşam Türkiye'den güçlü olmak zorunda'', ''Milli takım, herkesi etkileyen Türkiye'yi elemek için elinden gelenin en iyisini yapması gerekli'', ''Fizik üstünlüğü maçın galip tarafını belirleyecek'' yorumlarını yaptı. 
     France-Soir gazetesi de ''Sonunda Gerçek Maç'' başlığıyla verdiği haberde, bu akşamki karşılaşmanın Fransa için gerçek bir sınav teşkil ettiğini yazdı. 
     Fransız gazetesi, Türk Milli Takımı için, ''Fizik gücü üstün ve saldırgan'' ifadelerini kullanırken, ''Ciddi bir takım olan Türkiye ile karşılaşacak Fransa'yı tuzak maçlardan birisi bekliyor'' yorumunda bulundu. 

     
</TEXT>
</DOC>
