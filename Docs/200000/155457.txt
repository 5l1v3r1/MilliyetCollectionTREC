<DOC>
<DOCNO> 155457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/ekonomi/aeko.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ile ilişkileriniz bizi etkilemez... 
</HEADLINE>
<TEXT>

IMF Birinci Başkan Yardımcısı Anne Krueger, Irak savaşı dolayısıyla Türkiye - ABD ilişkilerinde yaşanan gerginliğin, Türkiye - IMF ilişkilerini etkilemeyeceğini söyledi 
     EVRİM ERGİN 

     Uluslararası Para Fonu IMF Birinci Başkan Yardımcısı Anne Krueger, "Türkiye'nin Irak savaşı sırasında ABD ile yaşadığı gerginlik, bizim Türkiye ile ilişkilerimizi etkilemez. Hatta ilişkilerimiz daha da güçlenecek" dedi. 
     Forum İstanbul - Yüzyıl Konferansları ve Bankacılık Düzenleme Denetleme Kurulu BDDK toplantılarına katılmak üzere İstanbul'a gelen Krueger, gazetecilerle yaptığı bir görüşmede, IMF - Türkiye ilişkilerini değerlendirdi. Anne Krueger, şunları söyledi 
     "Türkiye - IMF ilişkileri, ABD - Türkiye ilişkileri bozulduğu için bozulmayacak. Biliyorsunuz ki ABD ile Batı Avrupa ülkeleri arasında da savaş nedeniyle bir gerilim bulunuyor. Ancak bu ülkelerle IMF arasındaki ekonomik işbirliği bir sorunla karşılaşmadan ilerliyor. Ayrıca bu politik hasarların önüne geçebilmek için daha da çok işbirliği gerekiyor. Türkiye ile ilişkilerimiz de güçlenecek." 
     
     'AKP programa inanıyor' 
     AKP hükümetinin IMF ile ilişkileri konusunda da olumlu mesajlar veren Krueger, "Bizim 180 üyemiz var. Hepsinde seçim oluyor, hükümetler değişiyor. Önemli olan ülkeyi yöneten parti liderliğinin programa inanmasıdır. Türkiye'deki tek parti hükümeti de gördüğümüz kadarıyla programın gerekliliğine inanıyor" diye konuştu. 
     IMF'nin programın sürdürülmesi konusunda daha çok faiz dışı fazla hedefi ile ilgilenmesine karşın, Dünya Bankası'nın tarımsal destekler konusunu öne çıkarması sonucu ortaya çıkan farklılıkta 'kritik bir tercih yapıldığını' belirten Krueger, "Onlar da bunu anladılar. Çünkü hükümet faiz dışı fazla hedefi konusunda taahhütte bulundu" dedi. 
     
     'Farkları yok' 
     IMF ile ilişkileri yürüten önceki Devlet Bakanı Kemal Derviş ile aynı görevi üstlenen Bakan Ali Babacan arasında farklılık olmadığını, her ikisinin de kendini programa adadığını belirten Krueger, Türkiye ekonomisinin 'en büyük handikapının' yüksek borç miktarı olduğunu söyledi. 
     Krueger, "Bu durum birkaç yıl daha sürer. Hükümet bir seçim yapmalı. Borcu çevirmek istiyorsa piyasalara güven vermeli" diye konuştu. Krueger, 'kadrolaşma'nın, IMF'yi rahatsız edip etmediği şeklindeki bir soruya da şu karşılığı verdi 
     "Yeni gelenler de profesyonel. Ancak bu yöntem uzun dönemde Türkiye'yi zor durumda bırakır. Her gelen hükümetle profesyoneller değiştirilmeseydi belki Türkiye daha iyi bir noktada olabilirdi." 
     Beşinci gözden geçirmenin 10 gün kadar sonra başlayacağını belirten Krueger, bu dönemin dördüncüden daha kısa zamanda biteceğini ifade etti. 
     
Yeni bir stand - by'a ihtiyaç yok      Yıl sonu enflasyon oranının hedeflenenden biraz yüksek çıkacağını öngördüklerini belirten Krueger, vergi affından gelecek paranın da faiz dışı fazla için kullanılması gerektiği uyarısı yaptı. 
     Türkiye'nin 2004'te başlayacak büyük geri ödemelerinde bir sıkıntı olması halinde, 'durumu gözden geçireceklerini' belirten Krueger'in Ankara temaslarında, üç yıllık yeni bir stand - by imk nı da konuşuldu. Krueger, konu ile ilgili sorular üzerine, "Eğer stand - by anlaşmasının bitmesine bir yıl ya da daha az zaman kalsaydı yeni bir anlaşmaya gerek olabilirdi, ama iki yıl uzun bir süre" dedi. 
     Krueger, yerel seçimler dolayısıyla hükümetin kamu harcamalarını artırması olasılığı konusunda da, 'Bütçede bunun için fazla bir alan yok" dedi. 
     
     Moghadam'dan Brekk'e taş 
     Bu arada IMF Heyeti'ne verilen yemekte, Türkiye Masası Şefliği görevini haziran ayında devralacak olan Rıza Moghadam ile Türkiye Temsilcisi Odd Per Brekk arasında küçük bir tatsızlık yaşandı. Moghadam'ın çok ince bir üslup kullanarak Brekk'e "Hükümetle iyi ilişkiler kurulmasında yeterince başarılı olamadın" dediği öğrenildi. Brekk'in ise bu sözü geçiştirdiği ifade edildi. n SEÇKİN ÜREY Ankara 
     
Batıklar, 40 milyar dolar maliyet çıkardı      IMF Birinci Başkan Yardımcısı Anne Krueger, riskli yönetilen ve denetlenmeyen bankalar dolayısıyla Türkiye'nin 40 milyar dolarlık bir maliyet ile karşılaştığını söyledi. Bankacılık Düzenleme ve Denetleme Kurumu'nun BDDK toplantısında konuşan Krueger, şöyle dedi 
     "Bilançoları uyumsuzdu. Varlıklarında artış görülmedi. Faiz oranları birdenbire fırladı. TL değer kaybetti, ekonomik faaliyetler küçüldü. Ancak bütün bunların kökeninde yatan şey bankaların çok fazla riske girmesi, kötü yönetilmesi ve iyi denetlenemeyişi idi. Gerekli denetleme, önceden yerleştirilseydi, bu maliyetler ile karşılaşılmayacaktı. Yaklaşık 40 milyar dolar zarar edildiği düşünülüyor. Bunu kaybedilmiş bir yatırım olarak görecek olursak Türkiye'nin bundan ne kadar zarar ettiğini anlarız." 
     Bankacılık sisteminin bu başarılarının BBDK ve başkanı sayesinde gerçekleştiğini kaydeden Krueger, faiz oranlarının normalleştiğini, fona devredilen 20 bankanın tasviye veya birleşme aracılığıyla çözüme kavuşturulduğunu ve kısa sürede yüzden fazla yeni düzenleme getirildiğini söyledi. 
     
BDDK'nın kuruluşu Türkiye'nin başarısı      IIMF İcra Direktörü Willy Kiekens, "Türkiye'nin gerçekleştirdiği en önemli dönüşüm BBDK'yı kurmuş olması. Ben hükümete BBDK'ya her alanda yardımcı olması için çağrıda bulunuyorum" dedi. 
     "Forum İstanbul - Yüzyıl Konferansları'nda konuşan Kiekens, programın Türkiye'nin ihtiyacı olan kuvvetli kurumların oluşturulmasını sağlayacağını söyledi. 
     Kiekens, "2000 - 2001 krizleri bankacılık sisteminin kırılganlığından ortaya çıktı diye düşünülüyor. Daha derin nedenleri de vardı. Hükümet tercih ettiği ekonomik grupların çıkarlarını korumaya çalışıyordu. Türkiye son 2 - 3 yıldır devletin ekonomik rolünü değiştirmeye çalışıyor. Çok şey başarıldı. Ancak işimiz henüz bitmiş değil" dedi. 
     
     Performanstan memnun 
     IMF'nin, Merkez Bankası'nın performansından çok memnun olduğunu, dile getiren Kiekens, şöyle konuştu 
     "Türkiye'nin gerçekleştirdiği en önemli dönüşüm BBDK'yı kurmuş olması. Ben hükümete BBDK'ya her alanda yardımcı olması için çağrıda bulunuyorum. Çünkü, Türkiye'de vergi veren vatandaşların parasını koruyor." 
     Kiekens, Merkez Bankası ve BBDK'nın kazandıkları iyi ünü pekiştirmelerini istedi. 
     
Hükümete tahsilat için yeni öneriler sunacağız      BDDK Başkanı Engin Akçakoca, fon bankalarındaki tahsilatı hızlandırabilmek için hazırladıkları önerileri yakında hükümete vereceklerini söyledi. 
     BDDK toplantısında gazetecilerin sorularını yanıtlayan Akçakoca, "İcra İflas Kanunu'ndaki düzenlemeler Meclis'te. Bu düzenleme ile süratli ve alacak değer kaybetmeden tahsil imk nına kavuşulacak. Bizim kendi açımızdan tahsilatı hızlandırıcı önerilerimiz var. Yakında hükümete intikal ettireceğiz" dedi. 
     
     'Borçları şişiyor' 
     BDDK Başkan Yardımcısı Teoman Kerman da "Biz ne kadar tahsilat yaparsak yapalım, faiz işletilmesi nedeniyle rakam sürekli şişiyor. Borç 22.4 milyar dolara yükseldi. 17 milyar doları baz alıp bir performans kriteri oluşturalım" diye konuştu. 
     Kamuoyunun BDDK'dan mali polis rolünü oynamasını beklediğini ifade eden TMSF Başkan Yardımcısı Binnur Berberoğlu da "Tahsilatta yaşadığımız sorunlar İcra İflas Yasası'ndan kaynaklanmıyor. Tahsilat için borçlunun mal varlığının borcu ödeyebilecek durumda olması lazım" diye konuştu. 
     

</TEXT>
</DOC>
