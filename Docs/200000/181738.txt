<DOC>
<DOCNO> 181738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sonspo28.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli taraftarlar Caferağa'yı istiyor... 
</HEADLINE>
<TEXT>

     Fenerbahçeli taraftarlar, basketbol takımlarının gelecek sezon maçlarını Haldun Alagaş yerine Kadıköy Caferağa Spor Salonu'nda yapılmasını istiyor. 
     Fenerbahçeli taraftarların internet sitesi ''antu.com''da, yönetime faks çekerek bu beklentilerini ileten taraftarların haklılığına dikkat çekilerek, basketbol maçlarının eskiden olduğu gibi Kadıköy Caferağa Spor Salonu'nda yapılmasının sağlanması için yönetim kurulunun harekete geçmesi istendi. 
     Haldun Alagaş Spor Salonu'nun, ulaşım zorluğu, tribün yapısı ve bozuk zeminiyle taraftarların ve sporcuların sempatisini kazanamadığı ifade edilen açıklamada, ''Bu salonda ne gerekli sayıda seyirciye, ne de oyuncularımızda yeterli performansa ulaşmamız, bu sezon da olası gözükmemektedir. İnançlı, genç ve yetenekli oyunculardan kurulu kadromuz Haldun Alagaş'ta yalnızlığa mahkum edilmemeli, Kadıköy Caferağa Spor Salonu'nda, bayan takımımızın maçlarıyla art arda, her maç ortalama 1500-2 bin seyirciye oynamaları sağlanmalı'' denildi. 
     
</TEXT>
</DOC>
