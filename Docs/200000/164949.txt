<DOC>
<DOCNO> 164949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/soneko32.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜTSAB, TEKEL'E talip oldu... 
</HEADLINE>
<TEXT>

     Tekel Ürünleri Toptan Satıcıları Birliği Ticaret A.Ş TÜTSAB , TEKEL'in özelleştirme aşamasında bulunan sigara ve alkollü içki birimlerine talip oldu. 
     Toplam 991 tekel ürünleri toptan satıcısının kurduğu TÜTSAB'ın başkanı ve çalışanları, bugün Özelleştirme İdaresi Başkanlığı'na ÖİB giderek, TEKEL'in özelleştirilmesi kapsamında açılan ihaleye başvuruda bulundu. 
     TÜTSAB Yönetim Kurulu Başkanı Mehmet Ali Susam, başvuru sonrasında yaptığı basın açıklamasında, TÜTSAB'ın TEKEL'in özelleştirme aşamasında aktif olarak yer almanın kararlılığı içinde olduğunu söyledi. 
     Birlik olarak bir toplantı yaptıklarını ve TEKEL'in özelleştirilmesinde Tekel toptan satıcıları olarak yer alma konusunda karar aldıklarını belirten Susam, bu çerçevede, ihale için başvuruda bulunduklarını ve alkollü içecekler ile sigara birimlerinin ihalesi için gerekli teminatları yatırdıklarını bildirdi. 
     İhalenin şartnamesini yarın alacaklarını ifade eden Susam, ''TEKEL'in özelleştirilmesinde hazır olduğumuzu, Özelleştirme İdaresi Başkanlığı'na aktardık'' dedi. 
     ÖİB Grup Başkanı Ayhan Sarısu da, TÜTSAB'ın başvurusunun yarın itibariyle işleme konulacağını söyledi. 
     
</TEXT>
</DOC>
