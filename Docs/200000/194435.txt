<DOC>
<DOCNO> 194435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/son/sontur09.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
''Sosyete hırsızı'' yakalandı... 
</HEADLINE>
<TEXT>

     Bolu Emniyet Müdürlüğü Asayiş Şube ekipleri, 13 ilde çok sayıda tanınmış kişinin kredi kartı ile paralarını çalan bir kişiyi yakaladı. 
     Sanığın soyduğunu iddia ettiği kişiler arasında, eski TBMM Başkanvekili Kamer Genç, 1 emekli korgeneral, 1 savcı ile çok sayıda bürokrat ve işadamı da bulunuyor. 
     İzzet Baysal Caddesi'ndeki bir kuyumcuya gelen Kubilay K. 33 , T.B adına kayıtlı kredi kartı ve aynı şahsa ait nüfus cüzdanı ile alışveriş yapmak istedi. Kuyumcunun nüfus cüzdanından şüphelenmesi üzerine, Kubilay K. Bolu Emniyet Müdürlüğü Asayiş Şube ekiplerince kuyumcuda yakalandı. 
     Bolu Emniyet Müdürlüğü ekipleri, Kubilay K.'nın sabıka sorgulamasında, ''13 ayrı ilde hırsızlık, İstanbul ve Muğla'da uyuşturucu bulundurmak ve satmak, Aydın'da dolandırıcılık'' suçlarından cezaevinde kalıp tahliye olduğunu tespit ettiler. 
     Kubilay K, sorgulamasında, bugüne kadar 13 ilde lüks otellerdeki saunalara günü birlik müşteri olarak gittiğini belirterek, ''Saunaya girdiğimizde gözümüze kestirdiğimiz müşterinin oda numarasını, saunaya giren şahsın kolunda taşıdığı anahtar numarasından tespit ediyor ve saunada yüzerken, şu anda askerde olan arkadaşım A.M ile şahsın odasına girerek kredi kartı, para, nüfus cüzdanı gibi değerli eşyalarını alıyorduk'' dedi. 
     
     ''30'UN ÜZERİNDE ÜNLÜYÜ SAUNADAYKEN SOYDUK'' 

     Polislerin ''sosyete hırsızı'' adını verdiği Kubilay K.'nın bugüne kadar aralarında eski milletvekili Kamer Genç, emekli bir korgeneral, bir savcı, askeri personel ve 30'un üzerinde bürokrat ve işadamını aynı yöntemle saunadayken soyduğunu iddia ederek, ''Eski Milletvekili Kamer Genç'i bundan 3-4 ay önce Ankara Park Residence otelde soyarak 700 milyon lirasını aldım'' dediği öğrenildi. 
     Antalya, Bolu, Diyarbakır, Muğla ve Gaziantep'teki 5 yıldızlı otellerin saunasında da 40'a yakın kişiyi soyduğunu belirten Kubilay K, ''Özellikle bu illere gidiyordum. Bu illere tanınmış ve zengin çok sayıda insan tatil için geliyordu'' dedi. 
     
     NÜFUS CÜZDANI TAŞIMIYOR 

     Bolu Emniyet Müdürlüğü yetkileri, Kubilay K'nın nüfus cüzdanı taşımadığını belirterek, şunları kaydetti 
     ''Şahıs yakalandığında üzerinde Abant'ta bir müşteriden çaldığı nüfus cüzdanına ait bilgiler çıktı. Şahıs nüfus cüzdanı taşımıyor. Yanında taşıdığı boş nüfus cüzdanına kredi kartını çaldığı kişilerin bilgilerini yazarak kullanıyor. Şahsın gerçek kimliğini yapılan parmak izi incelemesi ortaya çıkardı. Şahsın başka illerde belli olan suçlar dışında suça karışıp karışmadığının tespiti için 81 ilin emniyet müdürlüklerine faks çekildi. Ayrıca, olaya karışan 1 kişi hakkında da arama kararı çıkartıldı. Sanıkla birlikte çaldığı çok sayıda kredi kartı da ele geçirildi''dediler. 
     Abant'taki 5 yıldızlı bir otelde tatil yaparken Kubilay K. tarafından parası çalınan Fadimeana Ülgen, 3.5 yaşındaki kızı Aylin ile Bolu Emniyet Müdürlüğü Asayiş Şubesi'ne gelerek ifade verdi. 
     Asayiş Şube Müdürlüğü çıkışında olayı anlatan Ülgen, doktorunun tavsiyesi ile Abant'a 2 günlük tatile geldiğini belirterek, ''Olay günü kızımla saunaya gittik. Odaya çıkmak için otelin verdiği oda kartını soyunma odasına bulamadım. Resepsiyona söyledi. Kartımı yenilediler. Bu olaydan 1.5 saat sonra arayıp çalınan birşeyiniz var mı deyince, çantamdaki paranın alındığını fark ettim. Yaşadıklarımdan dolayı otele dava açacağım'' dedi. 

     
</TEXT>
</DOC>
