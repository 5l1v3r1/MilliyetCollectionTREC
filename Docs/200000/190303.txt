<DOC>
<DOCNO> 190303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/siyaset/siy06.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdilik dört aday 
</HEADLINE>
<TEXT>

   Yarınki CHP kurultayında Baykal'ın blok liste dayatması ve tüzük değişikliğiyle adaylığı zorlaştırması tepki çekti 
      EZELHAN ÜSTÜNKAYA 

   
   CHP 30. Olağan Kurultayı yarın Atatürk Spor Salonu'nda yapılacak. Kurultay'da CHP lideri Deniz Baykal'a karşı, ressam Bedri Baykam, eski İstanbul İl Başkanı Cemal Özdemir ve Erol Tuncer aday oldu. Muhalif adayların bir isim lehine çekilebileceği de ifade ediliyor. 
   Baykal'ın sol parti geleneğiyle uyuşmayan blok liste ve genel başkanlığa adaylığı zorlaştırıcı yönde değişiklik önerilerinin kurultayda tartışma yaratması bekleniyor. 72 olan PM sayısını 80'e çıkarma önerisinde bulunacak olan Baykal, tüzük değişiklikleri konusunda genel merkezde yapılan toplantılarda delege ve yöneticileri, "Çarşaf listede de anahtar liste çıkıyor. Anahtar liste çarşaf listenin ırzına geçiyor. Blok liste toparlayıcı. Kurultay şov yeri değil" sözleriyle ikna etmeye çalışıyor. 
   Kurultayda bir çekişme de, ikinci gün PM seçiminde yaşanacak. Derviş'in, "takımım" dediği isimlerin listeye girmemesi durumunda yönetimde görev almayacağı ifade ediliyor. 
   
   Sav - Erdem gerginliği 
   3 Kasım öncesi başlayan ve kurultay sürecinde iyice gün yüzüne çıkan CHP Genel Sekreteri Önder Sav ile CHP Genel Başkan Yardımcısı Eşref Erdem arasındaki gerginliğin de PM seçimine yansıması bekleniyor. Sav'a cephe alan Erdem ve Genel Sekreter Yardımcısı Mehmet Sevigen'in genel sekreterlik için yarışacağı tahmin ediliyor. Baykal'ın ikna turlarına rağmen tüzük değişikliklerinin kabul edilip edilmemesinde, örgüt üzerinde h kim olan Sav önemli rol oynayacak. Blok listenin kurultaydan geçmesi durumunda da PM üyeleri Erol Tuncer, Adnan Keskin, Aykut Oray ve Haluk Özdalga tasfiye edilecek. 
   
   
   
   
   
   
   
</TEXT>
</DOC>
