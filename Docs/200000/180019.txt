<DOC>
<DOCNO> 180019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/soneko17.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulaştırma Bakanı Türk Telekom'un özelleştirme takvimi Ekim'de 
</HEADLINE>
<TEXT>

     Ulaştırma Bakanı Binali Yıldırım, serbestleştirme hatırına servetleşme yapmayı düşünmenin doğru bir yaklaşım olmadığını belirterek, ''bu konuda siyasi irade olarak popülist davranmayacağız ve şirin görünme adına yanlış olduğunu düşündüğümüz adımları atmayacağız'' dedi. Bakan Yıldırım, Türk Telekom'un özelleştirilmesi ile ilgili takvimin Ekim ayı sonunda açıklanacağını söyledi. 
     Bilim Zirvesi kapsamında düzenlenen ''Telekom Forumu''nda konuşan Yıldırım, telekom sektörünün serbestleştirilmesi ve Türk Telekom'un özelleştirilmesinin birbiriyle yakından alakalı olaylar olduğunu ifade ederek, ancak bunların iki farklı olgu olarak göz önünde bulundurulması gerektiğini söyledi. 
     Serbestleşme ve özelleştirmenin sıralaması ile zamanlamasının dünyadaki örneklere bakıldığında çok farklı şekilde gerçekleştirildiğini ifade eden Yıldırım, ''Türk Telekom'un özelleştirilmesi sektörün serbestleştirilmesi için bir ön şart olmamakla birlikte, serbestleşmeyle artan rekabet ortamında Türk Telekom'un esnek, dinamik bir yapıda daha iyi rekabet etmesi mümkün olacaktır'' dedi. 
     Yıldırım, 2004 yılına aylar kala sağlıklı, başarılı bir özelleştirme ve serbestleştirmenin tam olarak gerçekleşmesi için bakanlık olarak net bir reform hedefi çerçevesinde hareket edilmesi gerektiğine inandıklarını belirterek, şunları kaydetti 
     ''Burada öncelikle kanun yapıcı ve politika uygulayıcı durumda olan kurumların ortak hedeflerinin belirlenmesi ve sektör tarafından bunun net alnaşılması gerekmektedir. Bu hedef, müşteri paylaşımı ve sektör verimliliğinin ön planda tutulduğu bir hedef olmalıdır. Şu anda Türkiye'nin ve sektörün içinde bulunduğu koşullar dikkate alınarak ülkemize uygun bir reform yolu çizilmektedir. Bu yolun ne olduğu, neye benzemesi gerektiği hakkında elimizde çok net ve sınırlı sayıda opsiyonlar bulunmaktadır. Serbestleşmenin gerçekleşmesiyle örtüşen bir özelleştirme takvimi ve bu iki konu bir arada ilerlerken, Türk Telekom da rekabet kaabiliyetini ve verimliliğini artıracak. Bu sayede sektördeki acil ve yoğun rekabet tüketici lehine gerçekleşecektir.'' 
     
     ''POPÜLİST DAVRANMAYACAĞIZ'' 
     Bakan Binali Yıldırım, amacı doğru tespit edilmeden yapılacak bir serbestleşmenin, yerleşik operatörlere değil, başta piyasaya yeni girenlere zarar vereceğine dikkat çekerek, şöyle devam etti 
     ''Bu nedenle serbestleştirme hatırına servetleşme yapmayı düşünmek doğru bir yaklaşım değildir. Bu konuda siyasi irade olarak popülist davranmayacağız ve şirin görünme adına yanlış olduğunu düşündüğümüz adımları atmayacağız. Bu bağlamda serbestleşmeden bir beklentimiz de lisans rejiminin niteliği ve bu rejim sonucunda piyasaya yeni girecek oyunculardan beklentilerin doğru tespit edilmesi ve sektöre uzun vadeli bakış açısıyla verimli olabilecek oyuncuların girmesini sağlamaktır.'' Türk Telekom'un verimli ve kararlı bir işletme olarak sektördeki lokomotif görevini en iyi uygulamasını kolaylaştırmak için özelleştirmenin en kısa zamanda ve uygun şekilde gerçekleşmesinin hedeflendiğini vurgulayan Yıldırım, ''Türk Telekom'un özelleştirilmesinin şekli ve bunun takvimi Ekim ayı sonunda kamuoyuna duyurulacak'' dedi. 
     Yıldırım, ''e-dönüşüm'' ve ''e-ticaret''in Türkiye açısından kaçınılmaz bir süreç olduğunu vurgulayarak, gelişmiş ülkelerde insanların yüzde 60'ından fazlasının işlerini kişisel bilgisayarla yaptığını, Türkiye'de ise bu oranın yüzde 5'in altında olduğunu sözlerine ekledi. 
     Telekomünikasyon Kurumu Başkanı Ömer Arasıl da konuşmasında, bilgi üretebilen bir topluma dönüşmek gerektiğini söyledi. 
     Arasıl, dünyada 649 milyon internet kullanıcısı bulunduğunu ve bu rakama her gün 150 bin kişinin eklendiğini, 2005 yılında da 1 milyardan fazla insanın internet erişimine sahip olacağını bildirdi. 
     
</TEXT>
</DOC>
