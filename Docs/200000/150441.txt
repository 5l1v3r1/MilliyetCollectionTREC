<DOC>
<DOCNO> 150441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sondun41.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri, Irak'ta New York polisinden yararlanmak istiyor 
</HEADLINE>
<TEXT>

     ABD Dışişleri Bakanlığı, Irak'ta kanun ve düzenin sağlanmasıyla yeni polis teşkilatının kurulması için New York polisinin deneyiminden faydalanmayı planlıyor. 
     New York polis yetkilileri, Amerikan yönetiminin, Irak'ta kurulacak Amerikan modeli polis teşkilatı, adliye ve cezaevi sisteminin oluşturulmasına yardım etmeleri için gelecek ay 1150 kadar polis, adli ve kriminal uzman ile cezaevi görevlisi istihdam etmeyi planladığını belirttiler. 
     Irak'ta görevlendirilecek polis memurları için ülke çapında araştırma yapıldığını, ancak yetkililerinin, deneyimlerinden ötürü özellikle New York polisiyle ilgilendiklerini belirten polis kaynakları, Irak'ta görev alacak güvenlik güçlerine yıllık vergi hariç 80 bin dolar civarında maaş verilmesinin düşünüldüğünü kaydettiler. 
     ABD Dışişleri Bakanlığı yetkilileri de, Adalet Bakanlığı'ndan 26 kişilik bir ekibin yakında Irak'a giderek, emekli Korgeneral Jay Garner'ın yönetimindeki Yeniden İmar ve İnsani Yardım Ofisi'ne katılacağını, heyetin ülkede polis ve adli teşkilatın kurulması için ne kadar polis, danışman ve eğitimciye gereksinim olduğunu belirleyeceğini açıkladılar. 
     Irak'ta görev almak isteyen polis ve diğer kanun koruyucuların Amerikan vatandaşı ve 10 yıllık deneyimli olmaları, ayrıca İngilizce bilmeleri, sürücü ehliyeti ve geçerli ABD pasaportuna sahip olmaları gerektiği belirtildi. 
     





</TEXT>
</DOC>
