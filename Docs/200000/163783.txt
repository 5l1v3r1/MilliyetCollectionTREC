<DOC>
<DOCNO> 163783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/dunya/dun01.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'ye Irak paketi 
</HEADLINE>
<TEXT>

Dışişleri Müsteşarı Büyükelçi Ziyal, sağlıktan telekomünikasyona birçok alanda katkı ve İstikrar Gücü'ne katılım öneren bir paketi ABD'ye sundu 
     YASEMİN ÇONGAR Washington 

     Ankara, Irak Savaşı ardından tereddütlü bir dönem geçiren Türk - Amerikan ilişkilerini düzeltebilmek amacıyla dikkatini yine Irak'a çevirdi ve bu ülkenin yeniden yapılandırılmasına Türkiye'nin yapabileceği katkıları içeren bir paketi, Washington'a sundu. Sağlıktan ulaştırmaya birçok alanda Türkiye'den Irak'a hizmet götürülmesini öneren paket, Dışişleri Bakanlığı Müsteşarı Büyükelçi Uğur Ziyal tarafından önceki gün ABD Dışişleri'ne iletildi. 
     Milliyet'in Türk ve Amerikan diplomatik kaynaklarından edindiği bilgiye göre, söz konusu paket, İncirlik Üssü'nün, Irak'ın yeniden yapılandırılmasına lojistik destek amaçlı bir ikmal üssü olarak kullanımının sürdürülmesini de içeriyor. Pakette ayrıca, Türkiye'nin Irak'a insani yardım malzemesi sağlaması, sağlık görevlisi ve malzemesi göndermesi, Irak'ın telekomünikasyon sisteminin Türk şirketlerince yenilenmesi, yeni bir bankacılık sisteminin kurulması ve Bağdat'taki Yeniden Yapılandırma ve İnsani Yardım Ofisi'nde sürekli olarak bir Türk görevlinin bulundurulması önerileri var. 
     Büyükelçi Ziyal, ABD Dışişleri yetkililerine doğrudan aktarmadığı ve pakette yer almayan bir girişimi de Washington'da açıkladı ve ABD'den Türkiye'ye gelecek 8.5 milyar dolarlık kredinin bir bölümünün, Irak'ın yeniden yapılandırılmasında harcanabileceğini bildirdi. 
     
     Asker önerisine cevap yok 
     Ankara'nın Irak paketinde, oluşturulan Uluslararası İstikrar Gücü'ne Türkiye'nin asker vermesi önerisi de yer aldı. Ancak ABD Dışişleri'ndeki görüşmede, Ziyal ve beraberindekiler bu öneriden ziyade, Irak'ın yeniden yapılandırılmasının iktisadi boyutu üzerinde durdular. 
     Toplantıya katılan bir ABD'li yetkili Milliyet'e, "İstikrar Gücü'ne Türkiye'nin davet edilip edilmeyeceği konusunda henüz bir karar alınmadığını" söyledi. Aynı yetkili, Ankara'nın Irak paketini nasıl karşıladıkları sorusunu ise, "Bunlara, Türkiye ile Irak arasındaki iktisadi ilişkileri geliştirebilecek yapıcı öneriler olarak bakıyoruz. Hangi önerinin hayata geçeceğini, her an değişen ihtiyaçlar belirleyecek" diye yanıtladı. 
     

</TEXT>
</DOC>
