<DOC>
<DOCNO> 185015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/dunya/adun.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, Putin ile 'uyumlu ikili' şovu yaptı 
</HEADLINE>
<TEXT>
   Aman medya duymasın 
   Yalnızlık çemberini kırmaya çalışan Bush, Rus lideri Vladimir Putin ile buluştuğu Camp David zirvesinde iki ülke arasındaki görüş ayrılıklarını medya önünde konuşmamaya özen gösterdi 
      DIŞ HABERLER SERVİSİ 

   
   Irak'taki yükünü azaltmak için uluslararası topluluktan yardım bekleyen ve bunun için de Birleşmiş Milletler'e BM daha fazla söz hakkı tanımaya sıcak bakan ABD Başkanı George W. Bush, bu ruh haliyle buluştuğu Rusya lideri Vladimir Putin'le medya karşısında "uyumlu ikili" şovu yaptı. 
   İran'ın nükleer programı, Irak'taki durum, Çeçenistan gibi derin görüş ayrılıkları içeren sorunları medya önünde tartışma konusu yapmamaya özen gösteren iki lider, tam tersine çok yakın iki dost profili çizdi. 
   
   Sorunlar ve iltifatlar 
   Önceki gün Camp David'de başlayan iki günlük görüşmenin ardından dün ortak bir basın toplantısı düzenleyen Bush ve Putin, sorunlarla ilgili görüş ayrılıklarının derinliklerine inmemeye özen gösterdi. 
   "Bazı ülkeler, Irak'a asker gönderilmesine izin verecek bir BM kararı olmaması dolayısıyla çekingen davranıyorlar. Ben bu kaygıyı anlayışla karşılıyorum" diyen Bush, bu amaçla tatmin edici bir BM Güvenlik Konseyi kararı çıkması için çaba gösterdiklerini söyledi. Putin ise, Rusya'nın Irak'a katkısının 'derece ve düzeyinin', yeni BM kararında mevcut olacak kriterlere göre belirleneceğini bildirdi. 
   Bush yine de, "Irak Savaşı'yla ilgili aramızdaki görüş ayrılıklarına karşın, iki ülkenin güçlü ilişkilerini teyit ettiklerini" belirtti ve "Dün önceki gece ve bugün dün içerisinde bulunduğumuz diyalog muhteşemdi" dedi. 
   İran ve Kuzey Kore'nin nükleer silahlanma programları ile ilgili Bush, "Putin'le, İran'ın nükleer silaha sahip olmaması gerektiği görüşünü paylaşıyoruz" diye konuştu. Bush, iki ülkenin ayrıca, bu ülkenin İran bu yönde olabilecek arzularından vazgeçirilmesi gerektiği görüşünü paylaştıklarını kaydetti. Putin ise, Kuzey Kore'ye arka çıktı ve "Sorunun giderilmesi için Kuzey Kore'ye daha geniş güvenlik garantileri verilmeli" şeklinde konuştu. Bilindiği gibi Kuzey Kore, dış saldırıya karşı güvenliğini garanti altına almak amacıyla nükleer silah programı geliştirdiğini savunuyor. 
   Ortadoğu sorunuyla ilgili Putin, "Yol Haritası"nı uygulamaktan başka bir alternaif bulunmadığı konusunda Bush'la hemfikir olduklarını bildirdi. 
   Basın toplantısında Bush, Çeçenistan sorunuyla ilgili barşıçı çözüm isterken, Rusya lideri, bu cumhuriyette yürütülen operasyonların "terörizme karşı savaşın bir parçası olduğunu" söyledi. 
   Tartışmaya girmekten kaçınan Bush, Putin ile çok iyi bir diyalog halinde olduklarını savundu ve "Onu seviyorum. Çok iyi bir dost" dedi. 
   
   
   
</TEXT>
</DOC>
