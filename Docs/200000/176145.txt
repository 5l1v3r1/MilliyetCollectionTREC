<DOC>
<DOCNO> 176145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sonspo06.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de durmak yok.. 
</HEADLINE>
<TEXT>

     Birinci Süper Futbol Ligi'nde 2003-2004 sezonunun ilk galibiyetini Trabzonspor'u 1-0 yenerek alan Fenerbahçe, Elazığspor maçının hazırlıklarına ara vermeden başladı. 
     Trabzonspor maçının ardından dün gece geç saatlerde özel uçakla İstanbul'a dönen ve Samandıra Tesisleri'nde geceyi geçiren futbolcular, sabah hafif bir antrenman yaptılar. 
     Teknik Direktör Christoph Daum, dün akşamki ilk 11'de forma giyen futbolcularına dinlenme amaçlı koşu yaptırırken, diğer oyuncular dar alanda çift kale maç oynadılar. 
     Alman çalıştırıcı, yedek futbolculara temposu yüksek bir çalışma yaptırırken, havanın sıcak olması nedeniyle oyunu sık sık durdurup, bunalan futbolcularını dinlendirdi. 
     İstanbulspor yenilgisinin ardından zorlu Trabzonspor deplasmanında sezonun ilk galibiyetiyle tanışan sarı-lacivertlerin, antrenmanda neşeli oldukları gözlendi. 
     Ülkesinin milli takımına giden Hollandalı Van Hooijdonk ve soğuk algınlığı rahatsızlığı geçiren Fatih'in yer almadığı antrenmanda, tedavileri süren kaleci Volkan ve Ali Güneş bireysel futbolcu antrenörü Dr. Gunnar Gerisch yönetiminde takımdan ayrı çalıştı. 
     Yarını izin yaparak geçirecek sarı-lacivertliler, Elazığspor maçının hazırlıklarını, milli takımlara gidecek oyuncularından yoksun olarak 18 Ağustos Pazartesi günü basına açık yapacakları idmanla sürdürecek. 
     
</TEXT>
</DOC>
