<DOC>
<DOCNO> 187045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/soneko29.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
2004'te öngörülen bütçe büyüklükleri belli olmaya başladı 
</HEADLINE>
<TEXT>

     2004 yılı bütçesine dönük hazırlıklar sürerken, yarın yapılacak Yüksek Planlama Kurulu YPK öncesinde, toplantıya sunulacak makro büyüklükler belli olmaya başladı. 
     Gelecek yıla dönük yüzde 12'lik enflasyon hedefi konulurken, deflatörün ortalama enflasyon yüzde 11.9, gayrı safi milli hasıla GSMH büyüklüğünün ise 419.7 katrilyon lira olması bekleniyor. 
     2004'te de yüzde 5'lik büyüme öngörülürken, ortalama dolar kurunun 1 milyon 600 bin -1 milyon 605 bin lira aralığında tespiti düşünülüyor. 
     Bu yıl için ortalama dolar kuru ise yaklaşık 1,5 milyon lira civarına indirilirken, GSMH'nin 357.9 katrilyon lira, cari açığın ise 7.5 milyar dolar seviyesinde olacağı hesaplanıyor. Bu yıl turizm gelirlerinden de 8.5 milyar dolar bekleniyor. 
     Dış ticaret rakamları henüz kesinleşmezken, ithalatın 72-75 milyar dolar, ihracatın ise 49-52 milyar dolar arasında olacağı tahmin ediliyor. 
     Öte yandan 2004 yılında yeni verginin olmadığını ifade eden ekonomi yönetimi, memurlar için enflasyon oranında artış öngörüldüğünü ifade ediyor. 
     2004 bütçesini hazırlarken, gelir kayıplarının ya zam ve vergiyle ya da harcamaları kısmak yoluyla telafi edilebileceğinin görüldüğünü anlatan yetkililer, önümüzdeki yıl hiç bir kamu kuruluşunun 2003 yılında aldığı ödeneği reel olarak alamayacağını, harcamalarda reel bir gerileme planlandığını vurguladılar. 
     Önümüzdeki yıl elektrik fiyatlarının artırılmasının da öngörülmediği ifade edilirken, özel işlem vergisi ve özel iletişim vergisinin devamı planlanıyor. 
     2004 bütçesi hazırlanırken, düşük döviz kurunun kendilerine çok yardımcı olduğunu ifade eden yetkililer, yarın yapılacak YPK'da yaklaşık 8 katrilyon lira tutarındaki yatırım ödeneklerinin gündeme geleceğini kaydettiler. 
     
</TEXT>
</DOC>
