<DOC>
<DOCNO> 151451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/son/sontur15.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Oran'ın ölümüyle ilgili olarak 8 doktor yargılanıyor 
</HEADLINE>
<TEXT>

     İstanbul Üniversitesi İÜ İstanbul Tıp Fakültesi Genel Dahiliye Bilim Dalı Başkanı Prof. Dr. Mehmet Oran'ın ''tedbirsizlik ve dikkatsizlik sonucu ölümüne neden oldukları'' ileri sürülen Prof. Dr. Bingür Sönmez'in de aralarında bulunduğu 8 doktorun yargılanmasına devam edildi. 
     Şişli 6. Asliye Ceza Mahkemesi'ndeki duruşmaya, sanık doktorlardan Abdülkadir Deniz Şener, Cenk İlham ve İbrahim Albayrak katıldı. Tutuksuz sanıklardan Prof. Dr. Bingür Sönmez ile Hakan Alp Bodur, İsmail Hakkı Eren, Cumhur Leblebici ve Berrin Yavuz Şentürk'ün gelmediği duruşmada, Prof. Dr. Oran'ın eşi Ülker ile oğlu Umut ''müşteki'' sıfatıyla hazır bulundu. 
     Duruşmada söz alan Ülker ve Umut Oran'ın avukatı Avni Durmuşoğlu, davaya ''müdahil'' olarak katılma talebinde bulundu. 
     Bu istemi kabul eden hakim, duruşmaya katılan sanıklara savunmalarını yapmaları için söz verdi. 
     Sanıklardan uzman doktor Abdülkadir Deniz Şener, Prof. Dr. Mehmet Oran'ın kendisinin de hocası olduğunu belirterek, ''Ben kendisine gerekli ihtimamı gösterdim. Ölümünde kusurum yoktur. Beraatımı istiyorum'' dedi. 
     Doktor Cenk İlham da, nöbetçi hekimler olarak Prof. Dr. Oran'ın tedavisinde gerekli ilaçların kullanıldığını kaydederek, ölüm olayında kusuru olmadığını savundu. 
     Diğer sanık doktor İbrahim Albayrak da, nöbetçi olduğu bir gece Prof. Dr. Oran'ın şekerinin düştüğünü ve bunun üzerine uzman doktorun bilgisi dahilinde gerekli tedavinin uygulandığını bildirdi. 
     Duruşmada ''müdahil'' sıfatıyla söz alan Umut Oran ise, ''sanıkların, her ne kadar suçsuz olduklarını söyleseler de babasının ölümüne ilişkin verilen raporlarda kusurlu olduklarının belirtildiğini'' kaydetti. 
     İfadesi alınamayan Prof. Dr. Bingür Sönmez'e duruşmaya katılması için yeniden davetiye gönderilmesini kararlaştıran hakim, Florence Nightingale Hastanesi'nden burada bulunduğu süre içerisinde Prof. Dr. Mehmet Oran'ın durumunun sorulmasına karar vererek duruşmayı erteledi. 
     
     AYNI EKİBE YENİ SUÇLAMA 
     Bu arada duruşmayı izleyen ev kadını Nil Sami, basın mensuplarının soruları üzerine, Florence Nightingale Hastanesi'nden Memorial Hastanesi'ne geçen Prof. Dr. Bingür Sönmez ve ekibi tarafından babası mimar Melih Birsel'e kalp ameliyatı yapıldığını söyledi. 
     Babasının, 10 gün içinde taburcu edileceği söylenirken 38 gün sonra hastanede öldüğünü kaydeden Sami, ''Babamın ölümünde de Prof. Dr. Bingür Sönmez ve ekibinin kusuru olduğunu düşünüyorum. Ben savcılığa başvurmadım. Ancak Umut Oran'ın açtığı davayı gazetelerden öğrenince, kendisine destek olmak için duruşmaya geldim'' dedi. 
     Şişli Cumhuriyet Başsavcılığı'nca hazırlanan iddianamede, sanıkların, TCK'nın 455 1. maddesi gereğince, ''tedbirsizlik ve dikkatsizlik sonucu ölüme sebebiyet vermek'' suçundan 2 ile 5'er yıl arasında hapis cezasına çarptırılmaları isteniyor. 
     





</TEXT>
</DOC>
