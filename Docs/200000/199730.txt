<DOC>
<DOCNO> 199730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/sondun26.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan Başpsikoposu Türkler'in Hıristiyan aleminde yeri yok 
</HEADLINE>
<TEXT>

     Yunanistan Başpiskoposu Hristodulos, ''Türkiye'nin AB üyesi olmak istediğini ancak Türklerin Hıristiyan alemi içinde yeri olmadığını'' söyledi. 
     Atina Haber Ajansı'nın ANA haberine göre, Başpiskopos Hristodulos, Kardiça kentinde yaptığı konuşmada, bugün anılan Aziz Serafim'in Osmanlı döneminde Türkler tarafından öldürüldüğünü iddia etti. 
     Başpiskopos Hristodulos, ''Bunlar şimdi AB'ye girmek istiyorlar. Barbarların Hıristiyan alemi içinde yeri yok. Birlikte yaşayamayız. Bunu kötü niyetle söylüyor değilim, bu bir gerçektir. Diplomasi adına her şeyimizi yitiremeyiz. Diplomasi iyidir ama tarihimizi unutamayız'' dedi. 
     Bu konuda karşı görüşü savunanların tarih bilmediklerini öne süren Başpiskopos Hristodulos, ''Tüm yaşananları unutup, atalarımızın verdiği mücadeleye ihanet edemeyiz'' diye konuştu. 
     Bu arada, Yunanistan Hükümet Sözcüsü Hristos Protopapas, Atina'nın politikasının Türkiye'nin AB perspektifini destekleme çerçevesinde olduğunu söyledi. 
     Protopapas yaptığı basın toplantısında, sorular üzerine Başpiskopos Hristodulos'un açıklamasına değindi. 
     Protopapas, ''Herkesin kendi görüşünü dile getirme hakkı vardır. Bizim politikamız Türkiye'nin AB perspektifini desteklemek yönündedir. Bu politikanın, bölgenin istikrarı, kalkınması ve milli çıkarlarımız açısından isabetli olduğu kanısındayız'' dedi. 
     
</TEXT>
</DOC>
