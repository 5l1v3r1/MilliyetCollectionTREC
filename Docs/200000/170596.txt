<DOC>
<DOCNO> 170596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/son/sontur04.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuklara yönelik cinsel tacizi nasıl önleyebiliriz 
</HEADLINE>
<TEXT>

     Çocuklara yönelik cinsel taciz olaylarına karşı ailelerin çocuklarına cinsellikle ilgili bilgiler vermeleri, cinsel amaçlı kötüye kullanmalara ve tehlikelere karşı onları aydınlatmalarının önemli olduğu bildirildi. 
     Emniyet Genel Müdürlüğü, çocuklara yönelik cinsel taciz olaylarına karşı, internet sitesinden, anne ve babaları uyardı. Asayiş Daire Başkanlığı uzmanlarınca hazırlanan uyarılarda, ailelerin çevredeki yabancılara karşı çocuklarını iyi eğitmeleri, yabancılara fazla güvenmemeleri konusunda dikkatlerini çekmeleri isteniyor. Oyun için dışarı çıkan çocukların aileleri tarafından takip edilmesi ve onların kimlerle beraber olduğunun gözlenmesinin önemine işaret eden uzmanlar, ailelere şu tavsiyelerde bulunuyorlar 
     ''Çocukları yakından ilgilendiren her türlü tehlike hakkında, kendilerinin bilgilendirilmeleri çok önemlidir. Buna cinsel bilgilendirme de dahildir. Polis kayıtlarında tecrübe ile sabittir ki çocukların cinsel tacize maruz kalmalarının önlenmesi ancak onlara bu konuda öğüt verilmesi ve bazı prensiplerin kazandırılması ile mümkündür. Çocukların düzenli olarak takibi onlara dikkat edilmesi ve onlarla beraber olunması da cinsel tacizi önleyen unsurlar arasındadır.'' ''Tehlike her yerde bulunmaktadır okul yolunda, park yakınlarında, eve dönüşte, spor sahalarının yakınlarında, arkadaşlarının evine gelip giderken... Tehlikenin bulunabileceği yerler hakkında çocuklarınızı aydınlatın'' diyen uzmanlar, anne ve babalara uyarılarını şöyle sürdürüyorlar 
     ''Önce iyi ve kötü milli ve ahlaki değerlere göre telkin edilmeli, öğretilmeli, iyi fiilde bulunma aleni olarak takdir edilmeli. Kötü fiil, başkalarından misal verilerek kötülenmeli, hataları sebebiyle çocuk devamlı azarlanmamalı. 
     Çocuklarınızı tanımadıkları kişilerden para veya hediye almamaları, yabancı kişilerle herhangi bir yere gitmemeleri, yardım talebinde bulunan yabancılara da yardım etmemeleri, kesinlikle yabancıların arabalarına binmemeleri, evde yalnız kaldıklarında, tanımadıkları kimseye kapı açmamaları, telefonda yabancı kimselere bilgi vermemeleri konusunda uyarın. Issız parklar, yollar ve yerlerden uzak durmaları, toplu olarak oynayan çocuklardan ayrılmamaları ve tek başına oynamamaları, kendilerinden küçük çocuklara da dikkat etmeleri, takip edildiklerini hissettiklerinde büyüklerinden yardım istemeleri ve bu durumlarda ıssız yerlere değil de kalabalığa doğru gitmeleri, tehlikede olduklarında bağırmaları, kaçmaları ve kendilerini müdafaa etmeleri gerektiğini onlara anlatın.'' Uzmanlar, çocukların zarar vermek isteyen kişilere iyi bakıp onları teşhis etmeleri ve araçlarının plakasını almaları konusunda da eğitilmelerinin önemli olduğunu vurguladılar. 
     
</TEXT>
</DOC>
