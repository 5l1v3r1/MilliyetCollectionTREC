<DOC>
<DOCNO> 171008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sontur22.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a asker gönderilmesi AK Parti'yi şimdiden böldü 
</HEADLINE>
<TEXT>

     AK Parti TBMM Grup toplantısına katılan bakan ve milletvekilleri, Irak'a asker gönderilmesi konusunu değerlendirdi. 
     Devlet Bakanı ve Başbakan Yardımcısı Mehmet Ali Şahin, konuya ilişkin sorulara, devletin yetkili organlarının konuyu görüşüp tartışmadan bireysel görüş belirtemeyeceğini ifade etti. ''Böyle bir talep var mı '' sorusuna ise Şahin, ''Bilmiyorum, benden böyle bir talepte bulunulmadı. Buraya askeri üst düzeyde görevliler gelmişti. Biz o tarihten beri Bakanlar Kurulu toplantısı yapmadığımız için ilgili bakanlardan da şu ana kadar ayrıntılı bilgi almış değiliz'' karşılığını verdi. 
     Devlet Bakanı Kürşad Tüzmen, gazetecilerin konuya ilişkin sorularını yanıtlarken, ''Karşılıklı yoklamalar tamamlansın. Konu nedir, ortalık net şekilde belirsin. Dışişleri Bakanımızın siyaseti ve kendi aramızda görüşmelerin ardından bakarız'' dedi. 
     Asker gönderme ile ilgili bir tezkere gelmesi halinde nasıl bir sonuç çıkacağına ise Tüzmen, ''Ona o zaman bakarız. Türkiye'nin güvenliği, milli menfaatleri için bugüne kadar ne yaptıysak onu yapmaya devam ederiz'' karşılığını verdi. 
     Devlet Bakanı Mehmet Aydın, henüz Bakanlar Kurulu'nda görüşülmeyen bir konu hakkında yorumda bulunamayacağını ifade ederken, İçişleri Bakanı Abdülkadir Aksu da gündemde olmayan bir konuyu konuşmayacağını kaydetti. 
     
     ''YÜZDE BİR MİLYON GEÇER'' 

     Milli Savunma Komisyonu Başkanı Cengiz Kaptanoğlu, Irak'a asker gönderilmesinden daha doğru bir şeyin olmayacağını ifade ederek, Irak'a sahip çıkılmasını istedi. ''Irak'ta bizim akrabalarımız yok mu '' diyen Kaptanoğlu, bunun için tezkereye gerek olmadığını, Bakanlar Kurulu kararının yeterli olacağını savundu. Kaptanoğlu, ''Irak'ı en iyi Türkiye çözer'' dedi. 
     Tezkerenin geçip geçmeyeceği sorusuna ise Kaptanoğlu, ''Yüzde bir milyon geçer. Başbakan var. Başbakan kim, Recep Tayyip Erdoğan... Türkiye nasıl Kıbrıs'a barışı getirdiyse, Suriye'ye de bu yolla barışı getirir'' görüşünü savundu. 
     
     ''KARŞIYIM'' 

     Dışişleri Komisyonu Başkanı Mehmet Dülger, ABD'nin Irak'ta ''kurtarıcı'' değil, ''işgalci'' olarak tanımlandığını ileri sürerek, ''Böyle bir kuvvete destek verdiğiniz zaman Irak halkı size nasıl bakacak Bizim için bu çok önemli. Büyük badirelerden geçerek Irak halkının telef olmasına neden olacak bir şeyin içinde olmadık. Onlara karşı çok önemli tarihi sorumluluklarımız var'' dedi. 
     ABD'nin Irak'ta sıkıntıya girdiğini ve buraya tam anlamıyla hakim olmak için 300 bin askere ihtiyacı olduğunu anlatan Dülger, BM'nin devreye sokulması ve uluslararası meşruiyeti olan bir kuvvete Türkiye'nin de katılmasının daha doğru olacağını savundu. 
     Dülger, TBMM'ye yeni bir tezkerenin gelmesi halinde ciddi sıkıntı yaşanacağını, tatmin edici beyanların gelmemesi halinde tezkerenin geçme ihtimalinin çok düşük olduğunu söyledi. 
     TBMM İnsan Haklarını İnceleme Komisyonu Başkanı Mehmet Elkatmış da tezkerenin parti içinde herhangi bir sıkıntı yaratmayacağını ama her milletvekilinin kendi vicdanıyla karar vereceğin söyledi. Irak'a asker gönderilmesine taraftar olmadığını belirten Elkatmış, Irak'ta bugün ABD askerlerine yönelik tepkinin Türk askerine yönelebileceğini vurguladı. 
     
     ''TASINI TARAĞINI TOPLASIN'' 

     TBMM İdare Amiri Adana Milletvekili Abdullah Çalışkan, ''ABD'nin Irak'tan tasını tarağını toplayıp gitmesini'' isteyerek, ''Bu tür istilacı, işgalci devletlerin akıbetini biliyoruz. Bir an evvel bölgeden gitmesini ve dünya milletlerinden özür dilemesini bekliyoruz. Daha sonra da Irak'ta yaptıklarını tazmin etmeli. Şahsen de olsa BM'ye müracaat edeceğiz. Böyle bir durumda Irak'a asker göndermemiz, ABD'nin orada yaptıklarına bekçilik yapmamız da mümkün değildir. Tezkerenin gelmesi halinde TBMM'den geçmesi mümkün değildir. Tezkereye 1 oy bile çıkacağını sanmıyorum'' dedi. 
     Gaziantep Milletvekili Nurettin Aktaş, ''Irak'ı işgal eden ABD'ye destek vermeye gerek yok. Bu Türkiye'nin görevi değil. Tezkere gelirse yine karşı çıkarım'' diye konuştu. 
     İstanbul Milletvekili Emin Şirin, Türk askerinin Irak'a gitmesi için çeşitli şartların yerine getirilmesi gerektiğini belirterek, ''BM'nin vereceği bir karar veya uluslararası camianın kabul edeceği Irak'a siyasi ve idari yeniden yapılandırmada liderlik yapmak, oradaki PKK unsurlarını teslim almak, Irak'a Türk komutanın komutasında gider. Bu şartlar yerine getirilmezse bir tek askerimizi bile gönderemeyiz'' dedi. 
     ABD'li bir komutanın emrindeki bir askerin şehit olmasının kimseye anlatılamayacağını belirten Şirin, yeni bir tezkerenin gelmesi halinde tavrının ne olacağı sorusuna da Hükümet'in böyle bir tezkereyi getirmeyi bile düşünmemesi gerektiğini savundu. Şirin, ''Hükümet inşallah böyle bir hata yapmaz. Yoksa hükümet için çok büyük bir sükutu hayal olur. PKK'yı affederken, askerimizin kafasına çuval geçirilirken, böyle bir şeyi getirmemeli'' diye konuştu. 
     
</TEXT>
</DOC>
