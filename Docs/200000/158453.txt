<DOC>
<DOCNO> 158453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/son/sondun40.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta bir kamyonda altın olduğu sanılan 2 bin külçe bulundu 
</HEADLINE>
<TEXT>

     Irak'taki Amerikan askerlerinin, durdurdukları bir kamyonda külçeler buldukları, külçelerin, değeri yaklaşık 500 milyon dolar değerinde altın olduğunun tahmin edildiği bildirildi. 
     Katar'daki Amerikan Merkez Komutanlığı'ndan yapılan açıklamada, Irak'ın kuzeybatısında Suriye sınırı yakınında bulunan Kaim kentindeki bir askeri kontrol noktasında, 2 bin kadar külçe taşıyan bir kamyonun durdurulduğu belirtildi. 
     Açıklamada, Mercedes kamyonda yapılan aramada bulunan, her biri 18 kilogram ağırlığında ve 25 santimetre uzunluğundaki külçelerin altın olup olmadığının araştırılacağı kaydedildi. 
     Kamyondaki iki kişinin gözaltına alındığı, bu kişilerin hangi milletten oldukları ve külçeleri nereden aldıklarının bilinmediği ifade edildi. 
     Kamyondakilerin askerlere, aracı Bağdat'tan alıp Kaim'deki bir kişiye götürmek için kendilerine 350 dolar ödendiğini söyledikleri belirtildi. 
     
</TEXT>
</DOC>
