<DOC>
<DOCNO> 176340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sontur17.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kavun, sinirleri yatıştırıyor, cildi besliyor... 
</HEADLINE>
<TEXT>

     Yaz meyvesi kavunun, kansızlığı giderme ve idrar söktürme yanında, sinirleri yatıştırmada da etkili olduğu bildirildi. 
     Selçuk Üniversitesi Ziraat Fakültesi Öğretim Üyesi Prof. Dr. Mevlüt Mülayim, karpuzdan sonra pazar ve manavlarda yerini almaya başlayan kavunun Türkiye'nin hemen her yerinde yetişebilen son derece yararlı bir yaz meyvesi olduğunu söyledi. 
     Sıcaklarda bolca tüketilen ve sindirimi kolay olan kavunun, içerdiği A vitamini ve madeni maddelerle kanı temizlediğini belirten Mülayim, kavunun antioksidan, yani vücudu temizleyici etkiye sahip olduğunu kaydetti. 
     Böbrekleri rahatlatan kum ve taş dökmeye yardımcı olan kavunun yüksek miktarda su ve düşük miktarda kalori içerdiğini dile getiren Mülayim, ''Kansızlığı gideren ve idrar söktüren kavun, sinirleri yatıştırmada da etkilidir. İçindeki B vitamini krom ve iyot sinirleri teskin eder. Kişiyi sakinleştirir. Cildin taze ve pembe kalmasını sağlayan kavunun orta boyu günlük C vitamini ihtiyacını karşılamak için yeterlidir'' dedi. 
     Mülayim, özellikle karbonhidrat bakımından zengin olan kavunun yeteri kadar B ve C vitamini içermesi nedeniyle her gün tüketilmesi gereken bir besin maddesi olduğunu söyledi. 
     Prof. Dr. Mülayim, yazın en çok tüketilen meyvelerinden karpuzun ise kavuna göre daha fazla su ile sodyum, potasyum, kalsiyum gibi çeşitli mineral ve vitaminleri içeren faydalı bir besin maddesi olduğunu belirterek, ''Kavun gibi böbrekleri çalıştırarak kum ve taş dökmeye yardımcı olan karpuz, içindeki madeni tuzlar sayesinde vücudu zehirleyen çeşitli zararlı atıkların da kandan atılmasını sağlıyor'' diye konuştu. 
     
</TEXT>
</DOC>
