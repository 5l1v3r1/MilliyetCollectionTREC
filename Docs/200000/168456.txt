<DOC>
<DOCNO> 168456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sondun03.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
10 ay Guantanamo'da tutuldu ABD'yi dava edecek.. 
</HEADLINE>
<TEXT>

     Küba'daki ABD üssü Guantanamo'daki cezaevinde 10 ay kaldıktan sonra serbest bırakılan 51 yaşındaki Pakistanlı Muhammed Sanghir'in, ABD hükümeti aleyhine 10.4 milyon dolarlık tazminat davası açmağa hazırlandığı bildirildi. 
     Sanghir'in Pakistanlı avukatı Muhammed İkram Chaudhry, geçen yıl Kasım ayında Guantanamo hapishanesinden serbest bırakılan tek Pakistanlı mahkum olan müvekkilinin bir kafes içinde hücre hapsinde tutulduğunu ve kendisine İslamın yasakladığı alkollü içecekler verildiğini belirtti. 
     Müvekkilinin, tazminat olarak 2000 dolar vaadedilen paranın sadece 100 dolarını alabildiğini ifade eden avukat, Sanghir'in 2 ay boyunca kendine vaadedilen tazminatı almak için uğramasının ardından dava açmaya karar verdiğini kaydetti. 
     İslamabad'daki ABD Büyükelçiliğine müvekkilinin ihbarname gönderdiğini ifade eden Chaudry, ABD Dışişleri, Savunma ve Adalet Bakanlıkları aleyhine dava açacaklarını Amerikalı makamlara ilettiklerini bildirdi. İhbarnameye 4 hafta içinde cevap verilmesini talep ettiklerini belirten Chaudry, tazminatın ödenmemesi durumunda davanın ya Pakistan ya ABD veya her iki ülkenin mahkemelerinde açılabileceğini ifade etti. 
     Sanghir ise Pakistan'da Associated Press ajansına yaptığı açıklamada, ''Bana sen masumsun dediler. Bana özür dileriz demediler. Sadece evine gidebilirsin dediler'' diye konuştu. 
     Kendisini hapseden Afganlı ve Amerikalılara karşı kötü muamele edildiği için dava açacağını anlatan Sanghir, Afganistan'da aşırı kalabalık hapishanelerde kaldığını, yiyecek verilmediğini kaydetti. 
     Kandahar kentinin güneyinin ABD yönetimindeki müttefik güçlerinin eline geçmesinin ardından birkaç kişiyle birlikte ABD yönetimindeki esir kamplarına görüldüğünü belirten Sanghir, burada kaldığı 18 gün içinde saçının, sakalının ve bıyığının diğer mahkumlarla birlikte tıraş edildiğini söyledi. 
     Kamptaki tüm mahkumların insanlık dışı bir ortamda tutularak uyumalarına ve namaz kılmalarına izin verilmediğine işaret eden Sanghir, ayaklarına prangalar vurularak götürüldüğü Guantanamo'de ise 10 ay kaldığını ifade etti. 
     
</TEXT>
</DOC>
