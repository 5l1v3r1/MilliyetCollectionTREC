<DOC>
<DOCNO> 181987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sontur26.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye başkanı su borcu olanları "yüzsüzler" diye anons ettirdi 
</HEADLINE>
<TEXT>

     Afyon'da belediyeye olan su borçlarını ödemeyen vatandaşları, belediye hoparlöründen ''yüzsüzler'' diye anons ettiren Belediye Başkanı, İçişleri Bakanlığı'na şikayet edildi. 
     Edinilen bilgiye göre, Afyon'un Sincanlı İlçesi Ahmet Paşa Beldesi Belediye Başkanı Veli Yakan, belediyeye su borcu olan vatandaşları belediye hoparlöründen ''yüzsüzler'' diye anons yaptırdı. 
     Su borcu olan vatandaşlar ise Belediye Başkanı Yakan'ın, daha önce hiçbir ihbarname göndermeden belediye hoparlöründen böyle bir anons yaptırmasına tepki gösterdi. AK Parti Ahmetpaşa Belde Teşkilat Başkanı Muammer Can ise bir yazıyla durumu İçişleri Bakanlığı'na bildirdi. 
     Can, İçişleri Bakanlığı'na gönderdiği yazısında şu görüşlere yer verdi 
     ''Belediye Başkanı Veli Yakan, su borcu olan vatandaşları daha önce hiçbir ihbarname göndermeden Belediye hoparlöründen ''yüzsüzler'' diye 220 kişinin isimlerini 15'er dakika ara ile 3 sefer üsluba yakışmayacak şekilde anons yaptırdı. Belediye vatandaşlara yardımcı olacağı yerde vatandaşları daha zor durumda bırakmaktadır.'' 
     
</TEXT>
</DOC>
