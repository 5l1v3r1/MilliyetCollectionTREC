<DOC>
<DOCNO> 189351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sonspo29.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Baliç yedek, Hasan Şaş 11'de... 
</HEADLINE>
<TEXT>

     Birinci Süper Futbol Ligi'nde Çaykur Rizespor ile Galatasaray arasında yapılan karşılaşmaya her iki takım taraftarı da ilgi gösterdi. 
     Rize Atatürk Stadı'ndaki karşılaşmada 10 bine yakın yeşil-mavili takımın taraftarı tribünde yer alırken, sarı-kırmızılı takımın yaklaşık 250 kişilik taraftarı da takımını destekledi. 
     Rize Emniyet Müdürlüğü saha içi ve dışında geniş güvenlik önlemleri aldı. 
     
     GÜNEŞ TRİBÜNDE 
     Galatasaray'da Teknik Direktör Fatih Terim Batista'yı yedek soyundururken, bu oyuncunun yerine Ayhan'a ilk 11'de forma giyme şansı verdi. 
     Terim, Baliç'i de yedek kulübesinde bekletirken, Hasan Şaş'ı ilk 11'de sahaya sürdü. 
     Çaykur Rizespor'da ise Teknik Direktör Hikmet Karaman, kalede tercihini Kerem'den yana kullanırken, ligde en son oynanılan Gaziantepspor maçındaki kadrodan farklı olarak Sedlak'ın yerine Kürşat'ı ilk 11'de oynattı. 
     Çaykur Rizespor Kulübü Başkanı Ekrem Cengiz ile Galatasaray Kulübü İkinci Başkanı Ali Dürüst maçı protokol tribününde birlikte izlediler. 
     Milli Takımlar Teknik Direktörü Şenol Güneş de protokol tribününden karşılaşmayı izleyenler arasında yer aldı. 
     Galatasaray Teknik Direktörü Fatih Terim ile Çaykur Rizespor Teknik Direktörü Hikmet Karaman maç öncesi birbirine sarılarak, başarılar diledi. 
     İki takım arasında yapılan PAF Ligi maçını Galatasaray 1-0 kazandı. 
     
</TEXT>
</DOC>
