<DOC>
<DOCNO> 158053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sonspo10.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da Denizlispor maçı hazırlıkları... 
</HEADLINE>
<TEXT>

     Trabzonspor, hafta sonu Denizlispor ile yapacağı maçın hazırlıklarını sürdürüyor. 
     Teknik Direktör Samet Aybaba, idman öncesinde gazetecilerin sorularını yanıtladı. Aybaba, Denizlispor maçında genç oyunculara forma şansı vereceğini, bu maçın, gelecek yıl öncesi genç oyuncuların performanslarını görmeleri açısından önemli olacağını söyledi. 
     Aybaba, bir gazetecinin, bordo-mavili kulübün yönetim kurulunun Erman Özgür ile sezon içinde sözleşme uzattığı, ancak bu futbolcunun gönderilecek oyuncular arasında yer aldığı yönündeki haberlerle ilgili sorusunu, ''Erman Özgür'ün sözleşme uzatırken görüşmesini yapan benim. Neden sadece onu soruyorsunuz Onun gibi takımda 8 oyuncu daha var'' diye yanıtladı. 
     Transfer çalışmalarının sürdüğünü de ifade eden Aybaba, ''Şu an ligler devam ettiği için kesinleşen bir şey yok. Ancak transferde olumlu gelişmeler var ve bir çizgiye geldik. Lig bitiminde netleşmeler olacak'' dedi. 
     
     EN FAZLA 3 YABANCI 
     Teknik Direktör Samet Aybaba, Birinci Süper Lig'deki 8 yabancı oyuncu kontenjanını fazla bulduğunu söyledi. 
     Aybaba, Futbol Federasyonu'nun gelecek yıllar için yabancı oyuncu sayısını 5'e düşürme yönündeki kararıyla ilgili olarak, ''Bence 5 oyuncu da fazla. Ligde bir takımda en fazla 3 yabancı oyuncu olmalı ve böylece altyapıdaki oyunculara yol açılmalıdır'' diye konuştu. 
     Samet Aybaba, transferde Denizlisporlu Ali Tandoğan'ın Gençlerbirliği ile anlaştığı yönündeki haberlerle ilgili olarak da ''O mevkide düşündüğümüz 3-4 oyuncu var. Ali Tandoğan olmazsa başkasını alırız'' dedi. 
     Öte yandan, bordo-mavili takımın antrenmanına ülkelerine giden Somers ve Petkoviç katılmadı. 
     
</TEXT>
</DOC>
