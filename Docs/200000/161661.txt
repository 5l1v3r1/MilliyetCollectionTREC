<DOC>
<DOCNO> 161661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sondun16.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamas'tan Abbas'a rest 
</HEADLINE>
<TEXT>

     Filistinli aşırı dinci Hamas örgütü, Akabe zirvesindeki sözlerini geri almaması halinde Filistin Başbakanı Mahmud Abbas Ebu Mazen ile görüşmeyi reddettiğini açıkladı. 
     Hamas yetkilisi Abdülaziz El Rantissi, AFP'ye yaptığı açıklamada, ''Akabe'de verdiği sözlerden vazgeçene kadar, Ebu Mazen ile her türlü görüşmeyi reddediyoruz'' dedi. 
     El Rantissi, ''Abbas, Filistin halkı için kabul edilemez olan taahhütlerinden dönene dek, Filistin yönetimiyle diyalog kurulması gereksizdir'' diye konuştu. 
     Abbas, Ürdün'ün Akabe kentinde ABD Başkanı George Bush ve İsrail Başbakanı Ariel Şaron'un da katıldığı zirvede, silahlı İntifada'ya son verilmesi çağrısında bulunmuştu. 
     Filistin Kültür Bakanı Ziyad Ebu Amr, Abbas'ın 48 saat içinde tüm Filistinli grupların temsilcileriyle bir araya gelmesinin öngörüldüğünü ve aşırı dinci Hamas örgütünün de toplantıya katılmasının beklendiğini söylemişti. 
     
</TEXT>
</DOC>
