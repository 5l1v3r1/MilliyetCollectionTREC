<DOC>
<DOCNO> 179406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/ekonomi/eko07.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Mavi Bayrak sıralamasında yedinci 
</HEADLINE>
<TEXT>

   Türkiye, temiz çevrenin sembolü Mavi Bayrak Projesi'nde, katılımcı 16 ülke arasında, toplam 140 plaj ile yedinciliği aldı 
      
   Temiz, güvenli ve çağdaş bir çevrenin sembolü olan Mavi Bayrak Projesi'nin uygulandığı 26 ülke arasında Türkiye, 140 plaj ile yedinci sırada yer alıyor. 
   İzmir Çevre ve Orman Müdürlüğü'nden alınan bilgiye göre, Türkiye genelinde 2003 yılında Mavi Bayrak'lı plaj sayısı 140'a, marina sayısı ise 11'e ulaştı. Mavi Bayrak ödülü alabilmek için 2004 yılında aday plaj sayısı ise şimdiden 63'e yükseldi. 
   Mavi Bayrak Projesi'nin uygulandığı 26 ülke içinde 2003'te 2 bin 164 plaj bulunuyor. İspanya 424 plaj ile birinciliği elinde bulundururken, Yunanistan'da 373, Fransa'da 265, Danimarka'da 197, Portekiz'de 169, İtalya'da 
   159 plaj Mavi Bayrak'lı plaj var. Türkiye ise 140 plaj ile İtalya'nın hemen arkasında yer alıyor. Mavi Bayrak için plajlarda 27, marinalarda ise 16 kriter aranırken çevre eğitimi ve bilgilendirme, deniz suyu kalitesi, güvenlik, hizmetler ve olanaklar, çevre yönetimi bunlar arasında bulunuyor. 
   
   
</TEXT>
</DOC>
