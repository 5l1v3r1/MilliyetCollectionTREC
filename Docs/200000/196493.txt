<DOC>
<DOCNO> 196493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/spor/spo03.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan söz kesti 
</HEADLINE>
<TEXT>

   Galatasaray transfer harekatına erken başladı. Sarı-Kırmızılılar'ın, Gençlerbirliği'nin yıldızı Deniz ile anlaştığı ve başarılı oyuncuya protokol imzalattırdığı öğrenildi 
      HALİL ÖZER 

   
   Kolları sıvadılar 
   CİM - BOM, özlenen başarılara ulaşmak için yeni sezonun transfer harekatına şimdiden başladı. Ara transfer döneminde kadrosuna bir kaç takviye yapmayı planlayan Sarı - Kırmızılılar'ın asıl bombaları yeni sezonda patlatacağı öğrenildi. Yönetimin uzun bir süredir dirsek temasında olduğu Gençlerbirliği'nin yıldızı Deniz ile anlaştığı ifade edildi. 
   
   Protokol iddiası 
   GALATASARAY'IN Ahmed Hassan ve Okan'ın transferlerinde yaşadığı hüsran nedeniyle Deniz konusunda sağlam adımlar attığı bildirildi. Sarı-Kırmızılı yönetimin, genç yıldızı elden kaçırmamak için, özel protokol imzalattığı iddia edildi. Deniz'in yıllık 800 bin dolar alacağı ve ligin ikinci yarısını Gençler'de tamamladıktan sonra Florya'nın yolunu tutacağı vurgulandı. 
   
   Yozgatlı'ya dön çağrısı    TEKNİK Direktör Fatih Terim'in, geçtiğimiz yıllarda Galatasaray'da forma giyen İstanbulsporlu Mehmet Yozgatlı için kolları sıvadığı öğrenildi. Terim'in geçtiğimiz günlerde genç futbolcu ile görüşme yaptığı ve "Geri gelmek ister misin " diye sorduğu öğrenildi. Mehmet Yozgatlı'nın Terim'den gelen öneriye sıcak baktığı ve son kararı yönetiminin vereceğini söylediği bildirildi. 
   
   'İlişkiler bozuluyor'    GALATASARAY İkinci Başkanı Ali Dürüst, medyada çıkan haberler nedeniyle kulüpler arasındaki ilişkilerin zedelendiğini iddia etti. Dürüst, sürekli haber yalanlamanın sıkıntı verici bir boyuta geldiğini açıklayarak, "Bu tür haberler artık herkese zarar veriyor. Biz bir yarışma içindeyiz ve önemli maçlarımız var. Bu yüzden transfer spekülasyonlarının bitmesi şart" dedi. 
   
   Cim-Bom'dan farklı tarife    GALATASARAY, pilot takımı Beylerbeyi'ni 6-0 yendi. Florya Metin Oktay Tesisleri'nde oynanan karşılaşmada Sarı - Kırmızılılar, Ümit Karan 3 , Arif 2 ve Sabri'nin golleriyle sonuca gitti. Ameliyatı sonrasında takıma yeni yeni adapte olmaya çalışan Ümit'in başarılı futbolu ve golleri teknik heyeti mutlu etti. 
   
   Galatasaray'a müjdeli haber    ŞAMPİYONLAR Ligi'nde önümüzdeki hafta Galatasaray ile Juventus arasında oynanacak olan kritik maç İtalyan basınında gündeme gelmeye başladı. La Gazetta dello Sport Gazetesi, Marcello Lippi'nin zorlu maçta Milli Takımlar'dan dönecek olan Zambrotta, Trezeguet, Thuram ve Davids'i kadroya almayacağını iddia etti. Lippi'nin, 29 Kasım'daki İnter maçını düşündüğü belirtildi. 
   
   
</TEXT>
</DOC>
