<DOC>
<DOCNO> 173479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sondun32.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da "Türkler'in uzun yolu" sergisi... 
</HEADLINE>
<TEXT>

     Almanya'nın Stuttgart kentindeki Linden müzesinde ''Türklerin uzun yolu-Türk kültürünün 1500 yılı'' adlı sergi açılacak. 
     Müze tarafından yapılan yazılı açıklamada, 13 Ekim 2003-29 Şubat 2004 tarihleri arasında açık kalacak olan sergide, Linden ve diğer ünlü müzeler ile özel koleksiyonlardan getirilen, Selçuklulardan Osmanlılara ve Cumhuriyet dönemine kadar büyük bir zaman dilimini kapsayan, işlenmiş maden, silah, çini, hat eserleri ve değerli kumaşlardan oluşan parçaların sergileneceği bildirildi. 
     Sergide, sanat eserlerinin yanı sıra geç Osmanlı dönemi kültürüne ağırlık verileceği, özellikle Karagöz oyunu ve Osmanlı mezar taşları süsleme sanatının da yer alacağı kaydedildi. 
     Serginin, Türk kültürünü, çok kültürlü bir toplumun erken ve başarılı bir örneği olarak gözler önüne sereceği kaydedilen açıklamada, ''Sergimiz, hem Avrupalı ortağımız olan Türkiye'nin kültür ve tarihini canlı ve somut şekilde tanıma fırsatını verecek, hem de göçü ve çok kültürlülüğü doğrudan toplumsal bir zenginlik olarak yaşamayı mümkün kılacaktır'' denildi. 
     Sergi ile birlikte, konser, konferans ve okuma programları da düzenleneceği bildirilen açıklamada, sergi hakkında 0049-711-20223 numaralı telefondan ve ''www.lindenmuseum.de'' adresli internet sitesinden ayrıntılı bilgi alınabileceği kaydedildi. 
     
</TEXT>
</DOC>
