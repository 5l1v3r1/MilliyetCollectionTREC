<DOC>
<DOCNO> 168399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/siyaset/siy03.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
22 yıllık işkence davası AİHM'de 
</HEADLINE>
<TEXT>

1980 yılında gözaltında ölen Aksakal'ın işkence davasında oğul Aksakal AİHM'ye gitti. Ceza alan iki subay da AİHM'ye gidecek 
     BELMA AKÇURA İstanbul 

     Öğretmen olarak görev yaparken 1980'de gözaltında işkencede öldüğü öne sürülen Cengiz Aksakal'ın işkence davası tam 22 yıl sürdü. Üç ilde, dört ayrı mahkeme kararı sonunda iki askere ikişer yıl ceza verildi. Aksakal'ın ailesi, dava uzun sürdüğü için Avrupa İnsan Hakları Mahkemesi'ne AİHM başvurdu. Davanın sona ermesinden sonra da, şu anda emekli olan ve mahk miyet kararına rağmen henüz tutuklanmadıkları öne sürülen askerlerin de AİHM'ye başvuracağı bildirildi. 
     Cengiz Aksakal'ın o tarihte 12 yaşında olan oğlu Tamer Aksakal, davanın peşini bırakmayacaklarını belirtti. Aksakal, 18 Ekim 1980'de Artvin'in Şavşat ilçesi Veliköy bucağında öğretmen olarak görev yaparken, jandarma tarafından arandığını öğrenince teslim oldu. Örgüt üyeliği iddiasıyla sekiz gün gözaltında kaldı. Sıkıyönetim Gözetimevi'ne teslim edildiği sırada fenalaşıp hastaneye kaldırıldı ve orada yaşamını yitirdi. Otopsi tutanağında, vücudunun çeşitli yerlerinde darp ve cebir izleri tespit edildi. Eşi, 28 Ocak 1981'de Aksakal'ın cesedinin tanınmayacak halde olduğunu belirterek şik yetçi oldu. 
     Erzurum - Artvin İlleri Sıkıyönetim Komutanlığı Askeri Savcılığı'nca açılan kamu davasında, üç polis suçlu bulundu. Ancak Yargıtay 1984'teki mahkemenin bu kararını Üsteğmen Ferit Ildırar ve Astsubay Mecdi Cengiz'in de yargılanması gerektiğini belirterek bozdu. Askeri Mahkeme, 1986'da yeterli delil olmadığı gerekçesiyle polislerin beraatına karar verdi. 
     
     Askerlere asli fail davası 
     1990'da Artvin Cumhuriyet Savcılığı, Ildırar ve Cengiz hakkında suçun asli failleri olduğu gerekçesiyle dava açtı. Mahkeme 1992'de sanıklara 4 yıl 2'şer ay hapis cezası verdi. Yargıtay kararı "eksik soruşturma"dan bozdu. Ardahan Cumhuriyet Savcılığı, tekrar dava açtı. Bu sırada Ferit Ildırar da terfi ederek Sarıyer Jandarma Bölük Komutanlığı'na atandı. 1997'de Ardahan Ağır Ceza Mahkemesi, sanıklara 2'şer yıl verdi, Yargıtay da kararı onadı. Bunun üzerine sanıklar kendileri lehine yeni deliller olduğunu bildirerek, 1999'da mahkemeye başvurdu. Önce infaz kararını durduran mahkeme 23 Ekim 2002'de, yeniden yargılamaya gerek görmedi ve infazın yerine getirilmesine karar verdi. 
     Aksakal'ın avukatı Mehmet Ali Kırdök, "22 yıldır devam eden dava adalet beklentisine yanıt vermekten uzaklaşmıştır" diyerek AİHM'ye başvurdu. Şu anda emekli olan ve kesinleşmiş mahk miyet kararı alan Ildırar ve Cengiz'in avukatları da AİHM'ye başvuracaklarını belirtti. 
     

</TEXT>
</DOC>
