<DOC>
<DOCNO> 163762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sontur11.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'nın turizm devi Öger kardeşlerde ayrılık... 
</HEADLINE>
<TEXT>

     Avrupa'nın en büyük turizm ve seyahat şirketlerinden Öger Tur'un ortaklarından Cemalettin Ünal Öger, Türkiye'deki şirketin Yönetim Kurulu Başkanlığı'ndan istifa etti. 
     Öger Holding İcra Komitesi Başkanı Sinan Vardarlı, Öger Holding'e ait Holiday Plan Turizm Ticaret A.Ş Yönetim Kurulu Başkanı Cemalettin Ünal Öger'in, ''yorulduğunu'' belirterek, şirket yönetim kurulu başkanlığı görevinden istifa ettiğini söyledi. 
     Kardeş Öger'den boşalan Holiday Plan Turizm İşletmeleri Ticaret A.Ş Yönetim Kurulu Başkanlığı'na ağabey Vural Öger'in seçildiğini belirten Vardar, Öger Holding'in, Türkiye'de yeniden yapılanma içine girdiğini bildirdi. 
     Öger şirketlerinin İcra Komitesi'nde Uğur Eken, Barbaros Demirtaş ve Hüseyin Baraner'in de yer aldığını belirten Vardarlı, Almanya'daki şirkette ise Vural Öger'in kızı Nina Öger'in yönetim kurulu başkan yardımcılığı görevine getirildiğini anımsattı. 
     Kamuoyunda, ''Ünal Öger'in görev yaptığı şirketlerde bazı yöneticilerin çeşitli usulsüzlükler yaptığı'' şeklindeki iddialar olduğunun sorulması üzerine de Vardarlı, şunları söyledi 
     ''Ünal Öger'in bu iddialarla ilgisi yoktur. İddiaların da aslı yoktur. Ünal Öger, yorulduğunu belirterek yönetim kurulu başkanlığından istifa etti. Her şirkette ufak tefek bazı parasal sorunlar olabilir ama bu tür iddialarla Öger'in uzaktan yakından ilgisi yoktur. Öger Holding, daha profesyonel çalışma içine girmiştir.'' Öte yandan, Holiday Plan Turizm İşletmeleri Ticaret A.Ş'den Antalya Ticaret ve Sanayi Odası'na ATSO gönderilen yazıda, şirketin Yönetim Kurulu Başkanı Cemalettin Ünal Öger'in bu görevinden istifa ettiği, yerine de Vural Öger'in getirildiği bildirildi. 
     
     ''BİRAZ ARA VEREYİM'' 
     Ünal Öger de, yaptığı açıklamada, 10 yıldır şirketin yönetim kurulu başkanlığını sürdürdüğünü belirterek, artık yorulduğunu söyledi. 
     Kardeş Öger, bir otel işletmesinde bir genel müdürün alım ve satımlarda hoş olmayan bazı davranışlarda bulunduğunu belirterek, bu kişiyi görevden aldıklarını yerine bir başkasının getirildiğini bildirdi. Şirket hisselerinin devredilmesinin söz konusu olmadığını belirten kardeş Öger, ''Turizm sezonu öncesi işletmelerimizde hoş olmayan olaylar için bazı tedbirler aldık. Türkiye'de bazı söylentiler olabilir, söylentilere yenileri eklenerek konuşulur. Türkiye'deki şirkette 10 yıl görev yaptım. Biraz ara vereyim dedim'' diye konuştu. 
     
</TEXT>
</DOC>
