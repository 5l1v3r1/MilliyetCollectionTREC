<DOC>
<DOCNO> 154307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur47.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Adapazarı'ndaki konutlar inceleniyor... 
</HEADLINE>
<TEXT>

     Sakarya Üniversitesi SAÜ ile İnşaat Mühendisleri Odası Sakarya Şubesi, Adapazarı'ndaki konutların depreme dayanıklı olup olmadığının belirlenmesi amacıyla ortak bir çalışma başlattı. 
     SAÜ Rektörü Prof. Dr. Mehmet Durman, yaptığı yazılı açıklamada, Marmara Depremi'nde ayakta kalan ve hasarsız, az hasarlı, orta hasarlı olarak sınıflandırılan binalarda yaşayanların sürekli tedirgin olduğunu belirtti. 
     Oturdukları binanın depreme dayanıklılığı hakkında yeterince bilgi sahibi olmayan insanların tedirginliğinin, özellikle yaşanan her deprem sonrasında arttığını ifade eden Prof. Dr. Durman, ''Bu sorunun çözümü için İnşaat Mühendisleri Odası ile birlikte yürüteceğiz çalışmayla, kentteki tüm konutları incelemeyi hedefliyoruz'' dedi. 
     Marmara depremi sonrasında yapılan tespitlere göre, Adapazarı'ndaki 45 bin yapının 9 bin 500'ünün ağır, 7 bin 800'ünün orta hasarlı, kalanlarının ise az hasarlı ve hasarsız olduğuna işaret eden Mehmet Durman, şunları kaydetti 
     ''Kullanımda olan binaların büyük bölümünde herhangi bir inceleme ve tespit yapılmamıştır. Oysa deprem sonrası yapılan hasar tespitlerinin binanın depreme karşı dayanıklı olup olmadığını belirlemekten uzaktır. Hasarsız veya az hasarlı kavramı, binanın depreme uğradığı zararı açıklamakta olup, bina güvenliğiyle ilgisi yoktur. Bu nedenle kentteki tüm binalar yeniden incelenmelidir.'' İnşaat Mühendisleri Odası ile gerekleştirecekleri çalışmanın iki aşamalı olduğunu belirten Durman, ''Binaların durum tespiti ve takviye projesi olarak ikiye ayırdığımız bu çalışmadan, başvuruda bulunan tüm yapı sahipleri yararlanabilecek'' diye konuştu. 
     Durman, inceleme yapılan binaların sahiplerine verilecek teknik rapor için de yalnızca 50 milyon lira ücret alınacağını bildirdi. 
     
</TEXT>
</DOC>
