<DOC>
<DOCNO> 171863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/magazin/amag.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre'ye bir de yetmez iki tane 
</HEADLINE>
<TEXT>
   Yan masadan 'kız kaçırdı' 
   Emre Altuğ, sevgilisiyle eğlenmeye gittiği gece kulübünde, karşı masadan genç bir kızı transfer etmek isteyince olay çıktı 
      DENİZ ALTUNTAŞ 
   
   ÇIPLAK pozları ve 'Sıcak' adlı albümüyle gündem oluşturan Emre Altuğ, şu günlerde Bodrum'da hem iş, hem de tatil yapıyor. Club Ashk'ta sahne alan Altuğ, son zamanlarda bir küs, bir barışık ilişki yaşadığı Didem Uzel'den ayrıldı. Bodrum'daki Mali Bar'da halkla ilişkiler müdiresi olan 'Zaga' ve Tofita reklamının yıldızı Ayça Tekindor ile bir haftadır aşk yaşayan Altuğ, geçtiğimiz gece sevgilisiyle Gümbet'teki Hemera adlı gece kulübüne gitti. 
   
   Kızı kolundan çekti 
   EMRE Altuğ ile Tekindor'un giriş katında eğlendiği Hemera'nın üst katındaki VIP'te ise E. Ö. isimli bir gençle Aylin adlı sevgilisi dans ediyordu. Genç kızın isteğiyle sevgililer, alt kata indi. Emre Altuğ, VIP'in olduğu locadan yan masalarına gelen Aylin'le kısa bir süre bakıştıktan sonra yanına gitti. Altuğ, genç kızı kolundan çekip masasına götürmeye çalıştı. 
   
   "Ben de Emre'yi istiyorum" 
   E. Ö. şarkıcıyı, "Niye böyle bir şey yapıyorsun Bırak kızın kolunu, yoksa kötü olur" diyerek uyardı. O ise "Ben Emre Altuğ'um. Bu kızı alıp masama gidiyorum" diye yanıt verince iki delikanlı itişmeye başladı. Ayça Tekindor ve güvenlik görevlileri araya girip kavgayı engelledi. Aylin, "Ben Emre'yle beraber olmak istiyorum. Onunla eğleneceğim" deyince E.Ö., elindeki votka dolu bardağı genç kızın kafasına vurup gece kulübünü terk etti. 
   
   
</TEXT>
</DOC>
