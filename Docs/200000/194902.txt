<DOC>
<DOCNO> 194902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/ekonomi/eko03.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Talep Hindistan'la Mısır'a 
</HEADLINE>
<TEXT>

   Seyahat acentaları, 9 günlük bayram tatili için geçen yılların iki katı talep artışıyla karşılaştı. En çok Hindistan ve Mısır tercih ediliyor 
   EKONOMİ SERVİSİ 
   
   Dokuz günlük şeker bayramında yurtdışı turlarına olağanüstü talep dikkat çekiyor. Bayrama iki hafta kalmasına rağmen tur şirketlerinin rezervasyon listeleri şimdiden dolmuş durumda. Geçen yıllara oranla yüzde 100'ün üzerinde artışla karşılaştıklarını belirten seyahat acentaları Mısır başta olmak üzere Hindistan ve Çin turlarının en çok talep gören turlar olduğunu açıkladılar. Yetkililer bu ilginin nedenini dolardaki düşüş ve ekonomideki iyi gelişmelere bağlarken bu turların fiyatları 800 ile 2 bin dolar arasında değişiyor. Fiyatları 200 ile 600 dolar arasında olan Avrupa turları ise daha ucuz olmalarına rağmen az rağbet görüyor. 
   
   THY turizmi etkiledi 
   Seyahat acentalarının bayram öncesi dikkat çektikleri bir diğer nokta ise Türk Hava Yolları'nın Hindistan'a direkt sefere başlamasıyla turizmi hareketlendirdiği. Yurtiçi turlarda ise güneye rağbet yurtdışı turlarla aynı fiyatta olmaları nedeniyle çok az. 
   Yurtdışına çıkmak isteyenlerin bu haftasonuna kadar rezervasyon yaptırmasını öneren yetkililer havaalanlarındaki aşırı kalabalık konusunda da seyahat edecekleri uyarıyor. 
   Duru Turizm Genel Müdürü Nilüfer Müstecablıoğlu THY'nin Hindistan'a direkt seferlere başlamasının talebi artırdığına dikkat çekerek yüzde 100'lük bir artışla karşılaştıklarını belirtti. 
   
   Dolar düştü turlar arttı 
   VIP Tourism Genel Müdür Yardımcısı Ali Akyüz yurtdışı turlara talepte bu bayramda yüzde 200-250 oranında bir artış yaşadıklarını kaydetti. Düşük değerli dolar ve krizden çıkmanın talepte önemli olduğuna dikkat çekti. 
   Asya Tur Genel Müdür Yardımcısı Birol Tüfekçi 10 bin kişilik yurtdışı kontentjanlarının yüzde 70'ini şimdiden doldurduklarını söyledi. 
   
   
</TEXT>
</DOC>
