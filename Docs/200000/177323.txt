<DOC>
<DOCNO> 177323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/ekonomi/eko12.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura enflasyon kadar seyyanen zam 
</HEADLINE>
<TEXT>

   ÖNDER YILMAZ Ankara 
   
   Hükümetle, memur sendikaları konfederasyonları Kamu - Sen ve KESK'le yürütülen toplu görüşmelerde Başbakan Yardımcısı Mehmet Ali Şahin rakam açıklamayınca toplantı yine gergin geçti. KESK Başkanı Sami Evren toplantının başında, "Önceki toplantıda bizim elimizi dahi sıkmadınız" diyerek sitem etti. Şahin ise, "Ortam kalabalıktı. Kimsenin elini doğru dürüst sıkmadım. Elinizi sıkmış olsam dahi siz elimi çok sıktınız diye yine bahane bulurdunuz" dedi. 
   Zam rakamı istemesi üzerine Şahin'den, "Ekime kadar sabredin" yanıtını alan Evren, masadan kalktı. Şahin, "Memur maaşlarının, 2004'te 2003'teki büyüklüklerden ve oranlardan fazla olmasına özen göstereceğiz" dedi. Hükümetin memurlara 2004 için ortalama yüzde 12 zam yapmayı planladığı öğrenildi. Seyyanen zammı düşünen hükümetin, bütçe büyüklüklerine göre oranı artırabileceği ifade edildi. Hükümet, memurların 2003'e ilişkin yüzde 18 2.2 katrilyon lira kaybı olduğu iddialarını ise kabul etmedi. 
   
   
</TEXT>
</DOC>
