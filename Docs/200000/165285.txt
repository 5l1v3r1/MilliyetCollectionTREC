<DOC>
<DOCNO> 165285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/siyaset/siy20.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Şirin'e 'Akrep'' burcu yaramadı      Parti yönetimine her fırsatta muhalefet eden AKP İstanbul Milletvekili Emin Şirin, özel hayatında da sıkıntılı günler yaşamaya başladı. Yay burcundan Şirin ile Türk topraklarında ABD askeri bulundurulması tartışmaları sırasında TV ekranlarında restleştiği akrep burcundan eski FP İstanbul Milletvekili ve gazeteci eşi Nazlı Ilıcak, "şiddetli geçimsizlik" nedeniyle boşanıyor. Siyasi konularda birbirlerine ters düşen Şirin ile Ilıcak, 1993'te evlendi. Şirin ile Ilıcak, görüş ayrılıkları için "Biz iki medeni insanız" diyerek, siyasi tartışmayla evliliklerini birbirinden ayırdıklarını söylemişlerdi. 
     
Rütbeli 3 askere işkenceden ceza      Şırnak Ağır Ceza Mahkemesi, Silopi'de PKK KADEK üyesi olduğu gerekçesiyle gözaltına alınan Salih Karaaslan'ın işkenceyle ölümüne neden oldukları iddiasıyla yargılanan ikisi astsubay biri uzman çavuş üç askeri 5 yıl 4'er ay hapis cezasına çarptırdı. Adli Tıp raporunda işkencenin "Elektrik verme, falakaya yatırma, hayayı sıkma, askıya alma" biçiminde yapıldığı belirtildi. Mahkeme heyeti, sorgu amiri Astsubay Ahmet Candan Yıldız, Kıdemli Üstçavuş Ali Metin ve Uzman Çavuş Kayhan Yaşar'ı işkenceden suçlu buldu. 
     

</TEXT>
</DOC>
