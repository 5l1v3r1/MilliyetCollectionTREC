<DOC>
<DOCNO> 193863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sontur31.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşen F-16'dan sağ kurtulan pilot, Kurmay Albay Atilla Gülan... 
</HEADLINE>
<TEXT>

     Tokat'ın Zile İlçesi'nde eğitim uçuşu sırasında düşen F-16 uçağından paraşütle atlayarak kurtulan pilotun, Kurmay Albay Atilla Gülan olduğu bildirildi. 
     İlçeye bağlı Ütükköyü yakınlarındaki Kadirçalı mevkiinde saat 15.35 sıralarında teknik arıza nedeniyle düşen 5. Ana jet Komutanlığı'na Merzifon Amasya ait F-16 uçağının pilotunun, Kurmay Albay Atilla Gülan olduğu öğrenildi. Pilot Gülan, olay yerine gelen askeri helikopterle kaza bölgesinden götürülürken, geniş alana yayılan uçağın enkazında incelemeler başladı. 
     Bölgede yoğun güvenlik önlemleri alan askeri ekipler, kaza alanındaki incelemelerini sürdürüyor. 
     
     GÖRGÜ TANIKLARI 
     Bu arada kaza yerine yaklaşık 2 kilometre uzaklıktaki Ütükköyü Muhtarı Ali Ulusoy, kendisinin tarlada çalışırken önce patlama sesi duyduğunu, sesin geldiği bölgeden de dumanların çıktığını gördüğünü belirterek, durumu hemen güvenlik güçlerine bildirdiklerini söyledi. 
     Aynı köyden diğer görgü tanığı Alime Şener ise evinde ekmek yaparken şiddetli bir patlama sesiyle irkildiğini, dışarı çıktığında ise kaza bölgesindeki araziden yoğun duman çıktığını dile getirdi. 
     Bir diğer görgü tanığı Dursun Özkaya da köy yakınında hayvan otlatırken birden üzerinden geçen savaş uçağını gördüğünü belirterek, ''Allah Allah bu uçak niye böyle yavaş yavaş gidiyor derken, uçak birden gözden kayboldu ve büyük bir patlama sesi duydum, siyah dumanlar çıkıyordu, daha sonra havadan paraşütle inen birini gördüm'' dedi. 
     Özkaya, hemen olay yerine gittiğinde uçağın yaklaşık 10 dönümlük araziye parçalarının yayıldığını belirterek, paraşütle inen pilotu aradığını, ancak bulamadığını da sözlerine ekledi. Dursun Özkaya, kazadan hemen sonra başka bir savaş uçağının da bu bölgeye geldiğini ve yaklaşık 45 dakika bu bölgenin üzerinde uçuş yaptığını ifade etti. 
     
</TEXT>
</DOC>
