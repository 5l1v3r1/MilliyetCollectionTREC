<DOC>
<DOCNO> 164259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/guncel/gun01.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
17'lik suç makinesini 20 avukat savunacak 
</HEADLINE>
<TEXT>

Hırsızlık suçundan hakkında 81 ayrı soruşturma açılan 17 yaşındaki V.A. için İstanbul Barosu CMUK Uygulama Servisi, tam 20 avukat görevlendirdi... 
     GÜLAY FIRAT İstanbul 

     V.A. Diyarbakırlı bir ailenin altı çocuğundan biri. İlkokul 3. sınıftan okulu terk etti. İlk suçunu 12 yaşında işleyerek adliye koridorlarıyla tanıştı. Daha sonra da birkaç defa daha "hırsızlıktan" cezaevine girip, çıktı. Çoğunlukla Beşiktaş'ta hırsızlık yaptı, tam 20 eve girdi. 
     
     PARMAK İZİ 
     İstanbul'un dışında Muğla ve Diyarbakır'da da hırsızlık yaptığı iddia edilen V.A., son olarak Mayıs 2002'de Antakya E Tipi Kapalı Cezaevi'nde girdi. Sürekli sahte kimlik kullandığı için işlediği onlarca suç, ancak parmak izi incelemesi yapıldıktan sonra ortaya çıktı. V.A.'nın cezası dört gün önce bitti. Ancak cezaevi yetkilileri tarafından, talep üzerine soruşturmaların tamamlanması için yeniden polise teslim edildi. 
     V.A.'nın annesi hayatta değil, babasından da söz etmek istemiyor. V.A., takma adı Murat Okay olan biri tarafından "Seni İstanbul'a götüreyim, orada sana iş bulurum, ekmek parası kazanırsın" vaadiyle 2000'de kandırılıp, hırsızlığa zorlandığını, bu amaçla hap kullanmaya alıştırıldığını iddia ediyor. Şimdilik sayısı 20 olan avukatlarıyla önceki gün adliyeleri turlayan V.A., hakkındaki suçlamalar nedeniyle ifade de verdi. Ardından da tutuklu yargılanmak üzere Bakırköy Kadın ve Çocuk Tutukevi'ne gönderildi. 
     
     GEREĞİ YAPILDI 
     İstanbul Barosu CMUK Uygulama Servisi yetkililerinin verdiği bilgiye göre, CMUK'un 138. maddesi, 18 yaşından küçük sanıkların talebi aranmaksızın baro tarafından avukat tahsis edilmesini şart koşuyor. Baro, "sağlıklı hukuki yardım" için, dava sayısına göre, görevlendirilen avukat sayısını artırıyor. V.A.'nın 20 olan avukatlarının sayısı, savcının talebine göre artabilir de azalabilir de. 
</TEXT>
</DOC>
