<DOC>
<DOCNO> 185555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/soneko23.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB, en fazla kazandıran borsalar arasında... 
</HEADLINE>
<TEXT>

     İstanbul Menkul Kıymetler Borsası İMKB Ağustos ayında dünyada en fazla kazandıran borsalar arasında yer aldı. 
     İMKB Ağustos ayında yüzde 9.84 prim ile yükselen 48 borsa arasında 7. olurken, son bir yıllık dönemde de ortalama yüzde 21.62 getiriyle 12.'liğe yerleşti. 
     Dünya Borsalar Federasyonu tarafından verileri açıklanan borsalar arasında, Varşova geçen ay yüzde 18.51 ile en fazla yükselen borsa olarak belirlendi. 
     Hindistan Borsası yüzde 14.39 ile ikinci, Kopenhag yüzde 11.97 ile üçüncü, Sao Paulo yüzde 11.81 ile dördüncü, Tayland yüzde 11.07 ile beşinci, Budapeşte yüzde 9.86 ile ile altıncı oldu. 
     İMKB Ulusal 100 Endeksi ise Ağustos'ta IMF'nin 5. gözden geçirmeyi onaylaması, 2004 ve 2005 yıllarındaki geri ödemeleri ileri tarihe kaydırması ve düşük çıkan enflasyon rakamlarının olumlu yorumlanması gibi etkenlerle yılın en yüksek seviyelerini gördü. 
     Temmuz ayını 10,572.04 puandan tamamlayan endeks, Ağustos'ta 1039.80 puan artışla 11,611.84 puandan kapandı. İMKB Ulusal 100 Endeksi, yüzde 9.84'lük artış oranı ile sıralamada 7.'liği aldı. 
     Yüzde 9.45 ile Hong Kong, yüzde 8.05 ile Helsinki ve yüzde 7.41 ile Slovenya ilk 10 borsa arasına girdi. 
     Bu arada, Buenos Aires yüzde 3.95, Filipinler yüzde 3.84, Shenzhen yüzde 3.80, Şangay yüzde 3.71, Tahran yüzde 0.98, Tel Aviv yüzde 0.89 ve Malta Borsası ise yüzde 0.62 oranında yatırımcısına kaybettirdi. 
     Ağustos ayı sonu itibariyle son 1 yıllık dönemde ise Tahran yüzde 97.31'lik artış ile birinci oldu. 
     Varşova yüzde 58.82 ile ikinci, Lima yüzde 58.68 ile üçüncü sırayı alırken, İMKB yüzde 21.62 artışla yıllık bazda en fazla kazandıran 12. borsa olarak belirlendi. 
     
</TEXT>
</DOC>
