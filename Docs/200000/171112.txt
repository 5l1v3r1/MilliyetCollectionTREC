<DOC>
<DOCNO> 171112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/yazar/temelkuran.html </URL>
<DATE> 2003/07/23/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Sevmek Zamanı 
</HEADLINE>
<TEXT>

   
   Kiraz mevsimi bu. Kiraz dudaklı zamanlar.. 
   Aslında çoktan gitmiş olmalıydık. Oysa h l buradayız. 
   Taksilerden inen kişileriz biz, aklına bir şey gelip yolda duran, öğle yemeği zamanını kaçıran, küpe çiçeklerinin adını bazen bir türlü çıkaramayan, garsonların başka bir ülkeye aitmiş gibi yaptığı yerlerde ne kadar yemek yese de doyamayan... 
   Radyodan şarkı tutan, ağaçların ve balıkların adlarını iyi öğrenmediğine hayıflanan, çift sarılı yumurtaya h l sevinen, sevindiği şeyler küçüldükçe hüzünlenen. 
   Sarhoşken sokak köpeklerine derin ve ani bir sevgi duyan, dilenci çocukların yüzlerine uzun bakınca ölecek gibi olan, bir filmden çıkınca başroldeki kadınlar ve adamlar gibi yürüyen, sonra kendine gülen... 
   
   Boğaz Köprüsü'nün üzerinden sarı bir dolmuş geçiyor, akşam sekiz suları. Suların kararan zamanı. Dolmuşun insanları uyudukça, camlar buğulanıyor. Vurdulu kırdılı rüyaları birbirlerinin omuzlarına düşüyor. Sonra toparlanıp yüzler, cama yaslanıyor. Yanakları serinledikçe ihtimal, rüyalarından bir anlığına iyi bir şey geçiyor. 
   Birazdan duracak bütün dolmuşlar. Bütün insanlar istemeden okula giden çocuklar gibi, sürükleyerek ayaklarını, evlerine gidecekler. Bu insanlar birini sevmeye, sevmek zamanına ne zaman vakit bulacaklar 
   Kirazlar daha şimdiden o en tatlı kara - kırmızı hallerine döndüler. Sapları etlerini taşıyamıyor, öyle şiştiler. Kirazlar çok yakında hiç olmamış gibi ortadan yok olup gidecekler. Bu insanlar ne zaman biriyle sevişecekler 
   
   Kiraz mevsimi bu. Bu sabah, hiç yeri yok ve çok işiniz var şimdi, duramazsınız, bilmez miyim Ama bu sabah, oturup ölmeden önce yapmak istediğiniz şeylerin bir listesini yapın. Kimse fark etmez belki, çalışıyor sanırlar sizi. İstifinizi bozmayın. Ama listeyi de bozmayın. Yapılamayacaklar, vakit bulunamayanlar, becerilmeyecekleri düşünüp aklınızı bulandırmayın. Şöyle düzgün bir liste olsun bu, efendi gibi, kahramanca. 
   Daha kaç kiraz mevsimi görebileceksiniz acaba 
   İnsanın enerjisi sonsuz değil çünkü. Bir gün biteceksiniz yani. Üstelik ölmeden bir süre önce olacak bu. Yani hayıflanacak zamanınız olacak, tam tükenmekle ölmek arasında. 
   Komik ve saçma şeylerden oluşabilir listeniz. Etten kafalılar, ellerini ceplerine sokup ukalaca, sanki hayattan bir şey anlamış gibi gülebilirler. İnsanlar tuhaftır oysa. En çok hayallerini gerçekleştirmiş olanlardan bahsederler. Onlara yapamadıklarını hatırlattıkları için de en çok onlardan korkar, en çok onları caydırmaya uğraşırlar. 
   Bütün dolmuşlardan insanlar iniyor şimdi. Evlerine yürümüyorlar. Seyyar satıcıların önünden geçip kirazlara bakıyorlar. Yıkayıp kirazları, üzerlerinde domur domur su damlalarıyla masanın üzerine koyuyorlar. Beyaz bir kağıt çıkarıyorlar. "Biir " diyorlar. Listeye başlıyorlar. 
   Evlerin ışıklarının uzaktan bakınca göz kırpıyor gibi görünmesi bundandır aslında. Hayaller yanıp söner aslında... Bilhassa kiraz mevsiminde 
   
      
   
</TEXT>
</DOC>
