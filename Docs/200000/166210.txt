<DOC>
<DOCNO> 166210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sonspo04.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İmzalı BJK forması 1 milyar 800 milyona satıldı 
</HEADLINE>
<TEXT>

     Zonguldak 1903 Beşiktaşlılar Derneği'nin 100. Yıl Balosu'nda, üzerinde takımın tüm futbolcularının imzasının yer aldığı forma, 1 milyar 800 milyon lira açık artırmayla satıldı. 
     Zonguldak 1903 Beşiktaşlılar Derneği'nce Alaborina Restoran'da gerçekleştirilen baloya katılan Beşiktaş Kulübü Yönetim Kurulu Üyesi Deniz Atalay, bundan sonraki yıllarda birlik ve beraberlik içinde büyük işler yapacaklarına inandığını söyledi. 
     Beşiktaş Kulübü'nün 96 derneğinden sorumlu olduğunu, nüfusuna oranla en fazla Beşiktaşlı'nın bulunduğu Zonguldak'ta olmanın mutluluğunu taşıdığını anlatan Atalay, şöyle konuştu 
     ''Ben burada çok ilginç bir olayı yaşıyorum. Protokol masasındakilerle tanışırken büyük bir kıvanç ve mutluluk duydum. Çünkü hepsinin Beşiktaşlı olduğunu, ancak bazılarının eşlerinin bu takımı tutmasa bile çocuklarının tuttuğunu öğrendim.'' Zonguldak Valisi Yavuz Erkmen, 100. yıl kutlamalarına nasip olan Beşiktaş'ın, bunu da şampiyonlukla taçlandırdığını dile getirdi. 
     Erkmen, şöyle konuştu 
     ''Bizler bütün renkleri seviyor hepsine saygı gösteriyoruz ama, siyah-beyaz sevgisi çok farklı. Önemli olan sevgiyi, kardeşliği ve dostluğu geliştirmek. Zaten sporun güzelliği de burada. Hepimizin arzusu, Beşiktaş'ın başarısının önümüzdeki yıllarda da devam etmesi. Bize bu mutluluğu yaşattığı için takım yöneticilerine, futbolcularımıza yani hepsine teşekkür ediyor, ne mutlu Beşiktaşlı'yım diyene diyoruz.'' 3. Jandarma Er Eğitim Tugay ve Garnizon Komutanı Tuğgeneral Taci Sunar da, derneklerdeki faaliyetlerin kolay yürümediğini, bu çalışmaların çaba, özveri ve bazı yönünde de maddiyat istediğini belirterek, Beşiktaş'ın bundan sonraki şampiyonluklarının çaba ve dayanışma çerçevesinde ortaya çıkacağını kaydetti. 
     Zonguldak Belediye Başkanı İsmail Eşref ise, Beşiktaş'ı izlemenin yolunun Zonguldakspor'un şampiyonluğundan geçtiğini söyledi. 
     Bu arada 200 milyon liradan açık artırmaya çıkarılan imzalı formayı, 1 milyar 800 milyon lira veren 2. Noter Abdurrahman Öksüz adlı taraftar aldı. 
     Öte yandan Zonguldak 1903 Beşiktaşlılar Derneği'nce protokolde bulunanlara, isimlerinin yazılı olduğu takımın forması ile şapka ve top hediye edildi. 
     
</TEXT>
</DOC>
