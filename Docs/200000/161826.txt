<DOC>
<DOCNO> 161826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/sondun03.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin yönetimi "Artık Hamas ile diyalog yok" 
</HEADLINE>
<TEXT>

     Filistin Başbakanı Mahmud Abbas'ın, silahlı Hamas örgütü ile diyalog kurmayacağı açıklandı. 
     Abbas'a yakın bir yetkili Reuters'a yaptığı açıklamada, ''Hamas, görüşme talep etse bile, Abbas bunu reddedecek. Bizimle görüşmeleri kesmeleri sorumsuzca bir karar. Anlaşılıyor ki Filistin halkının birliğinden yana değiller'' dedi. 
     Hamas örgütü önceki gün yaptığı açıklamada, İsrail'e yönelik saldırıların durdurulması konusunda Abbas'la yaptıkları görüşmelere son verdiklerini bildirmiş, gerekçe olarak da, ''Filistin yönetiminin İsrail ile görüşmelerde karşı tarafa kabul edilemez sözler verdiği'' iddiasında bulunmuştu. 
     Aşırı dinci Hamas örgütü, Başbakan Abbas'ın silahlı İntifada'nın sona erdirilmesi çağrısını da reddetmiş, silah bırakmayacağını ilan etmişti. 
     
</TEXT>
</DOC>
