<DOC>
<DOCNO> 161269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sonspo20.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Vural Evimizde 4 maç kazansaydık UEFA'daydık... 
</HEADLINE>
<TEXT>

     Adanaspor Teknik Direktörü Yılmaz Vural, ''Sahamızda kaybettiğimiz 4 maçı kazansaydık Malatyaspor'un yerinde olurduk'' dedi. 
     Vural, yazılı açıklamasında, Adanaspor'a ligin bitimine 13 hafta kala geldiğini, kulüpte seferberlik ilan ettiklerini ve tam gün mesai yaptıklarını belirterek, 13 maçta, 4 yenilgi, 6 galibiyet, 3 beraberlik alarak 21 puan topladıklarını ve ligi 11. sırada tamamladıklarını kaydetti. 
     Deplasmanda rahat oynadıklarını, ancak sahalarında beklenmedik yenilgiler aldıklarını ifade eden Vural, ''Sahamızda kaybettiğimiz 4 maçı kazansaydık UEFA Kupası'na katılmaya hak kazanan Malatyaspor'un yerinde olurduk'' görüşünü dile getirdi. 
     Transfer görüşmelerinin sürdüğünü belirten Vural, şöyle devam etti 
     ''Yeni sezonda hem içeride hem dışarıda maç kazanacak bir kimlikle mücadele edeceğiz. Adanaspor'un özellikle sahasında taraftarının desteğini arkasına alarak çok daha başarılı maçlar çıkartacağına inanıyorum. Adanaspor, sahasında sürekli kapanan rakiplerine karşı zorlandı. Buna karşın deplasmanlarda kontratak oyunu tercih ederek başarıya ulaştı. İç saha sorununu mutlaka çözümleyeceğiz.'' Bu arada, turuncu-beyazlı ekibin 29 Haziran Pazar günü Adana'da Hekimevi'nde toplanacağı, tüm sporcuların 30 Haziran Pazartesi günü sağlık kontrolünden geçirilecekleri ve daha sonra da hazırlık kampının 1. etabı için Kızılcahamam'a gidileceği bildirildi. 
     
</TEXT>
</DOC>
