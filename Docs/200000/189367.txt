<DOC>
<DOCNO> 189367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sontur15.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Türk askeri konusunu gözden geçiriyor... 
</HEADLINE>
<TEXT>

     Irak'ta Türk askerlerinin konuşlanmasına karşı gösterilen tepkinin ABD'yi konuyu yeniden gözden geçirmeye sevkettiği, koalisyonun Türk kuvvetlerinin daha küçük bir rol üstlenmesi olasılığını değerlendirdiği belirtildi. 
     İngiliz gazeteleri The Guardian ve Financial Times, koalisyonun bazı opsiyonlar üzerinde durduğunu, bunların arasında Türk askerlerinin üniformasız görev yapması, Irak ordusunu eğitmesi, sınır mühafızları olarak görev yapmasının yer aldığını öne sürdüler. 
     
     THE GUARDİAN KRİZ WASHİNGTON'DA KAVGA YARATTI 

     The Guardian gazetesinin diplomatik editörü Ewen MacAskill imzasıyla yayınlanan "Iraklılar, Türk Desteğini Yeniden Düşünmeyi Zorluyor" başlıklı yazıda koalisyonun Irak'taki kuvvetlerini Türk askerleriyle güçlendirme planının sorunlarla karşılaştığı belirtilerek Türk askerlerinin konuşlanması olasılığının Irak'ta yarattığı tepkilerin Washington ve Londra'yı konuyu yeniden değerlendirmeye zorladığı kaydedildi. 
     Krizin Washington'ta Dışişleri Bakanlığı ile Pentagon arasında yeni bir kavga ateşlediğini öne süren The Guardian, Irak'daki öfkeyi asgariye indirmek için birkaç seçenek üzerinde durulduğunu kaydetti. Gazete, üzerinde durulan opsiyonları, Türk askerlerinin üniformasız görev yapması, Irak ordusunu eğitmesi veya sınır mühafızları olarak görevlendirilmesi olarak sıraladı. 
     Üzerinde durulan diğer bir seçeneğin 10 bin olarak planlanan asker sayısının yarıya düşürülmesi olduğunu da ifade eden gazete, Irak Geçiçi Hükümet Konseyi'nin 24 üyesinin tümünün Türk askerlerine karşı oy kullandığına dikkat çekti. 
     
     WOLFOWİTZ AZAMİ KATKI İSTİYOR 

     The Guardian, ABD Dışişleri Bakanlığı üyesi olan Paul Bremer'in Konsey'e sempati ile baktığını, Türk askerlerinin rolünün asgariye indirilmesinden yana olduğunu ancak ABD Savunma Bakan Yardımcısı Paul Wolfowitz'in Türk askerlerinin en azami katkısında bulunmasını tercih ettiğini kaydetti. 
     KDP lideri Mesut Barzani'nin Türk askerlerinin konuşlanması halinde Konsey'den istifa etme tehdidini anımsatan The Guardian, İngiltere'nin Irak'ın sınırlarındaki durumdan kaygı duyduğunu da ifade etti. 
     
     FİNANCİAL TİMES TÜRK ASKERLERİNE YARDIMCI ROL 

     "ABD, Türk Askerleri İçin Irak'ta Yardımcı Rolü Düşünüyor" başlıklı haberinde aynı konuyu değerlendiren Financial Times ise, "ABD, Irak'ta Ankara'nın askeri yardım önerisine olan muhalefeti yok etmek amacıyla Türk askerlerine bütün bir bölgenin sorumluluğunu vermek yerine onları yardımcı bir rolde kullanma yollarını arıyor" diye yazdı. 
     Gazete, Batılı diplomatlara dayanarak Türk askerleri için üzerinde durulan seçeneklerin, Irak'ın sınırlarında polis görevini yapmaları, BM personelini koruması veya eğitim için kullanılmasını içerdiğini yazdı. 
     Türk askerlerinin konuşlanması konusunun yarattığı gerilimin Mesut Barzani'nin açıklamalarıyla arttığını kaydeden Financial Times, Bush yönetiminin Türk askerleri konusunun Koalisyon Geçici Yönetimi başı olan Paul Bremer ile onun tayin ettiği Hükümet Konseyi arasında bir güç denemesi haline gelmesini önlemek istediği yorumunu yaptı. 
     ABD yetkililerinin son kararı Paul Bremer'in vereceğini söylediklerini ifade eden gazete, şöyle devam etti 
     "Adını açıklanmasını istemeyen bir Türk yetkilisi, Sayın Bremer'in Hükümet Konseyi'nin Türkiye'ye resmi bir davet yapmasını istediğini söyledi. Ankara'nın tercihi orta Irak'a, gerektiğinde 10 bine kadar çıkartılabilecek 6 bin kadar asker göndermektir. Ancak yetkili, her iki tarafın ne kadar ödeyeceği konusu dahil olmak üzere, konuşlanmanın ayrıntılarına ilişkin görüşmelerin henüz başlamadığını söyledi." 
     
     TÜRKİYE DIŞARIDA KALABİLİR 

     Anadolu Ajansı'nın bugün geçtiği Ankara kaynaklı haberine göre, Türkiye, BM Güvenlik Konseyi'nin Irak'a ilişkin yeni kararının ardından diğer ülkelerin de Irak'a asker göndermesiyle, dışarıda kalma endişesi taşıyor. 
     Diplomatik kaynaklar, BM Güvenlik Konseyi'nin yeni kararının Irak'a yabancı asker gönderilmesine izin verdiğini hatırlatarak, bu sayede diğer ülkelerin de Irak'a asker göndermesiyle Türkiye'nin dışarıda kalabileceğini belirttiler. Kaynaklar, ''Herkes giderse, biz dışarıda kalabiliriz'' ifadesini kullandılar. 
     Bununla birlikte, yeni kararın 1483 sayılı karara ilave kolaylıklar getirdiğini, kararda terörizme karşı maddenin de bulunduğunu kaydeden kaynaklar, Irak'ın toprak bütünlüğü ve Irak'ın Iraklılara kalması ilkesini içinde barındıran bu kararı ''doğru yönde atılmış önemli bir adım'' olarak nitelediler. 
     Kaynaklar, Türkiye'nin Irak'a asker göndermemesi halinde, Pakistan ve Hindistan'ın da asker göndermeyebileceklerini söylediler. 
     
     ''CEVAP BEKLİYORUZ, AMA ONLAR BASINA KONUŞUYOR'' 

     Diplomatik kaynaklar, Amerikalılarla bir iletişim sorununu ima ederek, müzakerelerin başlaması konusunda Amerikalı yetkililerden cevap beklendiğini, ancak onların basına konuştuğunu söylediler. 
     Kaynaklar, Amerikalılardan kendilerine herhangi bir cevabın gelmediğini, bunun yerine Amerikalı yetkililerin basın aracılığıyla konuştuklarına dikkati çektiler. 
     ''Topun artık ABD'de olduğunu'', bu ülkenin, önce kendi atadığı Irak Geçici Yönetim Konseyi'ni ikna etmesi gerektiğini kaydeden kaynaklar, Amerikan Savunma Bakanı Donald Rumsfeld'in konunun zaman alacağını söylemesine işaret ederek, ''Irak'ta Amerikalıları anlamakta zorluk çekiyoruz'' ifadesini kullandılar. 
     
     ''BÜYÜKELÇİLİKTE TAKVİYEYE İHTİYAÇ OLDUĞU KESİN'' 

     Diplomatik kaynaklar, hafta içinde intihar saldırı düzenlenen Türkiye'nin Bağdat Büyükelçiliği'nde güvenlik açısından takviyeye ve tamirata ihtiyaç olduğunun şüphe götürmediğini de işaret ettiler. 
     Azerbaycan'daki seçimlerle ilgili olarak da kaynaklar, seçimlerin Azerbaycan'da istikrar ve ülkenin Batı'ya yönelimi açısından önemli olduğunu belirtmekle beraber, seçim sonrası olaylara ilişkin olarak, ''Keşke bunlar olmasaydı, daha iyi olurdu'' ifadesini kullandılar. 
     
</TEXT>
</DOC>
