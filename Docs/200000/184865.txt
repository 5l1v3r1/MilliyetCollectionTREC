<DOC>
<DOCNO> 184865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/27/ekonomi/eko05.html </URL>
<DATE> 2003/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış ticaret açığı 7 milyar dolara çıktı 
</HEADLINE>
<TEXT>

   Merkez Bankası, yılın ilk yedi ayında dış ticaret açığının 7 milyar dolara yaklaştığını, cari işlemlerdeki açığın ise 4.5 milyar doları aştığını açıkladı 
   EKONOMİ SERVİSİ 
   
   Dış ticaret açığı temmuz itibariyle 7 milyar dolara dayanırken, cari işlemler dengesi 4.5 milyar doları aştı. 
   Merkez Bankası'nın dün açıkladığı verilere göre, ilk yedi ayda hizmetler, yatırım gelirleri ve cari transferlerden elde edilen net gelirlerin yüzde 14.1 azalarak 2 milyar 399 milyon dolara düşmesinin 2002'nin ilk yedi ayında 1 milyar 306 milyon dolar olan cari işlemler açığını, 2003'ün aynı döneminde 4 milyar 544 milyon dolara yükseltti. Hükümet, yılbaşında cari işlemler dengesini 2003 için eksi 3.5 milyar dolar olarak belirlemiş ardından ithalattaki hızlı yükseliş nedeniyle iki kez revize ederek 7.4 milyar dolara çıkarmıştı. 
   Cari işlemler açığının revize edilmesine neden olan ithalat ise temmuzda 5 milyar 834 milyon dolar oldu. Yedi aylık ithalat ise 34 milyar 503 milyon dolara olduğu açıklandı. Merkez Bankası verilerine göre temmuzdaki 4 milyar 417 milyon dolar ihracat ise yedi ayın sonunda 27 milyar 560 milyon dolara yükseldi. Dış ticaret açığı ise 6 milyar 943 milyon dolar olduğu açıklandı. 
   
   İthalat yüzde 33.7 arttı 
   Merkez Bankası, dış açığın artmasında, ihracat gelirlerinin yılın ilk yedi ayında yüzde 30.7 artmasına karşın bavul ticaretinin yüzde 3.8 azalması ve ithalatın yüzde 33.7 yükselmesini neden olarak gösterdi. 
   Kaynağı belirsiz döviz girişleri olarak tanımlanabilecek net hata ve noksan kalemi ise temmuzda 552 milyon dolar oldu. Haziranda 1 milyar 131 milyon dolar olan bu kalem ocak - temmuz arasında 2 milyar 87 milyon dolar olduğu açıklandı. 
   Merkez Bankası, 2002'nin ilk yedi ayında 770 milyon dolar çıkış olan portföy yatırımlarının ise bu yılın aynı döneminde 618 milyon dolar girişe döndüğünü duyurdu. 
   
   Cari açık 4.5 milyar dolar Kalemler Temmuz 2003 Ocak -temmuz 2002 Ocak -temmuz 2003 Cari işlemler dengesi -464 -1.306 -4.544 İhracat 4.417 21.641 27.560 ithalat -5.834 -25.741 -34.503 Mal dengesi -1.417 -4.100 -6.943 Finans hesabı 458 392 3.228 Net hata ve noksan 552 -892 2.087 Rezerv varlıklar -546 1.806 -771 
   
</TEXT>
</DOC>
