<DOC>
<DOCNO> 175949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sonspo02.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom lige döndü... 
</HEADLINE>
<TEXT>

     Avrupa Şampiyonlar Ligi 3. ön eleme turu ilk maçında Bulgaristan'ın CSKA Sofya takımını 3-0 yenerek moral bulan Galatasaray'da, gözler lige çevrildi. 
     Sarı-kırmızılı ekip, hafta sonunda Gaziantepspor ile deplasmanda oynayacağı maçın hazırlıklarına ara vermeden başladı. Teknik Direktör Fatih Terim yönetiminde Florya Metin Oktay Tesisleri'nde gerçekleştirilen yaklaşık 1,5 saatlik antrenmanda, dünkü maçta 90 dakika yer alan futbolcular, ayak tenisi oynadı. Öteki futbolcular ise çift kale maç yaptı. Maçta Orhan Ak, Lukunku'nun darbesiyle yerde kaldı. Sol ayak bileğine darbe alan futbolcu, antrenmanı bıraktı ve sekerek tesislere gitti. 
     Antrenmana, dünkü maçta sakatlanan Ümit Karan çıkmazken, bu futbolcunun MR'ı çekildi. MR sonucu Ümit'in sakatlığının ciddi olduğu ve bir süre sahalardan uzak kalacağı açıklandı. 
     Antrenmanda Arif düz koşu yapmakla yetinirken, sakatlığı bulunan Abdullah ve Baliç ise takımdan ayrı topla çalıştı. 
     
     FUTBOLCULAR AŞI OLDU 
     Galatasaraylı futbolcular, antrenman öncesi saha kenarında aşı oldu. 
     Futbolculara, özel bir hastane tarafından hepatit B aşısı yapıldı. 
     
     PRATES'İN ÇOCUKLARI NEŞE KAYNAĞI 
     Galatasaray'ın Brezilyalı futbolcusu Prates'in çocukları, antrenmandan önce Florya'da neşe kaynağı oldu. 
     Teknik Direktör Terim, oldukça uzun saçları bulunan Prates'in oğlu David ile top oynarken, Prates de çocuklarıyla medyaya poz verdi. 
     
     POSTER ÇEKİMİ 
     Galatasaray Futbol Takımı, antrenman öncesinde poster için fotoğraf çektirdi. 
     Medyaya kapalı olan çekimi Galatasaray dergisinin elemanları gerçekleştirirken, teknik heyetin de yer aldığı fotoğrafın, Şampiyonlar Ligi'ne katılınması halinde kataloglarda kullanılacağı bildirildi. 
     
     BATİSTA ÜLKESİNE GİTTİ 
     Annesi ölen, ancak büyük özveri göstererek CSKA Sofya maçında forma giyen Brezilyalı futbolcu Batista, cenaze törenine katılmak üzere ülkesine gitti. 
     Batista'nın, bu nedenle Gaziantepspor maçında oynayamayacağı kaydedildi. 
     
     TERİM NİKAHTA 
     Galatasaray Teknik Direktörü Fatih Terim, Galatasaray muhabirlerinden Savaş Çorlu'nun nikahında şahitlik yaptı. 
     Gençlik ve Spor Genel Müdürü Mehmet Atalay'ın da katıldığı nikahı, Şişli Belediye Başkanı Mustafa Sarıgül kıydı. 
     
     BARİYERLER YÜKSELTİLİYOR 
     Atatürk Olimpiyat Stadı'nda numaralı tribün ile açık tribünü ayıran bariyerler yükseltilecek. 
     Kulübün resmi internet sitesinden yapılan açıklamada, Diyarbakırspor ile oynanan maçta, açık tribündeki taraftarların iki tribünü ayıran kapıları kırarak kapalı tribüne geçtiklerinin belirlendiği belirtilerek, kapıların yükseltilip yeniden yapılması kararı alındığı bildirildi. 
     Numaralı tribündeki kapıların siparişinin verildiği ve bir hafta içinde montajının yapılacağı, bariyerlerin yükseltilmesi konusunda da projelerin çizildiği ve en kısa zamanda uygulamaya geçileceği duyuruldu. 
     
     SEYAHAT ORGANİZASYONLARI 
     Galatasaray Kulübü, 2003-04 sezonunda yurtiçi ve yurtdışı deplasman organizasyonları için Pacha Tur ile yeniden anlaştı. 
     Kulüpten yapılan açıklamada, Galatasaray'ın, geçen sezon futbol takımının seyahatlerini organize eden, taraftarların uçak, otel ve maç bileti olanaklarının yer aldığı paket programlar sunan Pacha Tur ile yeni sezonda da çalışmaya devam edeceği açıklandı. 
     
</TEXT>
</DOC>
