<DOC>
<DOCNO> 193241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sondun34.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Cox "Türkiye'nin AB üyeliği ciddi şekilde tartışılmalı" 
</HEADLINE>
<TEXT>

     Avrupa Parlamentosu Başkanı Pat Cox, 2004'de yapılacak Avrupa Parlamentosu seçimlerinde hiçbir konunun tabu olmaması gerektiğini, Türkiye'nin AB üyeliğinin ciddi şekilde tartışılması gerektiğini söyledi. 
     Alman Federal Meclis Başkanı Wolfgang Thierse'nin davetlisi olarak Berlin'de temaslarda bulunan Cox, Türkiye'nin AB üyeliğinin seçim kampanyalarında ele alınıp alınmaması gerektiğine ilişkin soru üzerine, ''Avrupa Parlamentosu seçim kampanyasında hiçbir konu tabu olmamalı, Türkiye'nin AB üyeliği ciddi şekilde ele alınmalı. Popülist ya da bayağı şekilde değil'' dedi. 
     Türkiye'nin AB üyeliğinin ciddi şekilde tartışılmasına taraftar olduğunu ifade eden Cox, ''Avrupa Parlamentosu seçimlerinde alınacak sonuçlar ne olursa olsun, Türkiye sonuçta bir cevabı hak ediyor'' diye konuştu. 
     AB Komisyonu'nun genişlemeden sorumlu üyesi Günter Verheugen'in Brüksel'de Türkiye ile ilgili İlerleme Raporu'nu açıklayacağına işaret eden Cox, raporda Türkiye'deki çok büyük gelişmelere yer verildiğini, ancak reformların uygulanmasının da önemli olduğunu belirtti. 
     Cox ayrıca, gelecekte genişleyen AB içinde üye ülkeler arasında oy ağırlığının belirlenmesi konusunda ülke nüfuslarının dikkate alınması ile ilgili olarak Avrupa anayasasında yer alan maddeye özellikle İspanya ve Polonya'nın, Fransa ve Almanya gibi büyük ülkeler karşısında dezavantajlı konuma düşecekleri gerekçesiyle karşı çıktıklarını hatırlattı. 
     Bunun yanı sıra bazı üye ülkelerin, her ülkenin bir komiser tarafından temsil edilmesini istediklerine dikkat çeken Cox, bunların sorunların sadece bir bölümünü oluşturduğunu, bu nedenle üye ülkeleri zorlu görüşmelerin beklediğini söyledi. 
     
</TEXT>
</DOC>
