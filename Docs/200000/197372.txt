<DOC>
<DOCNO> 197372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/spor/spo01.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
MEŞALE KARTAL'I YAKTI 1-1 
</HEADLINE>
<TEXT>

   Galatasaray sınavında sahaya atılan meşaleler yüzünden İzmir'e taşınan Siyah-Beyazlı takım, faturayı ağır ödedi. Zafer Biryol'un golüne Pancu yanıt verdi 
      
   90 dakika    BİLAL MEŞE 

   İzmir'deki hesap, çarşıya uymadı Aslında Beşiktaş, sürgün olarak geldiği Atatürk Stadı'nda yalnız değildi. Tribünleri dolduran 20 binin üzerinde taraftar maçın bitiş düdüğüyle birlikte Beşiktaş'ı alkışladılar, ama evlerine hayal kırıklığı ile döndüler. Nasıl dönmesinler Beşiktaş'ın, en yakın rakibi Galatasaray, Denizli'de üç puan bıraktı. Beşiktaş adına galibiyet bekleyen taraftarlar ne yazık ki umduklarını bulamadılar, bir puanla yetindiler. Dedik ya futbol sürprizler oyunudur. Konyaspor özellikle ilk yarıda biraz akıllı oynasa, Beşiktaş'ın namağlup unvanına son vermesi işten bile değildi. 
   15. dakikada Pancu, yaklaşık 30 metreden Konyaspor kalesini yokladı, top yandan az farkla auta gitti. Beşiktaş, gol beklerken 22. dakikada topa kalesinde gördü. Yasin sağdan indi, altı pasa kesti. Zafer Biryol, Zago'dan daha atik davranarak, dönerek soluyla nefis vurdu, Ramazan topu ağlarda gördü 0 - 1. Bu gol Beşiktaş için uyarı niteliğindeydi. 
   25. dakikada Sergen, soldan topla indi, ceza alanına girdi, hemen yanında bekleyen Pancu'nun koşu yoluna topu yuvarladı, Rumen futbolcu çarprazdan nefis vurdu 1 - 1. 
   41. dakikada Konyaspor savunmasından seken topla sağda Okan Koç buluştu. Genç oyuncu, yaklaşık 30 metreden gelişine sert vurdu, kaleci Ali topu güçlükle tokatladı. 
   İkinci yarıya daha etkili başlayan yine Konyaspor'du... 47. dakikada Altan, Cenk'in getirdiği topla sağda buluştu, zamanlama hatası yapınca, takımını bir golden etti. 55. dakikada Niyazi, sağdan Yasin ve Ahmet Yıldırım'ı geçti, ceza alanında Altan'a kesti. Ramazan çıktı, mutlak bir tehlikeyi önledi. 
   Maçın bize göre kader anı 85. dakikaydı. Bu dakikada Beşiktaş'ın umudu direğe takıldı. Tümer sağdan indi, penaltı noktası üzerinde bekleyen Sergen'i gördü. Tecrübeli yıldız soluyla vurdu, top üst direkten geri döndü. 90 1'de kazanılan serbest vuruşta topu Sergen ceza sahası içine doldurdu, Sinan yükseldi, sırtıyla vurduğu top üstten auta giderken, Kartal'ın iki puanı da kuş olup uçtu 
   Lider Beşiktaş'ın, Konyaspor karşısında iki puan bırakmasının temelinde ofanstaki oyuncuların etkili olamayışı yatıyordu. Oyunda kaldığı süre içinde Ahmet Dursun hiçbir şey yapamadı. Sergen bu alanda tek başına kaldı, hem savaştı, hem pozisyon üretti. Can simidi olarak sahaya sürülen Sinan Kaloğlu da, rakip savunma arasında kaybolup gidince, Lucescu'nun hesapları şaştı. 
   
   Mircea Lucescu küplere bindi    'Motive olamadık' 
   KONYASPOR karşısında alının 1 - 1'lik beraberlik, Beşiktaş Teknik Direktörü Lucescu'yu çileden çıkardı. Karşılaşma sonrası soyunma odasında futbolcularına çıkışan Rumen hoca, Siyah - Beyazlılar'ı sert bir şekilde uyarırken bağırışları koridorlarda yankılandı. Lucescu, daha sonra yaptığı açıklamada, "Beşiktaş gibi oynamadık. Kafamız yerinde değildi, maça iyi motive olamadık. Galatasaray'ın aldığı sonuç futbolcularımı olumsuz etkiledi" dedi. 
   
   'Ders almalıyız' 
   TECRÜBELİ teknik adam büyük avantaj kaçırdıklarını belirterek, "İlhan ve Giunti'nin yokluğunu hissettik" diye konuştu. Lucescu şöyle devam etti "Önemli pozisyonlar bulduk ancak direklere takıldık. Konyaspor'ı kutlarım, iyi mücadele ettiler. Bu maçtan ders almalıyız. Artık Lazio maçını düşünüyoruz". Şenol Güneş'e destek çıkan Rumen hoca, "Çok iyi işler yaptı. Yerine bir başkasının gelmesini hak etmiyor" yorumunu yaptı. 
   
   Maçın hakemi 
   Oyunu kesmedi 
   MAÇIN hakemi Zafer Önder İpek, karşılaşmanın genelinde iyi bir görüntü sergiledi. Pozisyonlara yakından takip eden İpek, futbolcular kadar koştu. Oyunu kesmemeye çalıştı ve topun oyunda kalması için elinden gelen gayreti gösterdi. Kartları da yerindeydi. 
   
   Biz ayrılamayız    Giunti, uzun yıllar Beşiktaş'ta kalmayı düşündüğünü, dönme fikrinin terör olaylarının ilk şokuyla oluştuğunu söyledi. Zago da kendisine destek verdi 
   Canlı bağlantı 
   İSTANBUL'DA yaşanan bombalı terör saldırılarının ardından ailelerini İtalya'ya gönderme kararı alan, kendilerinin de geri döneceği şeklinde spekülasyonlar yapılan Giunti ve Zago, daha uzun süre Beşiktaş forması giymek istediklerini söylediler. Giunti, "Olaydan 10 dakika sonra İtalyan televizyonları benimle bağlantı kurdu. O psikoloji ile dönme düşüncesi içinde olduğumu söyledim. Daha sonra ortam yumuşayınca bundan vazgeçtim. Burada uzun yıllar kalmak istiyorum" dedi. 
   
   Terör lanetlendi 
   ZAGO da, bu tür olaylarının psikolojik olarak kendilerini etkilediğini, ancak İtalya ya da ülkesi Brezilya'ya dönme gibi bir düşüncesi bulunmadığını vurguladı. Rahat bir nefes alan yönetim, iki oyuncuya da devre arasında ikişer yıllık sözleşme imzalatmaya çalışacak. Öte yandan terörü lanetleyen taraftarlar, "Kahrolsun terörizm" dövizleri açtı. Maçtan önceki saygı duruşunda, "Teröre karşıyız, Beşiktaşlıyız. Kahrolsun PKK", "Şehitler ölmez, vatan bölünmez" sloganları atıldı. 
   
   Zago, Fener maçında yok    KARTAL'IN hırçın futbolcusu Zago, dünkü Konyaspor maçında sarı kart görerek cezalı duruma düştü. Bu sezon dördüncü sarı kartını gören Brezilyalı futbolcu, Fenerbahçe ile 30 Kasım'da oynanacak Fenerbahçe derbisinde yer almayacak. 
   
   Göze çarpanlar 
   RAMAZAN Golde yapacağı bir şey yoktu, fazla sırıtmadı. Özellikle geri paslardaki soğukkanlılığıyla dikkat çekti. 
   YASİN Zaman zaman topla iyi çıkışlar yaptı, isabetli paslar attı. Savunmaya yardım etmesi de iyi yanıydı ama verimli olamadı. 
   OKAN Topla çıkışı ve savunmaya dönüşü iyiydi. Çabuk oluşu nedeniyle ekstra işler yaptı. Ortaların yanısıra pozisyon kovaladı. 
   PANCU Forvetin arkasında gizli golcü görevini üstlendi, hem orta sahada savaştı, top kaptı, iyi paslar attı. Zorluk derecesi yüksek bir de gole imzasını attı. 
   ZAFER BİRYOL Beşiktaş'ın altyapısında yetişti, oyunda kaldığı ilk yarı süresince Kartal'ın savunmasına sıkıntılı anlar yaşattı, klas bir gol attı, Sağ arka adalesindeki sakatlığı nedeniyle ikinci yarıya devam edemedi. 
   
   Maçtan notlar 
   Yıldırım'a çirkin saldırı 
   MUHABİRİMİZ Orhan Yıldırım, Konyaspor maçı sonrasında, Derviş Aktepe adlı bir holiganın saldırısına uğradı. Beşiktaş kongre üyesi olduğu öğrenilen holigan, emniyet yetkilileri tarafından gözaltına alındı. 
   
   Cordoba dinlendi 
   KOLOMBİYA Milli Takımı'ndan yorgun dönen Oscar Cordoba kulübede oturdu. Önceki gece geç saatlerde İstanbul'a gelen Cordoba, dün 14.45 uçağıyla İzmir'e ulaştı. Lazio maçını gözönünde bulunduran Lucescu, tecrübeli kaleciyi dinlendirirken, Ramazan'a şans verdi. 
   
   Kart tedbiri 
   LAZİO öncesinde Sergen'in son durumunu görmek isteyen Lucescu, başarılı futbolcusuna ilk 11'de görev verdi. Rumen hoca ayrıca sarı kart sınırında bulunan Giunti'yi kenarda oturttu, bu futbolcunun yerine Ahmet'e görev verdi. 
   
   'Galibiyeti kaçırdık' 
   KONYASPOR Teknik Direktörü Hüsnü Özkara, galibiyeti kaçırdıklarını söyledi. Özkara, "Çok pozisyon bulduk ama bunlardan sadece birini değerlendirebildik. Bu oyunun hakkı üç puan olmalıydı. Futbolcularım kazanmak adına herşeyi yaptı. Beşiktaş gibi oturmuş ve iyi bir takımdan bir puan almak da sevindirici" dedi. 
   
   Zemin uyarısı 
   MAÇ öncesinde İzmir Atatürk Stadı'nın zeminini inceleyen Beşiktaş çalıştırcısı Lucescu, bozuk bölgeleri tespit etti. Rumen hoca, özellikle Okan Koç, Yasin ve Ahmet Dursun'u yanına çağırarak bu bölgeler konusunda uyarıda bulundu. 
   
   İzin aldı, konuştu 
   BEŞİKTAŞLI yönetici Haşmet Kürüm, canlı yayında konuşmak için Başkan Serdar Bilgili'den izin aldı. Maç öncesinde kendisine uzatılan mikrofona önce konuşmayan Kürüm, Bilgili'nin yanına kadar gitti. Gereken iznin verilmesinden sonra röportajı yaptı. 
   
   Chelsea galip 
   SİYAH - Beyazlı ekibin Şampiyonlar Ligi'ndeki rakibi Chelsea, Southampton deplasmanında 47. dakikada Melchiot'un golüyle galibiyeti buldu. Sparta Prag ise, Jablonec deplasmanında hayal kırıklığı yaratarak, rakibine 4 - 2 boyun eğdi. 
   
   PAF'lar yenildi 
   BEŞİKTAŞ PAF Takımı, Konyaspor'a 1-0 mağlup oldu. İstanbul'da oynanan karşılaşmada Siyah - Beyazlılar rakibi karşısında puan getirecek golü bulamadı. 
   
   
</TEXT>
</DOC>
