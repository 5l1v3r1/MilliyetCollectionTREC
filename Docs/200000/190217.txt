<DOC>
<DOCNO> 190217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sonspo26.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kotrba Beşiktaş grubun favorisi, çok dikkatli olacağız 
</HEADLINE>
<TEXT>

     Beşiktaş'ın Avrupa Şampiyonlar Ligi'ndeki rakibi Sparta Prag'ın Teknik Direktörü Jiri Kotrba, yarınki karşılaşmada tek hedeflerinin kazanmak olduğunu söyledi. 
     Kotrba, golcü futbolcusu Sionko ile birlikte, maçın yapılacağı Toyoto Arena Stadı'nda düzenlediği basın toplantısında, yarın kendilerine beraberliğin yetmeyeceğini kaydederek, ''Chelsea maçında, kendi sahamızda şanssız bir şekilde kaybettik. Roma'da da şanssızdık. Artık yarın kazanmak istiyoruz'' dedi. 
     Beşiktaş'ın, D Grubu'nun favorilerinden olduğunu belirten Kotrba, şunları söyledi 
     ''Herkes, Chelsea ve Lazio'yu favori gösteriyor. Ancak, bence Beşiktaş da büyük favori. Türk futbolunun seviyesi, her geçen gün daha da yükseliyor. Dünya Kupası'nda 3. oldular. Ligleri de çok kaliteli. Beşiktaş'ta bu kaliteli ligde lider durumda. Bu nedenle, çok dikkatli olmalıyız.'' 
     
     DEFANS YAPMAYACAKLAR 
     Beşiktaş'ı iyi tanıdıklarını anlatan Kotrba, geçen yıl UEFA Kupası'nda Beşiktaş'ın Slavia Prag ile karşılaştığını hatırlatarak, ''Ayrıca, rakibimizle yazın bir hazırlık maçı da yaptık ve 3-1 yenildik. Hızlı ve aktif bir takım. Buraya defans yapmaya geleceklerini sanmıyorum. Chelsea maçındaki gibi kazanmak isteyecekler. Yarın ilk adımı biz atmalıyız'' diye konuştu. 
     Kotrba, Sergen'in Chelsea maçında attığı 2 golün hatırlatılması ve bu oyuncuya yarın önlem alıp almayacağı ile ilgili soruya, ''Artık günümüzde, bire bir savunma uygulanmıyor. Futbolda artık, daha farklı savunmalar var. Bu nedenle, Sergen'e özel önlem almayı düşünmüyorum'' diyerek sözlerini tamamladı. 
     
     SİONKO ''BEŞİKTAŞ KUVVETLİ BİR EKİP'' 
     Çek ekibinin hücum futbolcusu Libor Sionko ise Beşiktaş'ın Chelsea ile oynadığı maçı takım olarak seyrettiklerini, rakiplerinin çok kuvvetli olduğunu söyledi. 
     İlk 2 maçta istedikleri sonuçlara ulaşamadıklarını kaydeden Sionko, ''Gruptaki iddiamızı sürdürmek için yarın sahadan galibiyetle ayrılmak istiyoruz'' dedi. 
     
     MUHTEMEL 11 
     Sparta Prag'ın, yarın Beşiktaş karşısındaki muhtemel 11'i şöyle olacak 
     Blazek, Pergl, Hübschman, Johana, Labant, Poborsky, Nemec, Kovac, Sionko, Zelenka, Kincl. 
     
</TEXT>
</DOC>
