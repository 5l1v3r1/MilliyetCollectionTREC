<DOC>
<DOCNO> 155311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sondun28.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz gazeteciyi İsrail askerlerinin öldürdüğü kesinleşti 
</HEADLINE>
<TEXT>

     Gazze Şeridi'nde geçen hafta öldürülen İngiliz gazeteci James Miller'ı, İsrail askerlerinin vurduğu otopsi raporuyla kesinleşti. 
     Haaretz gazetesinin İsrail radyosuna dayandırdığı habere göre, İsrail Adli Tıp Enstitüsü'nün otopsi sonuçlarının, ''Miller'ın Filistin değil, İsrail savunma güçlerinin açtığı ateş sonucu öldüğünü gösterdiği'' bildirildi. Otopsiye, Miller'ın ailesinin İngiltere'den gönderdiği bir patologun da katıldığı, Miller'ın İsrail güçlerinin iddia ettiği gibi arkadan değil önden vurulduğu, çelik yeleği ve kaskı olmasına karşın kurşunun boğazından girdiği belirtildi. 
     İsrail ordusu, Gazze Şeridi'nin güneyindeki Refah kentinde 3 Mayıs'ta bir İngiliz gazetecinin vurularak öldürüldüğünü doğrulamış, ancak İsrail askerlerinin gazeteciyi hedef aldıkları iddialarını reddetmişti. 
     İsrailli komutan Albay Avi, bir çatışmada İsrail askerlerinin, beyaz bayrak sallayan ve İngilizce konuşan yaralı bir kişiyi gördüklerini, bu kişinin yabancı olduğunu fark eden askerlerin, hayatlarını riske atarak yaralıyı araca taşıdıklarını öne sürmüştü. 
     Olaya tanık olan Abdurrahman Abdullah adlı bir Filistinli gazeteci ise beyaz bayrak sallamalarına ve yeleklerindeki 'TV' işaretlerine karşın askerlerin ateş açtığını ve Miller'ın vurulduğunu söylemişti. 
     Miller, İsrail ordusunun ev yıkımları ve Filistinli çocukların şiddetten nasıl etkilendiğine dair bir belgesel çekerken öldürülmüştü. 
     
</TEXT>
</DOC>
