<DOC>
<DOCNO> 169878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/ekonomi/eko05.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin ilk elektrikli aracı üretildi 
</HEADLINE>
<TEXT>
Şarj et, 90'la git 
TÜBİTAK, 'elektrikli otomobil' projesi kapsamında bir Doblo'yu elektrikliye çevirdi. Evlerde bile şarj edilebilen araç 90 kilometre sabit hız yapabiliyor 
     TAHSİN AKSU İstanbul 

     TÜBİTAK Marmara Araştırma Merkezi'nde MAM Fiat Doblo esas alınarak geliştirilen Türkiye'nin ilk elektrikli hibrid taşıtı "Elit - 1", saatte 90 kilometre hız yapabiliyor. Tamamen sessiz çalışan Elit - 1'in pilleri evde bile şarj edilebiliyor. Enerji Sistemleri ve Çevre Araştırma Estitüsü tarafından Tofaş'ın desteğiyle 11 ayda geliştirilen Elit - 1, dün görücüye çıktı. Fiat Uluslararası İş Geliştirme Bölümü Başkanı Jan Nahum, "Tofaş bu projeye seve seve katıldı. İleriki aşamalarında da aktif rol almayı düşünüyoruz" dedi. 
     TÜBİTAK MAM Başkanı Prof. Dr. Naci Görür ise projenin yakın bir gelecekte seri uygulamaya geçmesini ümid ettiklerini belirterek, "İstanbul gibi büyük kentlerde gürültü ve hava kirliliğine engel olabilecek, yakıt tasarrufu sağlayacak bu projeyle İstanbul Büyükşehir Belediyesi yakından ilgileniyor" diye konuştu. 
     
     'İlgimizi çekti, destekledik' 
     Prof.Dr. Naci Görür, ilk prototipe Tofaş, Milli Savunma Araştırma ve Geliştirme Daire Başkanlığı ile FNSS Savunma Sistemleri'nin de maddi - manevi destek verdiğini söyledi. FNSS Savunma Sistemleri adına konuşan Genel Müdür Hüseyin Esenergül, "Sessiz ve sıcaklık yaymama gibi özelliklere sahip oluşu nedeniyle savunma sanayiinde de kullanılabilir. Proje ilgimizi çekti. Bu yüzden biz de zırhlı muharebe aracı ve mini tank projesi için işbirliği yapıyoruz" dedi. 
     
Nahum test sürüşü yaptı      MUSTAFA BAĞDİKEN - MESUT IŞIK GEBZE DHA 

     Aracın test sürüşünü yapan Nahum, "Çok başarılı bir prototip. İlk denemeden, gelmiş olduğu aşamanın gelecek açısından iyi bir habercisi olduğunu anlıyoruz" dedi. 
     Proje yürütücüsü Azmi Yazar'ın verdiği bilgiye göre araç 90 kilometre sabit hızla yaklaşık 130 kilometre menzile sahip. 25 elektrik bataryasıyla çalışan motor, seyir halindeyken şarj olabiliyor. Evde de 12 saatte şarj ediliyor. Bu da ortalama altı milyon liraya geliyor. Uzaktan kumandayla kullanılabiliyor. Araçla İstanbul Büyükşehir Belediyesi'nin ilgilendiği, toplu taşıma için batarya istasyonları gerektiği belirtildi. 
     

</TEXT>
</DOC>
