<DOC>
<DOCNO> 192085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sontur26.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılın ilk kar tatili Erzurum'da... 
</HEADLINE>
<TEXT>

     Erzurum'da yoğun kar yağışı nedeniyle kent genelinde elektrik sisteminin arızalanması sonucu ilköğretim okulları, liseler ve Atatürk Üniversitesi'nde AÜ eğitime 2 gün ara verildi. 
     Erzurum Milli Eğitim Müdürü Ahmet Er, AA muhabirine yaptığı açıklamada, kar yağışının yol açtığı elektrik sistemindeki arıza nedeniyle merkezdeki ilköğretim okulları ve liselerde elektrik olmadığını belirtti. Bu nedenle okullardaki ısıtma sisteminin çalışmadığını ifade eden Er, okulların yarın ve Cuma günü tatil edildiğini söyledi. Er, söz konusu sorunların çözümlenmesi durumunda 3 Kasım Pazartesi günü eğitime yeniden başlanacağını bildirdi. 
     AÜ Rektörlüğü'nden yapılan açıklamada ise 2 gündür devam eden kar yağışı ve tipi nedeniyle kampüsteki trafoların patladığı belirtildi. Açıklamada, elektrik nakil hatları ile merkezi ısıtma sisteminde tahribatlar oluştuğu, bu nedenle üniversitenin yönetim kurulunca yarın ve Cuma günü eğitim ve öğretime ara verilmesinin kararlaştırıldığı duyuruldu. Açıklamada, AÜ'de eğitim ve öğretime 3 Kasım Pazartesi gününden itibaren yeniden başlanacağı kaydedildi. 
     Öte yandan kentin büyük kısmına halen elektrik verilemediği, TEDAŞ ekiplerinin aralıksız olarak onarım çalışmalarını sürdürdüğü bildirildi. 
     
</TEXT>
</DOC>
