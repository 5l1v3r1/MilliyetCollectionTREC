<DOC>
<DOCNO> 197053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sonspo01.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor, Ljubljana'yı deplasmanda devirdi...91-82 
</HEADLINE>
<TEXT>

     Salon Divorana Tivoli . 
     Hakemler Ioannis Pitsilkas xx Yunanistan , Roberto Chiari xx İtalya , Juan Antonio Requela xx İspanya . 
     Union Olimpija Ljubljana Stelmahers xx 15, Bazdariç xx 15, Boisa xx 13, Maraviç xx 11, Rahimiç xx 12, Anagonye x 4, Ozbolt x 5, Petrov x 5, Paviç x 2 . 
     Ülkerspor Booker xxxx 25, İbrahim xx 8, Haluk xxx 8, Rentzias xx 6, Blair xxx 17, Kerem xx, Traina xxxx 19, Tutku xx 3, Serkan xx 5 . 
     1. periyot 24-21 . 
     Devre 39-42 Ülkerspor lehine . 
     3. periyot 60-63 . 
     5 faulle çıkan 39.26 Boisa, 39.51 Maraviç Union Olimpija Ljubljana . 
     Basketbol Erkekler Avrupa Ligi A Grubu'nda mücadele eden Ülkerspor, deplasmanda Slovenya'nın Union Olimpija Ljubljana takımını 91-82 yenerek, gruptaki 2. galibiyetini aldı. 
     Karşılaşma öncesinde, İstanbul'da meydana gelen patlamalarda hayatını kaybedenler için saygı duruşunda bulunuldu. 
     Maça iyi başlayan Ülkerspor, kontrollü bir oyun sergilediği ilk periyodun büyük bir bölümünde skor üstünlüğünü elinde tuttu. Ancak son 3 dakika içinde savunmada ribaunt almakta zorlanıp, hücumlarda da isabetsiz şutlar atan turuncu-yeşilliler, Stelmahers ve Bazdariç'in 3 sayılık basketlerine engel olamayınca, ev sahibi ekip ilk periyotu 24-21 önde geçti. 
     2. periyotta skoru 2 kez eşitleyen Ülkerspor, devrenin son dakikası içinde Tutku'nun basketiyle 39-37 öne geçti. Ardından Rentzias ile 3 sayılık basket bulan turuncu-yeşilliler, farkı 5 sayıya kadar çıkarırken, karşılaşmanın ilk yarısını da 42-39 önde tamamladı. 
     Ülkerspor karşılaşmanın 3. periyodunda da üstün oyununu sürdürdü. Ev sahibi ekibin 27 ve 30. dakikalarda iki kez farkı 1 sayıya indirdiği bu bölümde, Traina'nın kritik anlarda kazandırdığı sayılarla etkili olan Ülkerspor, son saniyelerde Booker ile üst üste attığı basketlerle 3. periyodu da 63-60 önde tamamlamasını bildi. 
     Karşılaşmanın son periyodunda da özellikle Booker ve Traina ile bulduğu sayılarla skordaki üstünlüğünü sürdüren turuncu-yeşilliler, zorlu deplasmandan 91-82'lik galibiyetle ayrıldılar. 
     Bu arada, Ülkersporlu basketbolcular, A Milli Futbol Takımı'nın Letonya karşısında turu geçeremeyerek 12. Avrupa Şampiyonası Finalleri'ne katılma hakkını elde edememesinin ardından, bugün de İstanbul'daki patlamalar nedeniyle maç öncesi büyük bir üzüntü yaşadı. Turuncu-yeşillilere, deplasmanda kazandıkları maç büyük moral oldu. 
     
</TEXT>
</DOC>
