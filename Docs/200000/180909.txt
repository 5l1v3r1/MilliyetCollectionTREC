<DOC>
<DOCNO> 180909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sontur18.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Anne-oğulu yaralayan 4 gaspçıdan 1'i yakalandı... 
</HEADLINE>
<TEXT>

     İkitelli'de 9 gün önce gasp etmek istedikleri otomobildeki anne ile oğlunu yaralayan 4 kişiden 1'i yakalandı. 
     Asayiş Şube Müdürlüğü'nden alınan bilgiye göre, 30 Ağustos'ta Basın Ekspres Yolu üzerinde seyir halinde olan Deha Türkel idaresindeki 34 VM 3523 plakalı otomobile arkadan otomobille çarptıktan sonra, Türkel ile annesi Kıymet Develioğlu'nun indiği aracı gasp etmeye çalıştıkları sırada kendilerine direnen anne ile oğlunu yaralayan 4 kişinin yakalanması amacıyla başlatılan operasyonlar sürdürülüyor. 
     Operasyonlar çerçevesinde şebekeden Serkan Turan 23 , Küçükçekmece'de yakalanarak gözaltına alındı. Turan, kendisini yakalayan ekipten bir polis memurunu da ısırarak hafif yaraladı. 
     Yankesicilik ve Dolandırıcılık Büro Amirliği'ne getirilerek sorgulanmaya çalışılan Turan, poliste ifade vermedi. Ancak Turan, olayın mağdurları tarafından şubede teşhis edildi. 
     Bu arada Serkan Turan ile diğer şebeke üyelerinin, anne ile oğlunu yaraladıktan bir gün sonra başka bir otomobil çaldıkları, bu otomobille de 3 ayrı gasp ve 2 ayrı kapkaç olayını gerçekleştirdikleri bildirildi. 
     Polis yetkilileri, kimlikleri belirlenen diğer 3 kişinin yakalanması amacıyla çalışmaların sürdürüldüğünü kaydettiler. 
     İkitelli'de 9 gün önce meydana gelen olayda, kaza yaparak durdurdukları İsviçre'den tatil için Türkiye'ye gelen anne ile oğlunun bulunduğu otomobili gasp etmeye çalışan 4 kişi, kendilerine direnen Deha Türkel'i 3 yerinden bıçaklayarak, anne Kıymet Develioğlu'nu da yerde sürükleyerek yaralamıştı. Aynı saldırganlar, otomobili gasp edemeden kaçmışlardı. 
     
</TEXT>
</DOC>
