<DOC>
<DOCNO> 177157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sondun08.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan'dan itiraf Koalisyon da, BM de hata yaptı 
</HEADLINE>
<TEXT>

     BM'nin Bağdat'taki saldırıdan sonra bu ülkedeki BM personelinin güvenliğini sağlamak üzere Irak'a mavi bereliler gönderilmesi tartışması başladı. 
     BM'deki diplomatlar, ''fikrin Washington tarafından olumlu karşılandığını ancak Güvenlik Konseyinin öteki üyelerinin, BM'ye Irak'ta daha geniş bir rol verilmedikçe fikre sıcak bakmadıklarını'' söylediler. 
     
     ULUSLARARASI GÜÇ 

     BM Genel Sekreteri Kofi Annan da, ''uluslararası güç konusunun tartışılmakta olduğunu'' doğruladı, ancak ''bu aşamada Irak'a mavi berelilerden oluşan bir kuvvet gönderileceğini sanmadığını'' ifade etti. Annan, ''bu konuda kısa sürede bir karara varılacağını tahmin etmediğini'' de sözlerine ekledi. 
     Buna karşılık ABD'nin BM temsilcisi Büyükelçi John Negroponte, ''Irak'a takviye kuvvet gönderilmesi fikri, üzerinde durduğumuz bir konu'' diye konuştu. 
     
     HEPİMİZ HATA YAPTIK 

     Öte yandan Annan ''Irak'ta koalisyon güçlerinin de, BM'nin hata yaptığını'' söyledi. 
     ''Kimseyi suçlamak istemediğini'' kaydeden Annan, ''ancak hepimiz hata yaptığımızın farkındayız'' diye konuştu. 
     
     GÖREVİMİZİ BIRAKMAYACAĞIZ 

     BM Genel Sekreteri Kofi Annan, Bağdat'taki BM merkezine yönelik saldırıdan sonra tatilini yarıda keserek döndüğü New York'ta gazetecilere yaptığı ilk açıklamada, ''görevimizi yapmaktan vazgeçmeyeceğiz'' dedi. 
     ''Irak'ı istikrara kavuşturmak gibi bir görevimiz var'' diyen Annan sözlerine şöyle devam etti 
     ''Irak'ın istikrara kavuşması sadece Iraklıların değil, tüm bölge halklarının ve uluslararası toplumun yararınadır. Bunu sağlamak da bizim sorumluluğumuzdadır ve bunu başarana kadar devam edeceğiz.'' -BM'NİN EN KARA GÜNÜ- Annan BM personeline hitaben yayınladığı bir video mesajda da, ''çoğumuz, 19 Ağustos'u BM'nin en kara günü olarak hatırlayacağız'' dedi. Bombalı saldırıyı ''vahşice'' olarak nitelendiren Annan, ''bu o kadar anlamsız ki bunun gerçek olduğuna inanmakta güçlük çekiyoruz. Adeta kabus gibi bir şey ve hala bu kabustan uyanmayı ümit ediyoruz'' dedi. Annan, ''Ancak görevimizi yerine getirmek suretiyle ölen arkadaşlarımızın anısına saygı göstermiş olacağız'' diye ekledi. 
     
     GÜVENLİK TAKVİYE EDİLECEK 

     Annan BM merkezine gelişinde soruları cevaplandırırken de ''Şüphesiz bazı düzenlemeler yapacağız. Özellikle güvenliği takviye etmemiz lazım ve bu süreç simdiden başlatıldı'' diye konuştu. Annan ''bu yoldaki talepleri, bugünkü toplantıda, Güvenlik Konseyi'ne ileteceğini'' de sözlerine ekledi. 
     ''Koalisyon güçlerinin ek güvenlik sağlanması yolundaki önerisinin BM tarafından gereksiz görülerek geri çevrilmesiyle'' ilgili haberleri yeni duyduğunu belirten Annan, ''şayet doğruysa bunun bir hata olduğunu'' vurguladı. Annan bununla birlikte, ''bu tür kararlar korunması gereken kişilere bırakılmamalı. Ne gibi önlemler alınacağına, sorumluluk taşıyan, istihbarat toplayan kişiler karar vermelidir'' diye ilave etti. 
     ''Kimseyi suçlamak istemediğini'' de kaydeden Annan, ''geniş anlamda güvenliğin sağlanmasının koalisyon güçlerine düştüğünü'' vurguladı. 
     Annan Irak'taki durumla ilgili olarak ABD Başkanı George W Bush, İngiltere Başbakanı Tony Blair ve Rusya Başbakanı Vladimir Putin ile telefon görüşmeleri yaptığını da açıkladı. 
     Annan şu sıralarda BM Güvenlik Konseyi'ne brifing veriyor. 

     
</TEXT>
</DOC>
