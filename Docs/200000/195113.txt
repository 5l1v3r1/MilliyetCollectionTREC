<DOC>
<DOCNO> 195113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sontur24.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dokunulmazlık dosyaları şimdilik rafa kalktı .. 
</HEADLINE>
<TEXT>

     Anayasa-Adalet Karma Komisyonu, CHP Milletvekillerinin ret oyuna karşı dokunulmazlıklarla ilgili araştırma komisyonu çalışmalarını tamamlayıncaya kadar dokunulmazlık dosyalarını görüşmeme kararı aldı. 
     Karma Komisyon, yaklaşık 2 saat süren bir toplantı yaptı. Komisyon Başkanı Burhan Kuzu, toplantıdan sonra düzenlediği basın toplantısında, yaklaşık bir yıldan bu yana biraraya gelmediklerini söyledi. Bu sürenin birkaç ayının kurulma çalışmaları ile geçtiğini ardından da dokunulmazlıkla ilgili araştırma komisyonunun kurulduğunu kaydeden Kuzu, dosyaları görüşmek üzere toplanmamalarının bundan kaynaklandığını söyledi. Bu arada yasama dokunulmazlığı konusunun aralarında yeraldığı Anayasa değişiklikleri için bir Uzlaşma Komisyonu kurulma girişiminde bulunulduğunu anımsatan Kuzu, bu komisyonun da CHP'nin üye vermemesi nedeniyle çalışmaya başlayamadığını anlattı. Kuzu, basın toplantısında CHP TBMM Grubu'na ''Dokunulmazlık konusunda samimi iseniz Uzlaşma Komisyonu'na üye verin çalışmaya başlansın'' çağrısında bulundu. 
     Bu çalışmaları bekleme kararına karşın CHP'lilerin yaptıkları başvurular ve şahsına yönelik suçlamalar üzerine komisyonu toplama kararı aldığını ifade eden Kuzu, bugünkü toplantıda, AK Parti milletvekillerinin verdiği bir önergenin CHP'nin ret oyuna karşı kabul edilerek erteleme kararı alındığını bildirdi. Araştırma Komisyonu'nun çalışmalarının birkaç ay süreceğini, bunu beklemek gerektiğini bildiren Kuzu, bu görüşlerinde ''Samimi'' olduğunu da söyledi. Kuzu, bu çalışmanın ardından Anayasa değişikliğinin gündeme gelmemesi durumunda komisyonu toplayarak dosyaları görüşmeye başlayacaklarını bildirdi. 
     
     ''MİLLETVEKİLLERİ KAYGILI'' 

     Milletvekillerinin, yargılamanın ''Siyasallaşması'' konusunda kaygıları bulunduğunu da bildiren Kuzu, kendisinin de bunları paylaştığını söyledi. Kuzu, milletvekillerinin bu çekincelerine katıldığını bildirerek, ''Bu, yargıya güven konusunda düğümleniyor'' dedi. 
     Ayrıca 19 meslek grubunun dokunulmazlığı bulunduğunu ifade eden Kuzu, bunların tümünün birden ele alınması gerektiğini söyledi. Kuzu, ''Evvela milletvekilleri sonra diğerleri... Yok böyle birşey. Hepsi birden ele alınsın'' dedi. 
     
     ''4 BAKANIN DOKUNULMAZLIĞININ KALDIRILMASI İSTENİYOR'' 

     Kuzu, komisyon gündeminde 64 milletvekili hakkında 107 dosya bulunduğunu da bildirdi. Kuzu'nun verdiği bilgiye göre, aralarında Dışişleri Bakanı Abdullah Gül, Milli Savunma Bakanı Vecdi Gönül, Çevre ve Orman Bakanı Bakanı Osman Pepe ile İçişleri Bakanı Abdülkadir Aksu'nun da bulunduğu 43 AK Parti'li, 19 CHP'li, 1 DYP'li, 1 de Bağımsız milletvekilinin dokunulmazlığının kaldırılması isteniyor. 107 dosyadan 52'si AK Parti'li, 47'si CHP'li, 7'si DYP'li, 1'i de bağımsız milletvekillerine ait suçlamaları içeriyor. 
     Bakan Kuzu'nun verdiği bilgiye dosyaların, suçlamalara göre dağılımı ise şöyle 
     ''36 dosya görevi kötüye kullanma, 25 dosya seçim hukukunun ihlali, 5 dosya Siyasi Partiler Yasası'na muhalefet ve özel evrakta sahtecilik, 7 dosya Devlet İhale Yasası'na muhalefet, 5 dosya hakaret, 4 dosya zimmet, 3 dosya yaralama, 2 dosya Avukatlık Yasası'na muhalefet, 2 dosya TCK 312'ye muhalefet, 1 dosya sövme.'' Kuzu, 20. Dönem'de gelen 252 dosyadan 21'i, 21. Dönemde gelen 247 dosyadan da 19'u hakkında dokunulmazlığı kaldırma kararı verildiğini kaydetti. 
     
     ''VATANDAŞ NE YAPACAK '' 

     Komisyon Başkanı Kuzu, yargıya güvensizliği dile getirdiğini belirterek, ''Dokunulmazlığı olmayan vatandaş bu durumda ne yapacak '' diye soran bir gazeteciye, ''Doğru söylüyorsunuz. Ama bu dokunulmazlığı kaldırmaya gerekçe olamaz. Normal vatandaşın durumu ayrı bir konu'' karşılığını verdi. 
     Türbanlı bir sanığı Yargıtay'da görülen bir duruşmaya alınmamasının yargıya müdahale anlamına gelip gelmediğinin sorulması üzerine de Kuzu, ''Yargıya müdahale bu olmaz. Yargının kararı eleştirilir, gökten inmedi, herkes hata yapabilir. Yanlış yapılırsa eleştirilir'' dedi. 
     
     SERT TARTIŞMALAR 

     Edinilen bilgiye göre, toplantıda, Komisyon Başkanı Burhan Kuzu ve AK Parti'li milletvekilleri ile CHP'liler arasında zaman zaman sertleşen tartışmalar yaşandı. CHP Konya Milletvekili Atilla Kart, Başkan Kuzu'yu TBMM İçtüzüğü'nü ihlal etmekle suçladı. Bu suçlamalara ''Beni neredeyse Yüce Divan'a göndereceksiniz'' karşılığını veren Kuzu'ya, Kart'ın ''Koşulları oluşursa bu da olur'' yanıtını verdiği bildirildi. 
     
</TEXT>
</DOC>
