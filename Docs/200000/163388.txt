<DOC>
<DOCNO> 163388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/siyaset/siy04.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
SİT alanlarında başkanlar tepkili 
</HEADLINE>
<TEXT>

SİT alanlarının imara açılacağı söylentisi beklentileri artırdı. Bodrum gibi yerlerde arsa satın almak isteyen yatırımcılar araştırmalara başladı 
     YAŞAR ANTER Muğla DHA 

     SİT alanlarının imara açılacağı söylentisi Muğla'da bu arazilerle ilgilenenler ile yerel yönetimleri karşı karşıya getirdi. SİT kapsamında olan ve bugüne kadar sahiplerinin üzerinde hiçbir tasarrufta bulunamadığı araziler birden değerlenirken, bu yörelerde arsa satın almak isteyen yatırımcılar araştırmalara başladı. Bodrum Belediye Başkanı Mazlum Ağan ise "Bu alanlarda yapılaşmaya izin vermeyeceğiz" dedi. 
     SİT alanlarında yüzde 3 yapılaşmaya izin veren yasa hazırlığı, Muğla'nın, Marmaris, Fethiye, Datça ve Bodrum gibi ilçelerinde endişe yarattı. Bodrum Belediye Başkanı Ağan, özellikle Karaada, Orak Adası, binlerce yıllık batıkları barındıran Yassıada, İkiz Adalar, Salih Adası, Kisebük, Mazı ve Küdür koylarındaki doğal SİT alanlarının yapılaşmaya ve turizme açılmasının Bodrum'u bitireceğini vurguladı. Ağan, "Dünyanın en güzel koylarını kooperatif ve turistik tesislerle doldurarak yarımadayı zaten bitirme noktasına getirdik. İmara açılacak doğal SİT alanlarında inşaat izni vermeyeceğiz" diye konuştu. 
     Ortakent Belediye Başkanı Mehmet Kocadon da, Bodrum ve koylarının betona yenik düştüğünü ifade etti. Kocadon, "Doğal ve arkeolojik SİT alanlarını büyük bir özenle koruma altına almamız gerekirken betonlaşmayı özendiren kararlar almak, yarımadanın idam fermanı olur" açıklamasını yaptı. 
     

</TEXT>
</DOC>
