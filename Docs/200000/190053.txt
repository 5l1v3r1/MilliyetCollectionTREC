<DOC>
<DOCNO> 190053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/spor/spo15.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   İlhan şaşkınlığı    ESKİ hakem Sadık İlhan'ın açıklamaları deprem etkisi yarattı. Trabzon'un eski başkanı Özkan Sümer, "O dönemde sürekli mağdur edilen taraf bizdik" derken, eski Samsunspor Başkanı Yusuf Ziya Yılmaz da, "İlhan suçunu itiraf etti. Dava açılmalı" diye konuştu. Yönetici Suat Çalık ise, "MHK Başkanı bile bu işin içindeyken, kimi kime şikayet edeceğiz" siteminde bulundu. 
   
   Favori Çalımbay    AKÇAABAT Sebatspor'da Gençlerbirliği farklı yenilgisi sonrası istifa eden Teknik Direktör Ekrem Al'ın yerine Rıza Çalımbay'ın ismi öne çıktı. Daha önce de ismi gündeme gelen Çalımbay'ın teklifi yine kabul etmemesi halinde Ümit Kayıhan, Lemi Çelik ve Ali Kemal Denizci alternatifler arasında bulunuyor. Teknik direktör bulunana kadar takımı aynı zamanda yönetim kurulu üyesi olan Mehmet Birinci çalıştıracak. 
   
   Mitroviç kovuldu    ELAZIĞSPOR'DA Ankaragücü deplasmanında alınan 1 - 0'lık yenilginin faturası Milorad Mitroviç'e çıktı. Basın Sözcüsü Orhan Zırhlıoğlu, Yugoslav teknik adamın görevine son verdiklerini belirtti. Bordo - Beyazlılar'da Mitroviç'in yerine en güçlü aday olarak Reha Kapsal'ın ismi geçiyor. Kapsal'a onay çıkmazsa Oğuz Çetin ve Nejat Biyediç'e teklif götürülecek. 
   
   Rüştü zor durumda    İSPANYA'DA Rüştü'ye, Barcelona'nın orta sınıfın kullandığı bir araba tahsis ettiği öğrenildi. Katalan ekibinin, milli kalecimizin konaklama yaptığı oteldeki harcamaları da kendisine yükleyeceği iddia edildi. Sport gazetesi, "Rüştü burnundan soluyor" diye yazdı. 
   
   Memo-Hido formda    NBA'DEKİ temsilcilerimizden Mehmet Okur, takımı Detroit'in Denver Nuggets'ı 93-91 yendiği maçta bitime 2.3 saniye kala kazandırdığı basketle galibiyeti getirdi. Mehmet, 2 8 iki sayı, 8 8 serbest atış, bir asist, bir top çalma ve bir top kaybı ile 12 sayı üretti. Hidayet ise takımı San Antonio Spurs'ın, Dallas Mavericks'e 89 - 84 yenildiği karşılaşmada 10 sayı kaydetti. 
   
   R.Carlos'a kanca    PREMİER Ligi'nde yer alan Chelsea'nin milyarder başkanı Roman Abramoviç'in, Real Madridli Roberto Carlos'un peşine düştüğü iddia edildi. İspanyol spor gazeteleri, Rus işadamınınn Brezilyalı oyuncuya 5 yıllığına, 30 milyon Euro önerdiğini savundular. 
   
   İpek şampiyon    TED Kulübü'nün milli tenisçisi İpek Şenoğlu, İrlandalı partneri Clarif Curran ile İngiltere Cardif'te yapılan "Circuit Turnuvası"nda çiftlerde şampiyon oldu. Şenoğlu ve Curran finalde karşılaştıkları Sabrina De Beer - Gers İlke çiftini 6-4, 2-6 ve 6-3'lük setlerle geçip mutlu sona ulaştı. 
   
   Sporting galip    GENÇLERBİRLİĞİ'NİN UEFA Kupası'ndaki rakibi Sporting Lizbon kendi sahasında Beira Mar'ı 3-1 mağlup etti. Ersun Yanal'ın da izlediği karşılaşmada Yeşil - Beyazlılar'ın gollerini 10 ve 73'te Liedson, 45'te Pinto kaydetti. İngiltere'de ise Tugay'ın 90 dakika forma giydiği maçta Blackburn Rovers evinde Charlton'a 1 - 0 yenildi. 
   
   Halterde Sağır ambargosu    İSPANYA'DA yapılan Avrupa Gençler Halter Şampiyonası'nda 77 kiloda yarışan Taner ve Nezir Sağır kardeşler ilk iki sırayı aldılar. Taner Sağır, koparmada 165.5, silkmede 200 ve toplamda da 360 kiloyla 3 Dünya ve 3 Avrupa rekorunu kırarak, 3 altın madalya aldı. 
   BAŞARILI halterci, şampiyonaya katılan tüm sporcular arasında puanlamanın en iyisi seçilerek, şampiyonlar şampiyonu kupasını da kazandı. Ağabeyi Nezir Sağır ise koparmada 145 ile dördüncü, silkmede 187 ile ikinci, toplamda da 332 kiloyla yine ikinci sırayı elde etti. 
   
   
   
</TEXT>
</DOC>
