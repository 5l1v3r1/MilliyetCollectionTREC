<DOC>
<DOCNO> 174033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sontur01.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar bankası mudileri, geceden sıraya girdi... 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen İmar Bankası'nda hesapları bulunan mudiler, evraklarını teslim etmek için, Pamukbank şubeleri önünde geceden sıraya girdiler. 
     Pamukbank Çankaya Şubesi'ne evraklarını teslim etmek isteyen ve geceden kuyruğa giren mudilerden bazıları mesai saatinin başlamasını uyuyarak beklerken, bazıları da bol bol çay içip, okey gibi oyunlarla vakit geçirmeye çalıştılar. Mudiler, işlemlerin yavaş yürümesi nedeniyle sıraya geceden girmek zorunda kaldıklarını belirttiler. 
     Mudi bilgilerine ilişkin evraklarını bankaya teslim etmek amacıyla bekleyen Müjgan Çay 31 , ''Gündüz sıcak altında bekliyoruz. Ancak çok kişi bulunduğundan sıra bir türlü gelmiyor. Ben de eşimle birlikte, geceden hamile olduğum halde kuyruğa girmek zorunda kaldım'' dedi. 
     Serbest meslek sahibi olduğunu ve tüm birikimlerini İmar Bankası'na yatırdığını anlatan Levent Çay 35 da, ''Şu anda elimde sermayem yok. Bu nedenle de iş yapamıyorum'' diye konuştu. 
     İmar Bankası'nda hesapları bulunanların 4 Ağustos-1 Eylül tarihleri arasında belgeleriyle Pamukbank Belge Teslim Merkezleri'ne başvurmaları istenmişti. 
     
</TEXT>
</DOC>
