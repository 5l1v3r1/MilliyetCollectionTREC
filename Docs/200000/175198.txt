<DOC>
<DOCNO> 175198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/son/sondun05.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Parkinson ilacının yan etkisi ''kumar bağımlılığı''... 
</HEADLINE>
<TEXT>

     Parkinson hastalarının kullandığı bir ilacın yan etki olarak kumar bağımlılığına yol açabildiği saptandı. 
     Mirapex adındaki ilacı kullanan hastalarda, diğer Parkinson ilaçlarını kullanan hastalara göre kumar bağımlılığının daha fazla meydana geldiği tespit edildi. 
     ABD'nin Arizona kentindeki Muhammed Ali Parkinson Araştırma Merkezi uzmanları, bin 800 Parkinson hastası üzerinde araştırma yaptı. 
     Araştırmada, Mirapex kullanan 529 hastanın 8'inde, ciddi derecede kumar bağımlılığının meydana geldiği belirlendi. 
     
     İKİ HASTA 60'AR BİN DOLAR KAYBETTİ 

     Journal Neurology adlı dergide yer alan araştırma raporunda, 7 erkek ve iki kadın hastada aşırı derecede kumar bağımlılığı gözlendiği, bazı hastalarda ise kumar bağımlılığının ekonomik çöküşe neden olduğu belirtildi. İki hasta, kumarda 60'ar bin dolar civarında para kaybettiğini bildirdi. 
     Kumar bağımlılığı saptanan başka bir hastanınsa pergolide adlı Parkinson ilacını kullandığı kaydedildi. 
     Bazı Parkinson hastalarında saptanan kumar bağımlılığının, aslında düşük olduğuna değinen Dr. Mark Stacy, yine de doktorların Parkinson hastalarını bu riskten haberdar etmeleri gerektiğini bildirdi. 
     Bazı hastaların, kumar merkezlerinin yakınında tedavi görmelerinin, risk faktörü üzerinde etkili olabildiği düşünülüyor. 
     
     GEÇMİŞLERİNDE KUMAR BAĞIMLILIĞI YOK 

     Kumar ilgisi saptanan Parkinson hastalarının hiç birinin geçmişinde kumar bağımlılığının bulunmadığına işaret edildi. 
     Mirapex ilacı kullanan Parkinson hastalarındaki kumar bağımlılığı oranı, 529 hastada yüzde 1.5 olarak belirlendi. Normal nüfus üzerinde ise bu risk oranının, yüzde 0.3-1.3 arasında olduğu biliniyor. 
     İlaç değiştiren kumar bağımlısı hastaların çoğunda, kumar bağımlılığıyla ilgili yan etkinin azalabildiği gözlendi. 
     Bilim adamları, ilacın kumar bağımlılığı riskini neden artırdığına açıklık getiremedi. 
     Bir buçuk milyon Amerikalıda görülen Parkinson hastalığı, beyinde dopamine salgılayan hücrelerin ölmesinden kaynaklanıyor. Dopamine maddesinin beyinde mesaj iletişimini sağlayan önemli bir kimyasal madde olduğu biliniyor. 
     Kür edilemeyen hastalık, bazı ilaçlarla bir müddet hafifletilebiliyor. 
     
</TEXT>
</DOC>
