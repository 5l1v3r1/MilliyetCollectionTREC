<DOC>
<DOCNO> 153494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/soneko12.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Metro Group, "geceğin mağazası"nı açtı... 
</HEADLINE>
<TEXT>

     Metro Group, perakendecilikte en son teknolojilerin birarada sunulduğu ''The Extra Future Store'' mağazasını, ünlü Alman manken Claudia Schiffer'in de katıldığı törenle Almanya'nın Rheinberg kentinde açtı. 
     Metro Group'un 1977 yılından beri hizmet veren Extra süpermarketinin yenilenmesiyle oluşturulan The Extra Future Store, gelecekte alışverişi şekillendirecek teknolojilerin uygulandığı dünya çapındaki ilk perakende mağazası özelliğine sahip bulunuyor. 
     Kablosuz aygıtların kullanıldığı mağazada, alışveriş arabasının üzerinde bulunan Kişisel Alışveriş Asistanı PSA bilgisayarında müşteriler kartlarını okutarak, en son yaptıkları alışveriş listesini, indirimli ürünleri, hangi ürünün nerede olduğunu görebiliyor ve aldıkları ürünün barkodlarını anında taratabiliyor. 
     Mağaza içerisinde, meyve ve sebzeleri otomatik olarak tanımlayan ve fiyatlandıran akıllı tartılar, elektronik akıllı raf etiketleri, otomatik hesap ödeme makineleri, promosyonlu ürünlerin gösterildiği elektronik reklam panoları, bilgi terminalleri yer alıyor. 
     Bilgi terminalleri sayesinde almak istediğiniz bir şarabın özelliklerinin yanı sıra hangi yemekle birlikte içilebileceğini öğrenebilir ve hatta yemek tarifini bile alabilirsiniz. 
     Mağazada, envanter işletmeciliğin elektronik yönetilmesine imkan veren radyo frekanslı tanımlama RFID teknolojisi de bulunuyor. Bu teknoloji ile RFT etiketli mallar ile bağlantı kurularak, raflarda ne kadar ürün kaldığı tespit ediliyor. 
     Metro Group'un, Intel ve SAP partnerliğinde oluşturduğu The Extra Future Store'da, 3 bin 855 metrekarelik alanda 30 bin çeşit ürün satışa sunuluyor ve 124 kişi çalışıyor. 
     
     KÖRBER 
     Metro Group'un Yönetim Kurulu Başkanı Dr. Hans Joachim Körber açılıştaki konuşmasında, yeni teknolojilerin ticaret dünyasına girmesiyle birlikte son birkaç yıldır perakendecilikte bir değişimin sözkonusu olduğunu söyledi. 
     Metro Group'un yeni teknolojileri takip etmeyi felsefe edindiğini belirten Körber, ''Geleneksel perakendeden uzaklaşıp daha yenilikçi bir perakendeye yöneliyoruz. Bu da bizim dünyanın beşinci büyük kuruluşu olmamızda çok büyük etken. Yeni teknolojilerin kullanılması, çok büyük bir tüketici potansiyeline hitap etmemiz, müşterinin istekleri doğrultusunda hareket etmemiz, market stratejimizi gerçekleştirmemiz ve uzun vadede müşteri bağlama konularında bizi kuvvetlendirecek'' diye konuştu. 
     Modern teknolojilere sahip şirketlerin piyasada rekabet üstünlüğü sağlayacağına dikkat çeken Körber, The Extre Future Store'nin birçok teknolojik yeniliğin birarada sunulduğu düyadaki ilk örnek mağaza olduğunu kaydetti. Körber, şunları söyledi 
     ''Bu mağaza ile dünya üzerindeki ticaretteki teknolojik yeniliklere yön vermek istiyoruz. Yeni teknolojileri kullanarak ulusal ve uluslararası perakendecilikte bir hareketlilik sağlamak istiyoruz. Burası aynı zamanda bir laboratuvar işlevi de görecek. Bizim için önemli olan müşterinin bu teknolojilerden hangisini tercih edeceğidir. Buna göre perakendecilikte hangi teknolojilerin kullanılacağına karar verilecektir. Lojistik ve kalite standartları oluşturulacaktır. 
     Tüketiciye daha rahat ve daha hoş bir mekan sağlamaya çalışıyoruz. Daha kısa zamanda daha rahat alışveriş yapabilecekler.'' 
     
     ''FİYATLARIMIZI AŞAĞI ÇEKEBİLECEĞİZ'' 
     Metro Group İdari Kurul Üyesi Zygmunt Mierdorf ise, 40'a yakın şirketin ortaklığında oluşturulan geleceğin mağazasının dünyada eşi görülmemiş bir laboratuvar olduğunu belirterek, şöyle dedi. 
     ''Yeni teknoloji hem müşteriye hem de sektöre artı getirecektir. Ürünler hep daha hazırda olacağı, hizmet kişiselleşeceği ve alışveriş daha elverişli olacağı için müşteri memnuniyeti artacak. Dolayısıyla perakendede satışlarımız yükselecek. Bunların yanı sıra yönetimlerimiz daha etken olacağından fiyatlarımızı da aşağıya çekebileceğiz.'' Teknolojilerin maliyetlerinin düşmesiyle birlikte yaygınlaşacağını vurgulayan Mierdorf, geleceğin mağazasında sundukları teknolojilerin 5-10 yıl sonra perakendecilikte standart hale geleceğini kaydetti. 
     Metro Group'un 2002 yılı sonu itibariyle 26 ülkede 2 bin 310 mağazası bulunuyor. Şirket, geçen yıl tüm dünyada 51.5 milyar euro ciro yapmıştı. 
     




</TEXT>
</DOC>
