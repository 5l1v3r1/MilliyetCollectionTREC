<DOC>
<DOCNO> 195808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/dunya/adun.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD El Kaide olabilir 
</HEADLINE>
<TEXT>

   Amerikan yönetimi saldırıları kınarken, yetkililer saldırının ardında Usame bin Ladin liderliğindeki terör örgütünün olabileceğini söylüyor 
      Yasemin Çongar Washington 

   
   İstanbul'daki iki sinagoga yönelik terör saldırılarını kınayan Bush yönetimi, sorumlularının bulunması konusunda Ankara ile her türlü işbirliğine açık olduğu mesajını verdi. ABD'li kaynaklar, İBDA - C örgütünün üstlendiği saldırılarda El Kaide bağlantısı olduğu kuşkusunu dile getirirken, eylemlerin El Kaide'nin Avrupa'da yeni bir "terör dalgası" başlatma çabasının bir adımı olabileceği üzerinde durdular. 
   ABD Dışişleri Bakanı Colin Powell, saldırılara ilişkin bir başsağlığı ve dayanışma mesajını Türk muadili Abdullah Gül'ü telefonla arayarak bizzat iletti. 
   Milliyet'in görüştüğü ABD'li yetkili ve gözlemcilerin ortak yorumu, İBDA - C örgütünün bu saldırılarda "yalnız hareket etmemiş olabileceği" yönünde. Bush yönetimi dışından, ancak Türk - Amerikan ilişkileri ve Türkiye'deki Musevi topluluğu ile yakından ilgili bir kaynak, "İBDA - C son dönemde belirgin biçimde çökertildi. Dolayısısyla şimdi, böyle koordinasyon gerektiren eylemleri gerçekleştirebildiklerine inanmak güç" yorumunda bulundu. 
   Bush yönetiminin terör konusunda uzman bir yetkilisi ise, "Türkiye'nin yerlisi ya da uluslararası herhangi bir örgüt olabilir. Ancak son dönemde, El Kaide'nin Avrupa'nın büyük kentlerinde eylem düzenleme planları yaptığına ilişkin duyumlar alınıyordu. El Kaide, daha önce de Müslüman ülkelerde Musevi hedefleri vurmuştu" diyerek El Kaide kuşkusunun ABD resmi çevrelerinde de ciddiye alındığını vurguladı. Aynı yetkili, Türkiye ile ABD'nin halen teröre karşı sıkı bir güvenlik ve istihbarat işbirliği yaptığını ve sinagog saldırıları konusunda da bu işbirliğinin süreceğini dile getirdi. Bu arada ABD Başkanı Bush, yayımladığı yazılı açıklamasında, saldırıları en güçlü ifadelerle kınadığını bildirdi. 
   
   
   
</TEXT>
</DOC>
