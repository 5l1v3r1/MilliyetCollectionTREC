<DOC>
<DOCNO> 185033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/guncel/agun.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu olimpiyatta rekor kırmak yok 
</HEADLINE>
<TEXT>

   Avrasya Kurumsal Oyunları'nda 82 şirketin bin 725 çalışanı hafta sonu buluşup birlikte basketbol, bowling, masa tenisi ve futbol oynadı, yüzdü, karting yaptı 
      AYTEN GÖRGÜN ÖZEL 

   
   Doğan Yayın Holding'in ana sponsorluğunda düzenlenen Avrasya Kurumsal Oyunları'nın Eurasia Corporate Games 2003 tanıtım yürüyüşü için önceki akşam Taksim Gezi Parkı'nı dolduran bin 725 kişilik kalabalığın içinde kimler yoktu ki. 
   İplikçi, doktor, bankacı, gazeteci, matbaacı, bakkal... Yarışmanın adı "şirket olimpiyatı" olmalı. Takımlar tek tek anons edilip tanıtılırken, yarışmacılar samba müziğiyle çoştu. 
   Bu olimpiyatta katılanlar ne profesyonel sporcuydu ne de amaçları birinci olmaktı. Gazetecisinden bankacısına tam bin 725 kişi hafta sonu buluşup birlikte basketbol oynadı, yüzdü, karting yaptı. 
   
   YARIŞMA BAŞLIYOR 
      Sabahın erken saatleri. Milliyet'ten üç arkadaş karting yarışmasının yapılacağı Celaliye'deki Speed Go - Kart Center'dayız. Uyanığız ya önceden gidip pisti falan göreceğiz, tur mur atacağız. O da ne Sarı antenlilerin hepsi orada. Bu Turkcell'ciler, dün Taksim'den doğruca buraya mı geldiler acaba 
   Pisti görünce mideme kramplar giriyor. Araba lastiklerinden yılan gibi dönen bir asfalt pist. Tur atlamaktan vazgeçtim, lastiklerin üstüne çıkmayayım yeter. Yarışmacılar ağırlıklı olarak erkek. 60 erkek, 20 de kız. 
   Yarışma yarım saat rötorla 11.30'da başlıyor. Pist 400 metre. Pisti en hızlı şekilde ama önündekine de çarpmadan bitiren birinci olacak. Her birimiz yarışmaya başlamadan önce güvenlik brifingi alıyoruz. Sonra kasklar takılıyor, bineceğimiz araçların numaraları bize söyleniyor. Ben üç numarayım. Pistle tanışalım diye bir turluk alıştırma antrenmanı yapıyoruz. 
   Ardından pistte, önde, arkada ve sonda olmak üzere üç kez beşer dönüş atıyoruz. 
   Erkeklerin yarışmasında toz dumandan pist gözükmüyor Kızların durumu komik. Sanki karting değil sema yapıyorlar. Kendi etrafında dönen dönene. Bu karting arabalarının geri vitesi yok. Lastiklere çarpıp döndün mü birinin gelip seni düzeltmesi gerek. Lastiklere çarpmayan kız yok galiba. 
   Bizim takıma gelince. Bize "Boğaz turu" adı verildi. Üç kızız. Milliyet'ten ben, Doğan Yayın Holding'den Mine Özer, Turkcell'den de Ayşe Selen. Kimse kimseye çarpmıyor. Lastiklere bile çarpmadık. Ama hepimiz birbirimizden ayrı, lay lay lom yarışı bitiriyoruz. Üstelik bir hata daha yaptık ki, inanılmaz. Damalı bayrağı görünce devam etmek gerekiyormuş, biz tam tekmil zınk diye durduk. Tüm ekipler ortalama 5 dakikada bitirirken biz 7 dakikada bitirdik. Eh tabii ki birinci turda hep beraber diskalifiye olduk. Teselli olarak en temkinli ve centilmen kızlar nvanını aldık. 
   
   
</TEXT>
</DOC>
