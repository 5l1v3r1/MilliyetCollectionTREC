<DOC>
<DOCNO> 168376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/ekonomi/eko03.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Transporter'da otomobil konforu 
</HEADLINE>
<TEXT>

Kolay sürüşü ve donanımıyla otomobili aratmayan yeni nesil Volkswagen Transporter Türkiye yollarına çıkmaya hazırlanıyor 
     LEVENT KÖPRÜLÜ 

     Bir bayinin "Neden yük taşımaya elverişli bir Beetle yapmıyorsunuz " diyerek elindeki çizimleri fabrikaya vermesiyle doğan ve 1949'dan bu yana 9 milyon adet üretilen, ülkemizde ise 50 bini aşkın kullanıcısı olan Volkswagen'in VW hafif ticari aracı Transporter, tamamen yenilenen beşinci nesil modelleriyle Türk tüketicisinin beğenisine sunuluyor. 
     Başta Doğuş Grubu Başkanı Ferit Şahenk olmak üzere, grubun üst düzey yöneticilerinin de katıldığı bir toplantıda basına tanıtılan Transporter, ağustos ayının ilk günlerinden itibaren satışa sunulacak. Fiyatları henüz tam netleşmeyen araçlardan yıl sonuna kadar 3 bin 500, önümüzdeki yıllarda da her yıl 10'ar bin adet satılması planlanıyor. 
     
     Türkiye altıncı sırada 
     Toplantıda konuşan Doğuş Otomotiv Ticari Araçlardan Sorumlu Genel Müdür Yardımcısı Vedat Uygun, Türkiye'deki ticari araç satışlarının, Avrupa ülkeleri ile kıyaslandığında 6. sırada bulunduğunu belirterek, firmaların iştahını kabarttığını söyledi. Uygun, vergi avantajı nedeniyle bu yıl hafif ticari araç pazarının canlı oluğunu kaydetti. İlk 5 ayda satılan 52 bin binek otomobile karşılık, yaklaşık 34 bin hafif ticari araç satıldığını ifade eden Uygun, önümüzdeki dönemde ekonominin büyümesi ve ticaretin canlanmasıyla birlikte satılan her 100 araçtan 50'sinin ticari araç olacağı yönündeki öngörülerini dile getirdi. 
     
Yakıtta daha cimri      Her yönüyle yenilenen beşinci nesil Transporter'da öncelikle bir otomobil kadar aerodinamik tasarım gerçekleştirilmiş. Lazer kaynak teknolojisiyle üretilen yeni Transporter'da, elektrikli camlar, elektrikli ve ısıtmalı yan aynalar, uzaktan kumandalı merkezi kilit, kolçaklı sürücü koltuğu standart olarak sunuluyor. Konsola monte edilen joystick vites kolu hem kolay, hem eğlenceli sürüş sağlıyor. Bu tip bir araçta ilk kez 6 ileri "Tiptronik" vites seçeneği de sunulmuş. 2.5 lt. motor seçeneğinde standart olan bu şanzuman, otomatik ya da manuel vites değiştirme olanağı veriyor. Araçta ABS, sürücü havayastığı, Anti Patinaj Sistemi, Motor Fren Kontrol Sistemi, Elektronik Diferansiyel Kilidi donanımları bulunuyor. 1.9 ile 2.5 litre arasında değişen hacimler, 86, 105, 130 beygir gibi değişik güçlerde dizel motorlarla sunulan yeni Transporter'da, 1.9 litrelik versiyonda 100 kilometrede 6.1 litre gibi düşük bir tüketim rakamına ulaşmak mümkün olabiliyor. 
     

</TEXT>
</DOC>
