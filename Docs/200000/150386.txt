<DOC>
<DOCNO> 150386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/yazar/cemal.html </URL>
<DATE> 2003/04/17/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Değişim hayaleti sahnede 
</HEADLINE>
<TEXT>

     Yeni dünyamız daha iyi mi, daha kötü mü olacak henüz belli değil. 
     Fakat bir nokta kesin 
     Değişim hayaleti artık sahnede 
     Hayaletin sahne alması şiddetle, savaşla gerçekleşti. Ne yazık ki öyle. Ama ne yapalım ki artık taşlar özellikle bizim bölgemizde, Ortadoğu'da yerinden oynadı. 
     Saddam Hüseyin'in devrilmesiyle birlikte Ortadoğu eski Ortadoğu olmayacak. Değişim dalgası bütün ülkeleri şöyle ya da böyle yalayacak. 
     Öylesine bir zaman diliminde yaşamaya başladık ki, kendi kendimize sürekli soru üretmek ve karşılıklarını düşünmek zorundayız. Çünkü bölgenin bıçak sırtındaki dengeleri fena halde sarsıldı. 
     Taşlar nasıl oturacak 
     Kestirmek güç. 
     Türkiye olarak ne yapmalı 
     Soğukkanlı düşünmekte yarar var. Yer yuvarlağının bu bölgesinde geçerli olan statüko, Ortadoğu'daki düzen Türkiye için hep istikrarsızlık kaynağı oldu. 
     Bunu hiç unutmayalım. 
     Suriye, ülkemizi 16 yıl boyunca kanatan şiddet ve teröre acımasızca ev sahipliği yapmış olan bir ülkedir. 
     Saddam'lı Irak malum... 
     Tahran'daki mollalar, baş düşmanlarından biri olarak Türkiye Cumhuriyeti'ni bellediler. Bizi istikrarsızlaştırmak için özellikle radikal İslamcılık açısından ellerinden gelen fenalığı yıllar yılı yaptılar. Ülkemizdeki bir kısım terörün kökleri, Uğur Mumcu, Çetin Emeç, Ahmet Taner Kışlalı cinayetlerinin izleri, İran'daki molla düzenine uzanır. 
     Yinelemekte yarar var 
     Ortadoğu'da bugüne kadarki düzen ya da statükonun, Türkiye'ye hiçbir hayrı dokunmamıştır. 
     Soralım, ne iyidir Türkiye için 
     1 Saddam'sız, normalleşen, kör topal demokrasiye açılan bir Irak mı 
     2 Baasçı diktadan kurtulmaya, çok partili düzene zemin hazırlamaya başlamış, terör örgütlerine desteğini kesmiş, ekonomisini dışa açarak liberalleştirmeye koyulmuş bir Suriye mi 
     3 Filistin - İsrail barışı mı 
     4 Teröre destek vermeyen, radikal İslam'ı ihraç etmeye çalışmayan, rejimi gitgide liberalleşen ve reformcu kanadı güçlenen bir İran mı 
     Yanıtlarına gelince 
     Irak'ın Baasçılıktan kurtulup normalleşmesi, siyasal ve ekonomik yapısını liberalleşmesi birçok bakımdan Türkiye'nin yararınadır. 
     Suriye de Baas diktasından kurtulursa... Hizbullah, İslami Cihad, HAMAS gibi şiddeti benimsemiş örgütlere desteğine keserse... Ekonomisini liberalleştirmeye koyulursa... Bunlar da Türkiye'nin elbette çıkarınadır. 
     Irak ve Suriye'deki bu gelişmeler, Amerika'nın da Şaron'a yeterince bastırmasıyla birleşirse, Filistin - İsrail barışını ve Lübnan'da normalleşmeyi çok yakın ihtimal haline getirir. Herhalde bu barış da Türkiye'nin çıkarlarına uygundur. 
     Irak ve Suriye'nin normalleşme rayına oturması, bölgede İran'ı tecrit edici bir çıkmaza itebilir. Tahran'da da değişim havasını güçlendirebilir. Buna da Türkiye'nin herhalde bir itirazı olmaz. 
     Niye yazıyorum bunları 
     Bölgemizde statüko hızla bozuluyor. Düzen değişiyor, değişecek Evet, bu bir yerde istikrarsızlık demek. 
     Ama bugüne kadarki neydi 
     İstikrarsızlığın daniskasıydı. Bugüne kadar Bağdat'daki, Şam'daki, Tahran'daki rejimlerin bize hiçbir hayrı dokunmadı çünkü... 
     Onun içindir ki 
     Statükonun, eskinin yanında olmayalım. Lütfen bu kez akıllı oynayalım oyunu... 
     
     







</TEXT>
</DOC>
