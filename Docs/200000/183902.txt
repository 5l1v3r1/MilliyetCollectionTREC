<DOC>
<DOCNO> 183902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/soneko11.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İmalat Sanayiinde kapasite kullanımı arttı... 
</HEADLINE>
<TEXT>

     İmalat sanayiinde üretim değeri ağırlıklı kapasite kullanımı bu yılın Ağustos ayında, geçen yılın aynı ayına kıyasla artarak, yüzde 79.1 seviyesinde gerçekleşti. 
     İmalat sanayiinde kapasite kullanımı, geçen yılın aynı ayında yüzde 76.4 olmuştu. 
     DİE'nin, 814 işyerinde yaptığı ''Aylık İmalat Sanayi Eğilim Anketi''ne göre, söz konusu dönem sektörel bazda irdelendiğinde kapasite kullanımı, gıda ürünleri ve içecek imalatında yüzde 63.8, tütün ürünleri imalatında yüzde 71.5, tekstil ürünleri imalatında yüzde 71.9, giyim eşyası imalatında yüzde 81.3, ağaç ürünleri imalatında mobilya hariç yüzde 69.8, kağıt ve kağıt ürünlerinde yüzde 80.9, basın ve yayım imalatında yüzde 68, ana metal sanayi imalatında yüzde 69.1, plastik ve kauçuk ürünler imalatı yüzde 69.9, radyo ve tv haberleşme cihazları imalatında da yüzde 83.3 ve kok kömürü rafine edilmiş petrol ürünleri imalatında yüzde 89.8 oldu. 
     
     TAM KAPASİTE İLE ÇALIŞAMAMA NEDENLERİ 
     Bu arada Ağustos ayında işletmelerin tam kapasiteyle çalışamama nedenleri arasında, yüzde 57.7'lik oran ile iç pazarda talep yetersizliği ilk sırada yer aldı. 
     Tam kapasite ile çalışamama nedenlerinden dış pazarda talep yetersizliği yüzde 19.2 ile ikinci, yerli mallarda hammadde yetersizliği yüzde 3.4 ile üçüncü olurken, bunu yüzde 2.8 ile işçilerle ilgili meseleler, yüzde 2.4 ile mali imkansızlık ve yüzde 1.3 ile de ithal mallarda hammadde yetersizliği izledi. 
     
     2003 YILI EYLÜL AYI BEKLENTİSİ 
     Öte yandan DİE, işyerlerinin üretim, yurtiçi satış, satış fiyatları ve hammadde fiyatları konusunda, bu yılın Eylül ayı beklentileriyle ilgili değerlendirme de yaptı. 
     Yapılan değerlendirmeye göre, Eylül ayında üretimde, işyerlerinin yüzde 30.2'si artış, yüzde 41'i ise azalış bekliyor. 
     Söz konusu ayda, yurt içi satışlarda ise aynı işyerlerinin yüzde 31.7'si artış, yüzde 34.7'si azalış, satış fiyatlarında yüzde 9.2'si artış, yüzde 20'si ise azalış beklentisi içinde bulunuyor. 
     Hammadde fiyatları konusunda da işyerlerinin yüzde 18.4'ü artış, yüzde 18.5'i azalış olacağı görüşünü belirtti. 
     
</TEXT>
</DOC>
