<DOC>
<DOCNO> 192603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/siyaset/siy08.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir günde değişti 
</HEADLINE>
<TEXT>

   Heybeliada Ruhban Okulu için 'Araştırmalar kısa sürede biter ve son nokta konulur' diyen Bakan Çelik, bir gün sonra konuyu Batı Trakya'daki Türklerle irtibatlandırdı 
      ANKARA Milliyet 

   
   KESER VE TESTERE 
   Çelik'e göre Ruhban Okulu ve Batı Trakya sorununun çözümü şu atasözünde yatıyor "Olma keser gibi hep bana bana, ol testere gibi bir sana bir bana." 
   
   Heybeliada Ruhban Okulu'nun açılmasının "hükümetin boynunun borcu" olduğunu söyleyen Milli Eğitim Bakanı Hüseyin Çelik, bir gün sonra görüş değiştirdi. Çelik, Ruhban Okulu'yla ilgili olarak, Lozan Antlaşması gereği Batı Trakya'daki Türklerin problemlerinin çözümüne bağlı olduğunu belirtti. Çelik, ruhban okulunun yeniden açılmasına ilişkin soruları yanıtladı. Okulun 32 yıldır gündemde bulunduğunu ancak bir türlü çözülemeyen bir konu haline geldiğini belirten Çelik, şunları kaydetti "Buradaki temel yaklaşım mütekabiliyet karşılıklılık meselesinden kaynaklanmaktadır. Lozan Antlaşması gereği Batı Trakya'da Türk azınlığımız var. Türkiye'de de Rum azınlığı var. Onlar bizim birinci sınıf vatandaşlarımız. Demokratik ve laik bir ülkede hangi dine mensup olursa olsun o insanların kendi ilahiyatıyla ilgili eğitim alması anayasal güvence altındadır. Karşılıklı olarak bu işin yapılması gerekiyor. Bu işe son derece sıcak bakıyorum." 
   Çelik, konunun özellikle Dışişleri Bakanlığı'nı ilgilendirdiğini vurgulayarak şöyle konuştu "Hukuki boyutun araştırılması için Özel Öğretim Kurumları Genel Müdürlüğü ile Talim ve Terbiye Kurulu Başkanlığı'nca oluşturulan komisyon çalışmalarına başladı. Batı Trakya'daki azınlığımızın eğitim öğretimiyle ilgili adım atılması gerekiyor. Çözülemeyecek, kangren olmuş bir konu olduğuna inanmıyorum." 
   
   
   
</TEXT>
</DOC>
