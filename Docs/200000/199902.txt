<DOC>
<DOCNO> 199902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/siyaset/siy01.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Anadolu imam hatip'i unutmadılar 
</HEADLINE>
<TEXT>

   Üniversiteye girişte imam hatipliye kolaylık sağlama planları yapan hükümet, Anadolu imam hatiplerin kontenjanını artırdı 
      BAHAR ATAKAN Ankara 

   
   Milli Eğitim Bakanlığı, gelecek yıl sınavla öğrenci alacak liselerin kontenjanlarını belirlerken fen liselerindeki artışı yüzde 4'te tutarken, 114 Anadolu imam hatip lisesindeki artışı yüzde 66 olarak belirledi. 
   Milli Eğitim Bakanlığı, 13 Haziran 2004 Pazar günü yapılacak 2004 Ortaöğretim Kurumları Öğrenci Seçme ve Yerleştirme Sınavı OKÖSYS kapsamında öğrenci alacak liselerin kontenjanlarını belirledi. OKÖSYS ile Anadolu ve fen liselerinin yanı sıra Anadolu öğretmen, Anadolu teknik Anadolu meslek, Anadolu imam hatip liseleriyle diğer bakanlıklara bağlı liselere geçen yıl ayrılan 120 bin 158 kişilik kontenjan 132 bin 185'e çıkarıldı. Ancak bakanlık, kontenjanların liselere göre dağılımını dengeli yapmadı. 
   
   En az artış fen liselerinde 
   En az kontenjan artışı fen liselerinde yapılırken, bu okulların geçen öğretim yılında 4608 olan kontenjanları 192 kişi artırılarak 4800'e çıkarıldı. Fen liselerindeki yüzde 4'lük artış oranı, Anadolu liselerinde yüzde 8 düzeyinde oldu. Anadolu liselerine 2003'teki sınav sonucu 51 bin 100 kişi yerleştirilirken, 2004 OKÖSYS'nin ardından bu sayının 55 bin 210 olması kararlaştırıldı. En yüksek kontenjan artışının görüldüğü liseler Anadolu imam hatip liseleri oldu. Geçen yılki OKÖSYS sonucu bu okullara 6 bin 50 kişi yerleştirilirken, 2004'teki sınavın ardından bu okullara girecek öğrencilerin sayısı 11 bin 250 olarak belirlendi. Bu yıl eğitim öğretime başlayan Sosyal Bilimler Lisesi'ne de 96 kontenjan ayrıldı. Hükümetin, meslek ve İHL öğrencilerine üniversiteye girişte uygulanan farklı katsayıyı kaldıracağını taahhüt etmesi nedeniyle kontenjanların artırıldığı iddia edildi. Anadolu İHL öğrencilerine üniversiteye girişte farklı katsayı uygulanıyor. MEB yetkilileri ise 2003'te Anadolu İHL kontenjanlarının yüzde 100 dolması nedeniyle bu yıl kontenjan artırıldığını söyledi. 
   
   
   
   
   
</TEXT>
</DOC>
