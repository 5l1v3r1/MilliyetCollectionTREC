<DOC>
<DOCNO> 152144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/24/son/sonspo20.html </URL>
<DATE> 2003/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor zorlu virajda... Rakipler Cimbom ve Gençler... 
</HEADLINE>
<TEXT>

     Birinci Süper Lig'de kalma mücadelesi veren Adanaspor, şampiyonluk iddialarını sürdüren ligin zirvesindeki 3 takımla art arda karşılaşacak. 
     Turuncu-beyazlı ekip hafta sonunda deplasmanda Galatasaray ile başlayacağı zorlu seride, daha sonra yine deplasmanda Gençlerbirliği, ardından sahasında Beşiktaş ile oynayacak. 
     Adanaspor Kulübü Genel Menajeri Şahabeddin Yavuzer, yaptığı açıklamada, Altay galibiyetinin ardından zorlu 3 maçlık seriye girdiklerini söyledi. 
     Bu 3 maçlık serinin kendileri açısından çok önemli olduğunu ifade eden Yavuzer, şunları kaydetti 
     ''Zorlu serideki ilk maçımızda, Galatasaray deplasmanından puanla dönmek istiyoruz. Kazanacağımız her puanın bizim için hayati önemi var. Yönetim, teknik kadro ve futbolcular bunun bilincinde. Altay galibiyeti kesinlikle takımı rehavete sokmadı. Böyle bir rehavet lüksümüz zaten olamaz. Altay galibiyeti yalnızca moralimizi üst seviyeye çıkardı ve diğer rakiplerimizle aramızdaki puan farkını az da olsa açtı. Ancak herşey bitmedi. Bu 3 maçlık seride alacağımız puanlar ligdeki durumumuzu ya rahatlatır ya da daha zora sokabilir.'' 
     
     SON 3 HAFTA DA ZORLU 
     Yavuzer, ligin son 3 haftasında da Samsunspor ve Kocaelispor ile deplasmanda Bursaspor ile de sahalarında karşılaşacaklarını ve bu maçların da zorlu geçeceğine dikkati çekti. 
     Yavuzer, şöyle devam etti 
     ''İlk 3 maçlık seride şampiyon adayları son 3 maçlık seride de düşme potasındaki rakiplerle oynayacağız. Özellikle sahamızda yapacağımız Beşiktaş ve Bursaspor maçları bizim için ayrı bir önem taşıyor. Futbolcularımızın Adanaspor'u ligde bırakabilecek puanları alacaklarına inanıyorum. Futbolcular kadar tüm Adanalılara da büyük görev düşecek. Adanaspor'un rahat nefes alması için taraftarlarımızın desteğine ihtiyacımız var.'' Bu arada Galatasaray maçının hazırlıklarını sürdüren turuncu- beyazlı ekipte, Pachola'nın sakatlığının sürdüğü, Gökmen'in ise durumunun iyiye gittiği, sakatlığı geçen Timko'nun da takımla birlikte çalışmalara başladığı bildirildi. Takımda kart cezalısı olan Ercan Galatasaray karşısında forma giyemeyecek. 
     





</TEXT>
</DOC>
