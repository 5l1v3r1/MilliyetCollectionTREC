<DOC>
<DOCNO> 178903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/yazar/temelkuran.html </URL>
<DATE> 2003/08/29/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Çocuklar 'o gece'yi silemiyor 
</HEADLINE>
<TEXT>

   
   O zaman, 1 Mayıs'ta deprem olduğunda "Bingöl çocukları" diye bir yazı yazmıştım. Okurken siz ağlamıştınız, öyle yazmıştınız mektuplarınızda. Ben de ağlamıştım, yazarken. Enseleri incecik, kocaman gözlü çocukların bir binanın altında kalışları üzerine ağlamıştık beraber. 
   İşte yine Bingöl'deyiz, büyükler yüksek sesle bir şeyler anlatıyorlar yazarlara. Ama biz Milliyet TIR'ının arkasına geçiyoruz, Bingöl'ün hazin kahramanlarıyla birlikte. Ölenler onların arkadaşları çünkü... 
   
   ARKADAŞLARI ÖLDÜ       13 yaşındaki Mesut ne iş olsa yapıyor, üstelik dersleri de iyi. Gövdesinin içinde efk rlı bir adam gizli "Amcamın oğlu bu, Oktay. Ayağı doğuştan sakat. Elazığ'a gönderdik, bir şey yapamadılar. Bingöl'deki doktorlar zenginlere bakıyor hep." Çocuğunu tedavi ettirememiş baba gibi çıkıyor sesi. Sonra depremi anlatıyorlar hep birlikte. Mesut, Zeki, Oktay, boyu kısa kalmış Sinan, yüzlerine ayakkabı boyası bulaşmış Harun, Serhat... Yıkılan bölge ilköğretim okulunun altında kalan arkadaşlarını anlatıyorlar 
   
   'DEMİR GİRMİŞTİ'    "Yasin öldü. Şefik öldü. Çıkartmaya gittik biz de." Mesut'un lafını gülen gözlü Oktay kesiyor "Yukarıda da bir bina çöktü. Mesut oradan bir bebek çıkardı." Zeki enkazdan çıkan çocukları anlatıyor "Birinin kaburgasından demir girmiş. Böyle " Ölen arkadaşlarının bedenlerini kendi bedenlerinde göstere göstere anlatıyorlar. Boyu kısa kalmış Sinan depremden sonra Bingöl'de çıkan çatışmayı anlatıyor "Şuradan başladılar ateş etmeye, biz de karşı taraftan geçiyorduk, insanlar bu tarafa doğru koşmaya başladılar..." 
   Her şeyi göstererek anlatıyorlar. Bu çocuklar sokakların isimsiz tanıkları olarak olayların içindeydiler ölümün, şiddetin, kanın ve haksızlığın... 
   
   HEP ZENGİNLERE...    "Konteynırda kalıyoruz biz, 7 kişi. On kişi kalan var. Kadınlar Kızılay'ın getirdiği ekmekler için dövüştüler geçenlerde, yaralananlar oldu" diyorlar sonra... Yine de Mesut en çok Seda Sayan'a kızıyor 
   "Buraya eşya yardımı yapmaya geldi. Evleri orta hasarlı olanlara eşya verildi. Kimse konteynırda kalanları görmedi bile. Depremde de zenginler kazanıyor yani." 
   Birbirlerinin omuzlarından akar sokaktaki çocuklar, kolları birbirlerinin boynundadır hep. Onlar da öyleler. Büyükler onların gördüklerini bilmiyorlar ama onlar her şeyi, belki de büyüklerin gördüklerinden daha çok görüyorlar. İnce enseli, kocaman gözlü çocuklar Bingöl'de öle öle büyüyorlar... 
   
      
   
</TEXT>
</DOC>
