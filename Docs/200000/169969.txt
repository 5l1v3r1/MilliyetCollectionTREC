<DOC>
<DOCNO> 169969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sondun16.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu uyardı "Dövme ve piercing çok tehlikeli" 
</HEADLINE>
<TEXT>

     AB Komisyonu, Avrupalı gençler arasında ten üzerine dövme yaptırmak ve delik açtırtmak piercing modasının giderek yaygınlaşmasının endişe verici olduğunu açıkladı. 
     Konuya ilişkin bir araştırma yaptıran Komisyon, bu uygulamaların insan sağlığına olumsuz etkileri üzerinde duruyor. 
     Dövme ve ''piercing'' yaptıran kişilerin bazı ''sağlık riskleri'' aldıklarını belirten Komisyon, karaciğer iltihabı, AIDS, mantar hastalığı, alerji, deri uru, cüzam, tüberküloz, tetanoz ve cilt kanseri gibi hastalıkların bulaşmasının ve yayılmasının söz konusu olabileceği üzerinde durdu. 
     AB Komisyonu, kamuoyunun uyarılması gerektiğini, dövme ve ''piercing'' uygulamaları sırasında çok ciddi önlemler alınmasının şart olduğunu, kullanılan boya ve malzemenin mikroptan arındırılmasının büyük önem taşıdığını ifade etti. 
     AB ülkeleri hükümetlerinin yasal önlemler alması çağrısında bulunan Komisyon, konuya ilişkin açıklamasında, ''giderek yayılmakta olan bir sorun''dan söz etti. 
     ''Piercing'' yaptıranların yarısından fazlasının çeşitli bulaşıcı hastalıklara muhatap olarak tedavi gördüklerini, bu yıl iki kişinin bu yüzden öldüğünü bildiren Komisyon, uzmanların bu konuda daha derin araştırmaları sürdürdüklerini duyurdu. 
     Dövme yaptıranların derilerinin, bazı kimyevi madde ve boyaların, iğne ve cihazların zararlı etkisi yüzünden ömür boyu sürecek sorunlarla karşılaştığının ifade edildiği açıklamada, bu amaçla kullanılan boya ve maddelerin çok büyük bir bölümünün sağlık otoritelerinin onayını almadığı vurgulandı. 
     AB Komisyonu, üye ülke hükümetlerinden, bu konuda acil önlemler almalarını ve özellikle gençleri uyaran kampanyalar başlatmalarını istedi. 
     
</TEXT>
</DOC>
