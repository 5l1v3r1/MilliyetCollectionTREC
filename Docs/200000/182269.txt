<DOC>
<DOCNO> 182269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sondun14.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gine Bissau'da darbe 
</HEADLINE>
<TEXT>

     Batı Afrika ülkelerinden eski Portekiz sömürgesi Gine Bissau'da darbe yapan ordu, Devlet Başkanı Kumba Yala'yı tutukladı. 
     Portekiz haber ajansı Lusa'nın bildirdiğine göre, bir ordu sözcüsü, genelkurmay başkanı adına radyodan okuduğu bildiride, silahlı kuvvetlerin, ''Yala'nın ülkenin sorunlarını çözememesi nedeniyle'' iktidarı devraldığını duyurdu. 
     Ordunun, Başbakan Mario Pires ve bakanların tutuklanması yönünde de emir verdiği belirtildi. 
     Dünyanın en fakir ülkelerinden biri olan Gine-Bissau'nun 1,1 milyon nüfusu bulunuyor. 
     
     GENELKURMAY BAŞKANI, DEVLET BAŞKANI OLDU 

     Batı Afrika ülkelerinden eski Portekiz sömürgesi Gine Bissau'da, ordunun darbe yapmasının ardından Genelkurmay Başkanı, devlet başkanlığı görevini geçici olarak üstlendiğini bildirdi. 
     Genelkurmay Başkanı General Verissimo Correia Seabra, Portekiz devlet televizyonuna verdiği demeçte, ''Ülkenin devlet başkanlığı görevini seçimlere kadar üstleneceğim'' dedi. 
     ''Ülkenin sorunlarını çözememesi nedeniyle'' Devlet Başkanı Kumba Yala'yı tutuklayan ordu, Başbakan Mario Pires ve bakanların tutuklanması yönünde de emir çıkarmıştı. 
     
</TEXT>
</DOC>
