<DOC>
<DOCNO> 180563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/son/sontur12.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Adli tatil sona eriyor... Büyük dosyalar kaldığı yerden... 
</HEADLINE>
<TEXT>

     2003-2004 Adalet Yılı, 8 Eylül Pazartesi Günü törenle başlayacak. 
     Yargıda toplu izin kullanımı anlamına gelen ve her yıl 20 Temmuz'da başlayan, ancak bu yıl bu tarih Pazar gününe geldiği için iki gün önce girilen adli tatil, Pazartesi günü sona erecek. Adli ve idari yargıda yeni adli yıl, 8 Eylül'de Yargıtay'da düzenlenecek törenle başlayacak. 
     Törende, Yargıtay Başkanı Eraslan Özkaya ve Türkiye Barolar Birliği Başkanı Özdemir Özok birer konuşma yapacaklar. Aynı gün öğleden sonra Anıtkabir'e çelenk konularak, saygı duruşunda bulunulacak. 
     Yargıtay Başkanı Özkaya, akşam da Devlet Konukevi'nde resepsiyon verecek. 
     Adli tatil süresince, adli mahkemelerde nöbetçi mahkemeler, Yargıtay ve Danıştay'da nöbetçi daireler, idare mahkemelerde ise nöbetçi bölge idare mahkemeleri görev yaptı. 
     
     YENİ ADLİ YILDAKİ BAZI DAVALAR 
     Ankara DGM ve Adliyesi, yeni adli yılda kamuoyunun sürekli ilgisini çeken davalarla gündeme gelecek. 
     DGM'de, ''Neşter Operasyonu'', ''Umut'', ''Buffalo'' ve DEP'lilerin yeniden yargılandığı davaların görülmesine devam edilecek. 
     Adliyede ise Bayındırlık ve İskan Bakanlığı'nın bazı ihalelerinde yolsuzluk yapıldığına ilişkin ''Vurgun'', hayali ihracatla ilgili ''Örümcek Ağı'' ve Rusya'dan doğalgaz alımında yolsuzluk yapıldığı iddiasını içeren ''Mavi Akım'', enerji ihalelerine ilişkin ''Beyaz Enerji'' davalarına kaldıkları yerden devam edilecek. 
     ''Hayata Dönüş Operasyonu'' sırasında Ankara Merkez Kapalı Ceza ve Tutukevi'nde çıkan olaylara ilişkin açılan ''Ulucanlar'' davalarının görüleceği adliyede, ''Kayıp Trilyon'' soruşturması sırasında haklarında fezleke düzenlenen ve 3 Kasım seçimlerinde milletvekili seçilememeleri üzerine haklarında dava açılan eski SP Genel Başkanı Recai Kutan'ın da aralarında bulunduğu sanıklar hakim karşısına çıkacaklar. 
     ''Yeşil'' kod adıyla bilinen Mahmut Yıldırım'ın ''cürüm işlemek için teşekkül oluşturduğu'', eski Merkez Bankası Başkanı Gazi Erçel'in, ''dalgalı kura geçilmeden önce Merkez Bankası rezervlerinden bazı kurumlara toplam 5 milyar 188 milyon 900 bin ABD doları satıldığı, kişisel hesabındaki Türk lirasını dolara çevirdiği'', eski MİT görevlisi Korkut Eken'in de ''teşekkül halinde telefon dinleyerek haberleşme hürriyetini bozduğu'' suçlamasıyla yargılandığı davalar, sürecek. 
     Halk Bankası eski Genel Müdürü Yenal Ansen ve bankanın eski yöneticileri hakkında açılan ceza ve alacak davaları da yeni adli yılda gündemde kalmaya devam edecek. 
     Eski milletvekilleri Mümtaz Yavuz, Orhan Bıçakçıoğlu, Cemal Enginyurt, Ahmet Erol Ersoy, Şefkat Çetin, Aydın Menderes ve Sebğatullah Seydaoğlu da haklarında açılan davalarda hakim karşısına çıkacaklar. 
     Terör örgütünün elebaşı Abdullah Öcalan, eşi Kesire Öcalan ve örgütün üst düzey yöneticilerinin 12 Eylül 1980'den önce Şanlıurfa ve çevresinde işledikleri suçlarla ilgili olarak açılan dava yargılanmalarına da Ankara 8. Ağır Ceza Mahkemesi'nde devam edilecek. 
     
</TEXT>
</DOC>
