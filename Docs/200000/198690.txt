<DOC>
<DOCNO> 198690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sontur26.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Başkonsolosluğu vize bölümü bir süre daha kapalı 
</HEADLINE>
<TEXT>

     İngiltere Dışişleri Bakanlığı, 20 Kasım'da bombalı saldırıya uğrayan İstanbul'daki Başkonsolosluğunun vize bölümünün bir süre daha kapalı kalacağını duyurdu. 
     Bakanlıktan yapılan açıklamada, bu süre içinde Ankara'daki İngiltere Büyükelçiliği'nin vize bölümünün sınırlı hizmet vereceği ve acil vize taleplerini değerlendireceği belirtildi. 
     Açıklamada, ''güvenlik şartları nedeniyle, İngiliz Büyükelçiliği vize bölümüne sadece postayla vize başvurusu yapılabilecek'' denildi. 
     Ankara'daki büyükelçilik binasında bulunan vize bölümünde sadece belli vize çeşitleri ile ilgili başvuruların değerlendirileceği kaydedilen açıklamada, diplomatik kırmızı pasaport ve hizmet gri pasaportu olanların, özel yeşil pasaport taşıyan ve resmi iş için seyahat edecek kişilerin, son 3 yılda İngiltere'ye gelen resmi ya da özel pasaport sahipleri ile acil bir sebeple İngiltere'ye seyahat etmek zorunda olan kişilerin başvurabileceği bildirildi. 
     Vize hizmet alanının en kısa zamanda genişletilmesi için çaba harcandığını belirten İngiltere Dışişleri Bakanlığı, konuyla ilgili gelişmelerin Ankara'daki İngiltere Büyükelçiliği, İngiltere Vize Dairesi'ne ait internet sitesi gibi yerlerden izlenebileceğini kaydetti. 
     İngiltere'nin vize işlemleri konusunda internet üzerinden bilgi alınabilecek adresler şunlar ''www.britishembassy.org.tr, www.ukvisas.gov.uk news, www.ukvisas.gov.uk missions''. 
     
     TAZİYE DEFTERLERİ AÇILACAK 

     Öte yandan, İngiltere'nin Ankara Büyükelçiliği, İstanbul'da düzenlenen bombalı saldırılarda hayatlarını kaybedenler için taziye defterleri açılacağını bildirdi. 
     Büyükelçilikten yapılan açıklamaya göre, taziye defterleri, gelecek salı ve çarşamba 14.00-16.00 saatleri arasında İngiltere'nin Ankara Büyükelçiliği binasında, 10.30-12.30 saatleri arasında da İstanbul'daki Fransa Konsolosluğu'nda açılacak. 
     
</TEXT>
</DOC>
