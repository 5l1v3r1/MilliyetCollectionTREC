<DOC>
<DOCNO> 181680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/soneko04.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin, IMF ile anlaştı... 
</HEADLINE>
<TEXT>

     Uluslararası Para Fonu IMF , dış borç yükümlülüklerini yerine getiremez hale gelen Arjantin'e yeni bir yardım paketi vermeyi kabul etti. 
     Arjantin Devlet Başkanı Nestor Kirchner, düzenlediği basın toplantısında, IMF'ye verdikleri niyet mektubunun kabul edildiğini açıkladı. Taraflar arasında uzun müzakereler sonucunda varılan anlaşmayla, Arjantin'in 12.3 milyar doları IMF'ye olan 21 milyar dolarlık dış borcu yeniden finanse edilecek. Varılan anlaşmanın, Arjantin'in 90 milyar dolar olan toplam dış borçlarının yeniden yapılandırılmasının da önünü açtığı belirtiliyor. 
     Anlaşma şartları arasında IMF'nin ısrarla talep ettiği bankacılık düzenlemeleri ve temel kamu hizmetlerinin fiyatlarının artırılması konuları yer almadı. Bu durum, IMF'nin katı reçetelerine direnen Arjantin hükümeti açısından önemli bir başarı olarak görülüyor. Anlaşma, Arjantin hükümetinin IMF'ye vadesi gelen 2.9 milyar dolarlık borcunu ödeyemeyeceğini açıklamasının ardından geldi. 
     Arjantin Maliye Bakanı Roberto Lavagna da anlaşmaya varılmasından sonra ödemenin yapılma olanağının doğduğunu söyleyerek, söz konusu borcun IMF İcra Kurulu'nun 19-20 Eylül tarihlerinde yapılacak toplantısından önce ödeneceğini bildirdi. 
     
</TEXT>
</DOC>
