<DOC>
<DOCNO> 199248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/soneko07.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro'daki yükseliş, AB ekonomisini tehdit ediyor... 
</HEADLINE>
<TEXT>

     AB ortak para birimi Euro'nun ABD Doları karşısındaki yükselişi, ihracatta düşüş getireceği düşüncesiyle, AB'de kaygı yaratıyor. 
     AB'nin 15 ülkesinden 12'sinin kullandığı ortak para birimi Euro'nun, ABD doları karşısında psikolojik sınır olan 1.20'yi aşması, AB ekonomu çevrelerinde endişeyle karşılanıyor. Uzmanlar, Euro'daki yükselişin, bu para biriminin gücünün artmasından değil, ABD Doları'nın zayıflığından kaynaklandığını savunuyorlar. Ancak Euro'nun Dolar karşısında fazla değer kazanması, Almanya ve Fransa'nın bütçe açıkları ile beraber düşünüldüğünde, AB ekonomisi açısından olumsuz bir tablo sergiliyor. Fransa ve Almanya'nın, Euro kullanımını düzenleyen kuralların izin verdiği oran olan GSYİH'nin yüzde üçünün üzerinde bütçe açığına sahip olması AB ekonomi çevrelerini kaygılandırıyor. Bununla birlikte, Euro'nun fazla değer kazanması nedeniyle, AB ihracatının azalabileceğine dikkat çekilirken, ihracatta büyüme hedefi üzerine kurulu AB ekonomisinin olumsuz etkilenebileceği de ifade ediliyor. 
     
</TEXT>
</DOC>
