<DOC>
<DOCNO> 191366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sondun12.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Afgan Bakan öfkeli Vida Samadzai bizi temsil etmiyor .. 
</HEADLINE>
<TEXT>

     Afganistan'ın kadından sorumlu Devlet Bakanı Habibe Sorabi, 50'den fazla güzelle birlikte Filipinler'de yapılacak Dünya Güzellik Yarışması için bulunduğu Manila'da bikinili pozlar veren Afgan güzeli Vida Samadzai'nin Afgan kadınını temsil etmediğini söyledi. 
     Sorabi, Samadzai'nin görüntüsünün Afgan kültürüne uymadığını ve bu görüntüyü İslam'ın da onaylamadığını belirtti. 
     30 yıldır ilk kez uluslararası bir güzellik yarışmasına katılacak ilk Afgan olan 25 yaşındaki Samadzai, giydiği kırmızı bikiniyle çoğu Afganın öfkelenmesine neden oldu. 
     Bir üniversite öğrencisi, Samadzai'nin verdiği bikinili pozlardan dolayı şoke olduğunu ve utanç duyduğunu söylerken, bir başka Afgan kadını, Samadzai'nin Afgan vatandaşlığından çıkarılması gerektiğini savundu. 
     Kadından sorumlu Devlet Bakanlığı'nın diğer yetkilileri ve din adamları da Samadzai'yi eleştirirken, bazı vatandaşlar Devlet Başkanı Hamid Karzai'den Samadzai'yi kınamasını istedi. 
     Bundan önce bir uluslararası güzellik yarışmasına giren ilk ve tek Afgan kadını 1972'de Kainat Güzellik Yarışması'na katılan Zehra Davud olmuştu. 
     Afganistan'da doğan ve büyüyen Samadzai, iç savaşın devam ettiği ülkesinden aşırı dinci Taliban rejiminin iktidara geldiği 1996'da ayrılmış ve ABD'ye yerleşmişti. 
     
</TEXT>
</DOC>
