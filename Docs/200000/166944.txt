<DOC>
<DOCNO> 166944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur49.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşkın yaşı yok.. Huzurevinde nikah... 
</HEADLINE>
<TEXT>

     Bostancı'daki PTT Huzurevi'nde kalan Behiye Özyurt 65 ile Metin Şenel 66 , huzurevinde kıyılan nikahla hayatlarını birleştirdiler. 
     PTT'den emekli çiftin nikahını Kadıköy Evlendirme Dairesi Şefi Necati Us kıydı. PTT Hastanesi Başhekimi Op. Dr. Kemal Memişoğlu ile hastane çalışanı Ali Nusret Tekin de nikah şahidi oldular. 
     Nikah masasında çok heyecanlı olduğu görülen damat Metin Şenel, bugüne kadar uygun insanı bulamadığı için evlenmediğini belirterek, ''Behiye Hanım karşıma çıkmasaydı, yine evlenmezdim. Babam hep evlenmemi isterdi. Onun vasiyetini yerine getirdiğim için de çok mutluyum'' dedi. 
     Üçüncü evliliğini yapan Behiye Özyurt, nikah kıyıldıktan sonra damadın ayağına basınca davetlilerden alkış aldı. 
     Başhekim Memişoğlu, Us'un verdiği evlilik cüzdanını geline takdim etti. 
     Huzurevinde yaklaşık 2 yıldır kalan Behiye ile Metin Şenel çifti, nikah kıyıldıktan sonra birbirlerini öperek tebrik ettiler. Yeni evliler, daha sonra huzurevindeki arkadaşlarının tebriklerini kabul ettiler. 
     
</TEXT>
</DOC>
