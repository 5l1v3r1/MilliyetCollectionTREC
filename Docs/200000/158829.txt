<DOC>
<DOCNO> 158829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sondun14.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat Filistinli gençler, İsrailli sivilleri öldürmeli... 
</HEADLINE>
<TEXT>

     Filistin lideri Yaser Arafat, Filistinli gençlerin İsrailli sivilleri öldürmesinin kabul edilemez olduğunu söyledi. 
     Arafat, Eşşark El Avsat gazetesine yaptığı açıklamada, intihar komandosu olmak isteyen Filistinli gençlere seslenerek, ''İsrail askerleri gibi hareket etmemelerini'' istedi. 
     Arafat, ''Mücadele işgale karşı, yani işgalci askerlere karşı mücadele etmek meşru. Ancak bir restoranda ya da kafede oturan bir çocuk ya da kadını öldürmek kabul edilemez'' ifadesini kullandı. 
     İsrailli ya da Filistinli sivillere karşı şiddet uygulanmasını kabul etmediklerini belirten Arafat, ''Ortada bir işgal var ve işgale karşı mücadele başka, bir sivile saldırmak başka'' dedi. 
     Arafat, ''Filistinli siviller öldürüldüğü için İsrailli sivillerin öldürülmesini doğru buluyor musunuz'' sorusuna, ''Hem uluslararası yasaları hem de ahlak kurallarını çiğniyorlarsa onlar İsrailliler gibi davranmak doğru değil'' yanıtını verdi. 
     Yaser Arafat, ABD Başkanı George Bush ile Filistin Başbakanı Mahmud Abbas Ebu Mazen arasında yapılacak bir görüşmeye, Filistin halkının yararına olacağı için karşı çıkmayacağını belirtti. 
     Abbas ile kendisi arasında geçmişe dayanan bir ilişki olduğunu söyleyen Arafat, Abbas'ın eskiden beri El Fetih üyesi olduğunu hatırlattı. 
     
</TEXT>
</DOC>
