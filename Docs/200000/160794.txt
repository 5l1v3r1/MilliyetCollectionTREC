<DOC>
<DOCNO> 160794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/soneko26.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türk Hummer"ının ismi "Simge" oldu... 
</HEADLINE>
<TEXT>

     Pi Makina'nın Amerikan Hummer ciplerinden esinlenerek beşte bir fiyata ürettiği ve Ankara Ticaret Odası ATO Başkanı Sinan Aygün, ''Türk Hamuru'' olarak lanse ettiği cipin adını ''Simge'' olarak değiştirdi. 
     Körfez ve ardından Irak savaşı ile Türk kamuoyunun tanıdığı ünlü Amerikan Hummer ciplerinden esinlenen Pi Makina, ''Humımog'' adıyla cip üretti. 
     ATO Başkanı Sinan Aygün, bugün Pİ Makina'nın Gölbaşı'ndaki fabrikasına giderek, ''Humımog'' adı ile üretilen ancak daha önce kendisi tarafından ''Türk hamuru'' olarak adlandırılan cip ile bu cipin Hammer çekiç adı verilen modelini ayrı ayrı bir süre denedi. 
     Aygün'ün kullandığı Hammer'in fazla su konulması nedeniyle radyatörünün su boşalttığı dikkat çekti. Bunun üzerine Aygün, cipin Humımog modeline bindi. 
     Aygün, bir ara arazide bulunan kepçeyi de bir teknisyen yardımı ile kullandı. 
     Daha sonra bir açıklama yapan Aygün, tüm yurt sathında yerli dururken, yabancı mal kullanımına hayır dediğini, yerli sanayicilerin önündeki engellerin kaldırılmasını istediğini bildirdi. Kamu alımlarında yabancı malların tercih edilmesini kınadığını da belirten Aygün, israf, savurganlık, üretimsizlik, verimsizlik, sefalet politikalarını protesto ettiğini belirterek, hükümeti yerli malı kullanılması konusunda uyardığını kaydetti. 
     Krizden çıkışın kilit noktasının üretim ve bu üretilen malların tüketimi olduğunu kaydeden Aygün, Türk emeği ile üretilen ve kendisi tarafından daha önce ''Türk Hamuru'' olarak isimlendirilen Humımog'un ismini, yetkililerinde uygun görmesi halinde ''Simge'' olarak değiştirmek istediğini kaydetti. Aygün, ''Çünkü bu Türk'ün simgesidir. Bu araç Türkiye'de simge olsun, Türkiye'nin önünü açsın. Artık yerli malı kullanımına dönelim'' diye konuştu. 
     
     ''MAKAM ARACI OLARAK KULLANACAĞIM'' 
     Söz konusu cipi bir birkaç gün süreyle makam aracı olarak kullanacağını belirten Aygün, cipi Başbakan Recep Tayyip Erdogan'a da götüreceğini kaydetti. 
     Aygün, daha sonra Pi Makina tarafından hazırlanan ve üzerinde cipin bir resmi ile ''Türk Hamuru 2003'' yazılı pastayı kesti. Aygün, Pi Makina'nın Gölbaşı'ndaki Fabrikası'ndan ATO'ya cip ile döndü. 
     Pi Makina'nın Araştırma Geliştirme AR-GE bölümü tarafından üretilen cip ile ilgili bilgi veren Pi Makina Genel Müdürü Gündoğan Gültekin ile ERG İnşaat Yönetim Kurulu Başkan Yardımcısı Cenan Ayata, Humımog cip üzerindeki araştırma çalışmalarının halen devam ettiğini üretiminin ise biraz zaman alacağını bildirdiler. 
     Pi Makina Proje Müdürü Serdar Gegin, söz konusu cipin üretimine, Gölbaşı'ndaki fabrikanın bir bölümünde yaklaşık bir buçuk yıl önce başlandığını ve bu süre içerisinde sürekli geliştirildiğini anlattı. 
     105 beygir gücünde 2 bin cc turbo dizel motoru bulunan cipin 6 ileri, 2 geri olmak üzere 8 vitesli olduğunu belirten Gegin, çift arazi şanzımanlı cipin düz hatlara sahip bulunduğunu ifade etti. Cipin dış görünüşünde Amerikan Hummer ciplerinden esinlenildiğini belirten Gegin, aracın eninin Hummer'dan 10 santim dar, boyunun 20 santim daha kısa ancak, içinin, ondan daha geniş ve kullanışlı olduğunu anlattı. 
     Cipi, ERG İnşaat tarafından Artvin'de yapılan ve dünyanın en yüksek üçüncü barajı olan Deriner Barajı'nın arazi koşullarında kullanmak için ürettiklerini anlatan Gegin, oradaki zor arazi yapısında piyasadaki ciplerin yetersiz kaldığını söyledi. 
     
     CİP, 40 BİN DOLAR CİVARINDA SATILACAK 
     Gegin, söz konusu cipi aynı zamanda neler yapabileceklerini göstermek amacıyla da ürettiklerini ancak, ticari amaç için üretmeyi planladıkları bir başka modeli üzerindeki çalışmaların ise halen devam ettiğini bildirdi. Bu aracın teknik özelliklerinin daha üstün olacağını belirten Gegin, şöyle dedi 
     ''Hedefimiz kendi cipimizi üretmek. Öncelikle bu doğrultuda neler yapabiliyoruzu görmek istedik. Humımog'un yürüyen aksamı yabancı Mercedes-Unimog , ancak kaportası ile bazı aksamları yerli.'' Ticari amaçla üretmeyi amaçladıkları cipin ebatlarının Humımog ile aynı ancak, dış dizaynının tamamen kendilerine ait olacağını kaydeden Gegin, şunları söyledi 
     ''Ticari amaçla üreteceğimiz cip 8 silindirli, 8 ileri, 4 geri vitesli ve 4 kişilik olacak. Bu cipin sadece motoru yabancı, diğer bütün kısımları yerli üretim, lastikleri ise daha büyük olacak.'' Gegin, orijinal Hummer marka ciplerin fiyatları yaklaşık 218 bin dolar civarında bulunurken kendi ürettikleri cipin bunun beşte bir fiyatı olan 40 bin dolar civarında olacağını bildirdi. 
     
</TEXT>
</DOC>
