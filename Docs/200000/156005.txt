<DOC>
<DOCNO> 156005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sonspo05.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum, 2005 yılına dek Austria Wien'de... 
</HEADLINE>
<TEXT>

     Fenerbahçe'nin, gelecek sezon takımı çalıştırması için görüşmeler yaptığı Alman teknik direktör Christoph Daum'un, halen çalıştırmakta olduğu Avusturya'nın Austria Wien takımıyla 2005 yılına dek sözleşmesi olduğu bildirildi. 
     Austria Wien Kulübü menajeri Peter Svetits, Avusturya Haber Ajansı'na APA yaptığı açıklamada, Christoph Daum'un Austria Wien ile 2005 yılına dek sözleşmesi olduğunu ve Daum'u başka bir kulübe vermeyi düşünmediklerini söyledi. 
     Çalıştırdığı Austria Wien takımını bu sezon lig şampiyonu yapan ve Avusturya Kupası'nı kazanma konusunda da iddialı olan Christoph Daum ise, Fenerbahçe'nin yanısıra Almanya'nın FC Schalke 04 takımından da transfer önerileri aldığını, henüz bir seçim yapmadığını bildirdi. 
     Avusturya basınına açıklama yapan Daum, ''Bu sezon sonuna dek Austria Wien'de kalarak lig şampiyonluğunu, kupayla taçlandırmak istiyorum. Ondan sonra ise başka bir kulübü çalıştırmak için kolları sıvayacağım. Gelecek sezon hangi takımı çalıştıracağım henüz belli değil. Görüşmelerim sürüyor'' diye konuştu. 
     Daum'un ''gelecek sezon gidebilirim'', Austria Wien Kulübü yöneticilerinin ise ''2005 yılına dek burada'' gibi birbirlerine ters açıklamalar yapmalarına karşın, 2005 yılına dek geçerli olduğu söylenen sözleşmenin koşulları ise açıklanmadı. 
     
</TEXT>
</DOC>
