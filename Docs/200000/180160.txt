<DOC>
<DOCNO> 180160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/siyaset/siy04.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Asker işi'ni savsaklıyor 
</HEADLINE>
<TEXT>

      EZELHAN ÜSTÜNKAYA Ankara 

   
   CHP Genel Başkanı Deniz Baykal, hükümetin Irak'a asker gönderme konusunu savsaklamaya çalıştığını belirtti. Baykal, CHP MYK'da gündemdeki gelişmeleri değerlendirirken, Türkiye'nin Irak'a asker göndermemesinin ne kadar doğru olduğunun, son günlerde Irak'ta yaşanan olaylarla daha iyi anlaşıldığını söyledi. Baykal sözlerini şöyle sürdürdü 
   "Irak Filistinleşme yoluna gidiyor. Şiiler de artık ABD'yi istemiyor. ABD'de de güvenliğin Birleşmiş Milletler'e devredilmesi görüşü ağırlık kazanmaya başladı. Hükümet ise asker gönderme konusunda kararsızlık, telaş içinde, işi idare etmeye, savsaklamaya çalışıyor. Türkiye'nin bu işe bulaşmamasında yarar var. ABD, Irak'ta yanlış iş yaptı, işgalci konumuna düştü. Saddam rejiminden kurtulma niyetinde olan Iraklılar şimdi ABD'den kurtulmanın yolunu arıyor. Hükümete başından beri 'uluslararası hukuki meşruiyet olmalı' dedik, dinletemedik." 
   Baykal, 2B niteliğindeki orman arazilerinin satışı konusunda da hükümetin süngüsünün düştüğünü, AKP'nin referandumu göze alamayacağını vurguladı. 
   
</TEXT>
</DOC>
