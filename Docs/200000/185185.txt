<DOC>
<DOCNO> 185185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sontur29.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
DEHAP Davası yarın Yargıtay'da görüşülecek... 
</HEADLINE>
<TEXT>

     DEHAP'ın eski Genel Başkanı Mehmet Abbasoğlu ve 3 eski parti yöneticisinin, partiyi 3 Kasım seçimleri öncesinde yasal örgütlenmesini tamamlamış gibi göstererek ''resmi belgede sahtecilik'' yaptıkları gerekçesiyle aldıkları mahkumiyet kararının temyiz duruşması, Yargıtay 6. Ceza Dairesi'nde yarın yapılacak. 
     Yargıtay 6. Ceza Dairesi'nde 11 Eylül Perşembe günü yapılan duruşmaya katılan 3 sanık ile avukatları, ''daha kapsamlı bir savunma yapabilmek için süre verilmesi'' talebinde bulunmuşlardı. Daire de bu istemi kabul ederek, duruşmayı 29 Eylül Pazartesi gününe yarın bırakmıştı. 
     Yargıtay 6. Ceza Dairesi'nde yapılacak duruşmada, sanıklar ve avukatları savunmalarını yaptıktan sonra, temyiz kararının açıklanması için gün verilecek. 
     Yargıtay'ın yerel mahkemenin kararını onaması halinde, 3 Kasım Milletvekili Genel Seçimleri'ne ilişkin yapılabilecek itirazlar konusunda son sözü Yüksek Seçim Kurulu söyleyecek. 
     
     SÜREÇ 
     6. Ceza Dairesi kararı onarsa, hüküm kesinleşmiş olacak. Sanıkların bu durumda olağanüstü kanun yolu olarak bilinen ''karar düzeltme'' isteminde bulunma hakları var. Ancak, bu istemin, öncelikle cezanın onanması yönünde görüş bildiren Yargıtay Cumhuriyet Başsavcılığı'nca kabul edilmesi gerekiyor. Karar düzeltme isteminde bulunmak, hükmün infaz edilmesine engel oluşturmuyor. 
     6. Ceza Dairesi'nin kararı bozması durumunda, başsavcılığın, bozma gerekçesine katılmaz ise itiraz hakkı bulunuyor. İtirazı, Yargıtay Ceza Genel Kurulu görüşecek. Başsavcılık, onama istemesine rağmen bozma gerekçesine katılır ise dava dosyası yerel mahkemeye gidecek. 
     Ankara 2. Ağır Ceza Mahkemesi, DEHAP'ın eski Genel Başkanı Abbasoğlu, eski Genel Sekreter Nurettin Sönmez, eski Genel Sekreter Ayhan Demir ve eski Genel Başkan Veysi Aydın'ı, Türk Ceza Kanunu'nun TCK 342. maddesi, suçun birden fazla kez işlenmesi halinde cezayı artıran 80. maddesi ve cezada indirim öngören 59. maddeleri uyarınca 1 yıl 11 ay 11'er gün hapis cezasına çarptırmıştı. 
     Partinin Merkez Yürütme Kurulu eski üyesi 22 kişi ise beraat etmişti. 
     Abbasoğlu, 8 Haziran'da yapılan DEHAP 2. Olağanüstü Kongresi'nde Genel Başkanlığı Tuncer Bakırhan'a devretmişti. 
     
</TEXT>
</DOC>
