<DOC>
<DOCNO> 151206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/son/sontur06.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Bu tip sözler kaygılarımızın ne kadar doğru olduğunu gösterir 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül, ABD'nin Irak'ın yeniden yapılanmasına ilişkin Türkiye'den taleplerine prensipte evet dediklerini, ancak hangi şartlar altında olacağının önümüzdeki günlerde netleşeceğini söyledi. 
     Gül, Armada Alışveriş Merkezi'nde bir TV programına katıldıktan sonra, esnaf ve vatandaşlarla sohbet etti. 
     Dışişleri Bakanı Gül, çıkışta gazetecilerin, ABD'nin Türkiye'den taleplerine ilişkin son durumun ne olduğuna ilişkin sorusu üzerine, değerlendirmelerin yapıldığını, Türkiye'nin zaten Irak'ın siyasi ve fiziki yeniden yapılanmasına yardımcı olacağını söylediğini kaydetti. 
     Gül, ''Prensip olarak bunların hepsine evet diyoruz ama hangi şartlar altında, nasıl olacağı önümüzdeki günlerde ortaya çıkacak'' diye konuştu. 
     
     SİMİTİS'İN AÇIKLAMASI 
     Gül, Rum basınında çıkan, Yunanistan Başbakanı Kostas Simitis'in ''Enosis'i başardık'' sözlerinin hatırlatılması üzerine de bunların ne kadar doğru olup olmadığını bilmediğini belirterek, şöyle konuştu 
     ''Eğer o tip şeyler söylendiyse bunların hiçbiri barışa yardım etmez. Ayrıca Türk tarafının haklılığını bütün dünyaya ispatlamış olur. Türk tarafının kaygılarının ne kadar doğru olduğunu gösterir ama söyleneceğini sanmıyorum. Söylendiyse KKTC Cumhurbaşkanı Rauf Denktaş'ın söylemlerinin ne kadar doğru olduğu ortaya çıkmış olur.'' Gül, bir soru üzerine de Simitis'in KKTC muhalefetiyle yaptığı görüşmeye ilişkin, Ankara'ya değil ama KKTC'li yetkililere bilgi verilmiş olması gerektiğini kaydetti. 
     





</TEXT>
</DOC>
