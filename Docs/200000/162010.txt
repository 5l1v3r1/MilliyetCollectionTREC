<DOC>
<DOCNO> 162010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/son/soneko19.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa birinci seansta 210 puan düştü... 
</HEADLINE>
<TEXT>

     İstanbul Menkul Kıymetler Borsası İMKB Ulusal-100 Endeksi, 1. seansı, 210.16 puan kayıpla 10,763.22 puandan tamamladı. 
     Hisse senetlerinin ortalama değer kaybı yüzde 1.92 olarak gerçekleşti. 
     Endeks, bugünkü ilk seansa 15.63 puan kayıpla 10,957.75 puan seviyesinde başladı. Seansın ilk yarısını 192.14 puan gerileyerek 10,781.24 puandan geçen endeks, en düşük 10,741.65, en yüksek 10,973.22 puanı gördü. 
     Borsa uzmanları, Petkim ihalesinde oluşan piyasa fiyatının altındaki rakamın Petkim hisselerine satış olarak yansıdığını belirterek, bu gelişmelerin yarattığı olumsuz havanın haftanın ilk seansında etkili olduğunu kaydettiler. 
     Seans kapanışında mali endeks 250.10 puan kayıpla 12,630.71 puana, sanayi endeksi 170.26 puan kayıpla 11,260.27 puana, hizmetler endeksi 170.96 puan kayıpla 6,874.98 puana geriledi. 
     Böylece, önceki kapanışa göre mali grup hisseler ortalama yüzde 1.94, sanayi grubu hisseler ortalama yüzde 1.49 ve hizmetler grubu hisseler ortalama yüzde 2.43 oranında değer yitirdi. 
     İşlem gören toplam 284 hissenin 224'ünün fiyatı geriledi, 33'ü değer kazandı, 27'sinin fiyatı değişmedi. 
     Seansta, toplam 142 trilyon 660 milyar 745 milyon liralık işlem hacmi oluştu. 
     1. seansta, İş Bankası C , Garanti Bankası, Yapı Kredi Bankası, Tüpraş ve Koç Holding en yoğun işlem gören hisseler oldu. 
     

     
</TEXT>
</DOC>
