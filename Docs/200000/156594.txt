<DOC>
<DOCNO> 156594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/14/son/sondun39.html </URL>
<DATE> 2003/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina'dan Ege'de tahrik iddiası.. 
</HEADLINE>
<TEXT>

     Yunanistan Savunma Bakanı Yannos Papandoniu, ''Türk Hava Kuvvetleri'nin Ege'de tahrik edici hareketlerini artırmasının Atina'da kaygı yarattığını'' söyledi. 
     Papandoniu, Yunanistan'ın Lamia kentindeki askeri karargahı ziyareti sırasında gazetecilere yaptığı açıklamada, ''Türk uçaklarının sayısı artan bir biçimde hem Atina FIR hattı kurallarını çiğnediklerini hem de Yunan hava sahasını ihlal ettiklerini'' belirtti. 
     Bu davranışların uygar bir ülkeye yakışıp yakışmadığı sorusunun gündemde olduğunu kaydeden Savunma Bakanı, ''Türkiye, Yunanistan ile iyi komşuluk ilişkileri içinde bulunmak ve AB'ye üye olmak istediğini söylüyor. Bu durumda ortada bir çelişki var. Türkiye'deki siyasi liderler bu çelişkinin içerdiği tehlikeleri ne kadar erken anlarsa Avrupa, Yunanistan, Türkiye ve bölge istikrarı için o kadar iyi olacaktır. Biz, tezlerimizi serinkanlı bir tavırla ortaya koyuyoruz ve bu tahrikleri soğukkanlılıkla karşılıyoruz'' dedi. 
     
     GEREKLİ GİRİŞİMLERDE BULUNDUK 
     Bu arada, Yunanistan Hükümet Sözcüsü Hristos Protopapas, Atina'nın ''Böyle durumlarda her zaman yaptığı gibi gerekli girişimlerde bulunduğunu ve izlediği politikadan vazgeçmeyeceğini'' söyledi. 
     Protopapas, yaptığı basın toplantısında, Türkiye'nin ''Kıbrıs örneği uluslararası konularda izlediği politika nedeniyle çıkmaza girdiğini ve yalnızlığa itildiğini de'' kaydetti. 
     Atina, 2 Türk F-16 savaş uçağının dün öğle saatlerinde Yunan deniz ve hava kuvvetlerinin Midilli ile Limni adaları arasında gerçekleştirdiği ''Triena'' kod adlı tatbikatın hava sahasına girerek, tahrik edici hareketlerde bulunduklarını öne sürmüştü. 
     
</TEXT>
</DOC>
