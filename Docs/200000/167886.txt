<DOC>
<DOCNO> 167886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sontur26.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Pearson "Bu sorunun çözüleceğine inanıyorum" 
</HEADLINE>
<TEXT>

     ABD'nin Ankara Büyükelçisi Robert Pearson, Irak'ta Türk askerlerinin gözaltına alınmasıyla yaşanan sorunun çözüleceğine inandığını belirterek, ''Zor günlerden çıktıktan sonra yeni bir sayfa yazmalıyız'' dedi. 
     Türkiye'deki görev süresini tamamlayan Pearson ve eşi Magie Pearson, TBMM Başkanı Bülent Arınç ve Münevver Arınç'ın onurlarına verdiği veda yemeğine katıldılar. 
     Büyükelçi Pearson, veda yemeğinden sonra gazetecilere yaptığı açıklamada, Bülent Arınç ile Türkiye-ABD ilişkileri konusunda da görüştüklerini dile getirdi. Türkiye'de kaldığı sürede kendilerine gösterilen ilgiye teşekkür eden Pearson, şöyle konuştu 
     ''İyi günler geçirdik, zor günler geçirdik. Şimdi zor günler geçiriyoruz. Ama bu problemi de çözeceğiz. Bu zor günlerden çıktıktan sonra yeni bir sayfa yazmalıyız, iyi bir sayfa. Çünkü Türkiye ile Amerika arasındaki ilişkiler ve dostluğun devam etmesi gerek. Uzun zamandır omuz omuza çalışıyoruz.'' Konunun araştırılması için iki ülke arasında, askerlerin ağırlıklı olacağı bir komisyon kurulacağını anlatan Pearson, bu komisyonun sadece son olayı değil benzeri olayları da araştıracağını dile getirdi. Pearson, komisyonun konuyu çok hızlı bir şekilde ve objektif olarak araştıracağını ve sonucun kısa sürede açıklanacağını kaydetti. 
     
     ÖZKÖK'ÜN SÖZLERİ 
     Pearson, Genelkurmay Başkanı Orgeneral Hilmi Özkök'ün açıklamalarına ilişkin değerlendirmesinin sorulması üzerine, kendisinin çok dürüst ve direkt konuştuğunu ifade ederek, ''Ben de sizinle dürüst konuşacağım, bu sorunun çözüleceğine inanıyorum'' dedi. 
     Meclis Başkanlığı Konutu'ndaki veda yemeği üç saate yakın sürdü. Arınç çifti, Pearson çiftine makam otomobiline kadar eşlik ederek, yolcu ettiler. 
     
</TEXT>
</DOC>
