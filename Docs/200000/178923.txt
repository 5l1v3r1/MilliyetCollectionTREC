<DOC>
<DOCNO> 178923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sondun19.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Saddam zulmü gitti, Kürt zulmü geldi.." 
</HEADLINE>
<TEXT>

     Kerkük'te Şii gruplarının çağrısı üzerine, çok sayıda Şii bugün cuma namazında bir araya geldi. 
     Şii liderlerinin dün yaptığı çağrı üzerine Necef, Bağdat, Tuzhurmatı ve diğer yerleşim birimlerinden çok sayıda Şii Kerkük'e geldi. Yoğun kalabalık nedeniyle cuma namazının kılındığı 3 bin kişilik Hüseyni Camii ile çevresindeki sokaklar doldu. 
     Şiilerin el ele tutuşarak oluşturduğu kordonun yanı sıra Kerkük polisi ve Amerikan askerleri de çevrede yoğun güvenlik önlemi aldı. 
     
     ''SADDAM ZULMÜ GİTTİ, KÜRT ZULMÜ GELDİ' 
     Cuma hutbesinde imam, Kürt gruplarını uyararak, vatandaşlar arasında Arap, Türkmen ve Kürt ayrımı yapılmaması gerektiğini söyledi. 
     Kürt alimlerin vaazlar vererek doğru yolu Kürtlere anlatmasını isteyen imam, hutbesinde şöyle dedi 
     ''Bizim istediğimiz, İslami kurallarla yönetilen devlettir. Bu devlet Irak'ındır. Yabancı hiç kimsenin burada yaşamasını istemiyoruz. Kerkük valisi, polis müdürü ve yargıçların hepsi Kürttür. Arap ve Türkmen nüfusunun daha fazla olmasına rağmen, ABD niye bu yetkiyi onlara verdi Yapılan tüm yardımların hepsi Kürtlere veriliyor. Herkesin birleşmesini istiyoruz. Saddam zulmü gitti, Kürt zulmü geldi. 'Kerkük Kürdistan'dır' diyorlar. Kerkük Kürdistan değil, Irak'tır. Kerkük ve Tuzhurmatı'daki olayların faillerinin yakalanarak yargı önüne çıkarılmasını ve ölenlerin ailelerine yardım yapılmasını istiyoruz. Süleymaniye ve diğer bölgelerden gelen polislerin geri gönderilmesini istiyoruz. Bunların yapılmaması durumunda, bu işin içine Necef de, diğer yerler de girer. Kürtlere diyorum ki, kendi mezarınızı kazmayın. Tuzhurmatı alnınızda bir utanç olarak kalacaktır.'' Hutbe sırasında ''Mehdi ordusu ölmeye hazır'' sloganları atılırken, çevreden birkaç el silah sesi duyuldu. 
     Namaz çıkışında imamın ''Yürüyüş yapmayın'' yolundaki uyarısı üzerine Şiiler, camiden olaysız bir şekilde çıkarak, geldikleri kentlere geri döndüler. 
     
</TEXT>
</DOC>
