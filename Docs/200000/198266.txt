<DOC>
<DOCNO> 198266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/guncel/gun02.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Beyin göçü' engellenecek 
</HEADLINE>
<TEXT>

   Yurtdışına gidenlerin yüzde 30'unun dönmediğini söyleyen Milli Eğitim Bakanı, göçün önlenmesi için ortak bir çalışma başlatıldığını açıkladı 
   BAHAR ATAKAN Ankara 
   
   Milli Eğitim Bakanlığı, hızla artan beyin göçünün önüne geçebilecek bir proje geliştirmek için YÖK, TÜBA ve TÜBİTAK'la ortak çalışma başlattı. Milli Eğitim Bakanı Hüseyin Çelik, "Yurtdışına eğitim için gidenlerin yüzde 30'u dönmüyor. Bu, düzeltilmesi gereken bir durum" dedi. Yükseköğretim Genel Müdürü Servet Özdemir de "Yükseköğretim Kanunu'nda yapılacak değişiklik, elimizi kolumuzu bağlıyor" diye konuştu. 
   İşsizlik, gelecek kaygısı, ekonomik istikrarsızlık nedeniyle yurtdışına göç eden genç beyinlerin Türkiye'ye dönmesi için öncelikle "1416 sayılı Ecnebi Memleketlere Gönderilecek Talebe Hakkındaki Kanun'da" değişiklik yapılacak. Yasanın beyin göçünün tersine çevrilmesi amacıyla yeniden ele alınacağını söyleyen Özdemir, "Çalışmaların 6 ay içinde bitirilmesi öngörülüyor" dedi. 
   Türk üniversitelerine öğretim üyesi yetiştirilmesi amacıyla 1929'da çıkarılan kanunun çerçevesini TÜBA'nın sosyal bilimler alanında uyguladığı "Yurtiçi - Yurtdışı Bütünleştirilmiş Doktora Burs Programı" oluşturacak. Genetik ve Avrupa hukuku gibi, öğretim üyesi yetiştirilmesinde güçlük çekilen alanlara burs önceliği verilecek. Türkiye'de eğitimi yapılabilen alanlarda da bütünleştirilmiş doktora programı uygulanacak. Bursa hak kazananlar derslerin bazılarını yurtiçinde, bir kısmını yurtdışında alacak. Ortalama öğrenci maliyetinin ABD'de 27 bin dolar, İngiltere'de 20 bin sterlin, Almanya'da 20 bin 450 euro olması nedeniyle gençlerin yurtdışında kalma süreleri kısaltılacak. Yurtdışında doktora süresi 5 yıldan 1 - 2 yıla düşürülecek. 
   
   Türkiye 24. sırada    Türkiye, BM raporunda, beyin göçü en fazla olan 32 ülke içinde 24. sırada yer alıyor. İyi öğrenim gören 100 kişiden 59'u ülkesine geri dönmüyor. ODTÜ Ekonomi Bölümü'nden Prof. Dr. Aysıt Tansel'le Dr. Nil Demet Güngör'ün çalışmasına göre de ABD ve Avrupa'daki 1103 burslu öğrencinin dörtte biri Türkiye'ye gelmek istemiyor. Öğrencilerin en önemli gerekçesi, ekonomik kriz sonrası oluşan belirsizlik. Gençler askerliği "gitmek ve dönmemek" için geçerli sebep sayıyor. Dönmeyi planlayanlardan üçte biri, 2 - 5 yıl veya 5 - 10 yıl içinde geri gelebileceğini söylüyor. 
   
   
   
</TEXT>
</DOC>
