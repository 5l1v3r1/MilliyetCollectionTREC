<DOC>
<DOCNO> 160898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/siyaset/siy03.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji siyasete takıldı 
</HEADLINE>
<TEXT>

Yolsuzluk Komisyonu'na bilgi veren Enerji Bakanı, Uzanlar'a ait Kepez'in yükümlülüklerini yerine getirmediğini belirterek, "Anlaşma şartları elimizi bağlıyor. Karşı taraf siyasetçi, zorlayamıyoruz" dedi 
     SALİHA ÇOLAK Ankara 

     TBMM Yolsuzlukları Araştırma Komisyonu, yolsuzluk iddialarının odağındaki enerji dosyasını açtı. Komisyona bilgi veren Enerji ve Tabi Kaynaklar Bakanı Hilmi Güler, tüm anlaşmalarda Türkiye aleyhine hükümler ve şartlar konularak devletin zarara uğratıldığını söyledi. Uzan Grubu'nun sahibi olduğu Çukurova - Kepez olayını örnek gösteren Güler, "Elimiz kolumuz bağlı. Yükümlülüklerini yerine getirmiyorlar. Karşı taraf siyasetçi, zorlayamıyoruz" dedi. 
     Komisyona teftiş sonuçlarını açıklayan Güler, Çukurova - Kepez Grubu'yla ilgili şu açıklamalarda bulundu 
     "Karnımızı ağrıtan bir problem. Bizi en çok rahatsız eden konuların başında geliyor. Ama muhatabımız siyasetçi. GP Genel Başkanı, zorlarsak 'siyaset yapıyor, memleketin menfaatleri için değil de siyasi çıkarları için üzerine gidiyor' denilecek. Bizim elektriğimizi bize satıyorlar. Onların sistemde olduğu bölgede başka elektrik santralı kurulmasına ve sisteme bağlanmasına izin vermiyorlar. Öyle anlaşmalar, sözleşmeler yapılmış, öyle şartlar konulmuş ki elimiz kolumuz bağlanmış." 
     
     'Siyasetçi devre dışı' 
     Güler, komisyon üyesi CHP'li Yüksel Çorbacıoğlu'nun "Hiç mi vatansever çıkmamış" sorusuna ise "Çıkmış ama siyasetçi olsun bürokrat olsun onları da devre dışı bırakmışlar. Türkiye yapay bir enerji krizine sokularak kamuoyu yanıltılmış, doğalgaza ihtiyaç varmış gibi gösterilip alelacele sözleşmeler yapılmış" yanıtını verdi. 
     Mavi Akım Projesi kapsamında Rusya'dan alınan gazın da Türkmen gazından daha pahalı olduğunu bildiren Güler, "Anlaşmada Türkiye aleyhine hükümler var. Fiyatın açıklanamayacağı da var, size söyleyemem. Anlaşmadaki boşlukları kullanarak hazirana kadar alımı durdurduk. Pahalı olduğunu bile bile gaz alımına devam etmek zorundayız" dedi. 
     
     'Türkiye satılmış' 
     Güler, Bulgaristan'dan elektrik alımına ilişkin "Trakya'da elektrik üretmeme koşuluna bağlı anlaşma yapılmış" deyince Çorbacıoğlu, "Bu kadarı da kapitülasyon, resmen Türkiye satılmış" karşılığını verdi. Ahmet Güryüz Ketenci de, "Türkiye asıl enerji alanında kuşatılmış, önümüzdeki 100 yılı ipotek altına alınmış" diye konuştu. 
     Türkiye'nin 1994 - 98 arasında, daha sonra 2000'e kadar enerjide dışa bağımlı hale getirildiğini kaydeden Güler ise şöyle devam etti 
     "Yap - İşlet modeliyle, elektriğin kilovatsaati bize 10 cente mal oluyor. Oysa batıda 2 - 3 cent. Enerjide bir maliyete, bir dışa bağımlılığa bakılır. Bizde her ikisi de gözetilmemiş. Türkiye'nin bugünü ve geleceği ipotek altına alınmış. Bütün bunları inceliyoruz. Alınan önlemlerle ülkeye günde 2 milyon dolar kazandırdık." 
     Bakanlığın dosyalar üzerinde geniş çaplı bir çalışma başlattığını ve tüm sorumlular hakkında yargılama isteyeceklerini ifade eden Bakan Güler, eski Başbakan Mesut Yılmaz ile eski Enerji bakanları Güneş Taner ve Cumhur Ersümer hakkında da soruşturma talebinde bulunulabileceği mesajını verdi. 
     Çalışmalarını sürdüren komisyon ise dönemin başbakanı ve bakanları hakkında soruşturma ya da araştırma komisyonu kurulmasını önermeye hazırlanıyor. 

</TEXT>
</DOC>
