<DOC>
<DOCNO> 192209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/soneko08.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası'nda ödeme planı üç yıla yayıldı... 
</HEADLINE>
<TEXT>

     Başbakan Yardımcısı ve Devlet Bakanı Abdüllatif Şener, İmar Bankası mudilerinin alacakları ile ilgili olarak, ''Gerçek alacak sahiplerine paraları son kuruşuna kadar ödenecektir'' dedi. 
     Şener, Başbakanlık merkez binada düzenlediği basın toplantısında İmar Bankası mudilerine geri ödeme planını açıkladı. 
     Başbakan Yardımcısı Şener, ''Kimsenin alacağı ortada kalmayacak ancak gerçek alacak sahibi diye altını çiziyorum. Ne bankaya el konulduğu tarih itibariyle ne de nakden ödemenin yapılacağı tarihe kadar gerçek alacak sahipleri reel hiçbir kayba uğramadan paralarını alacaklardır'' diye konuştu. 
     Geri ödemelerdeki gecikmenin nedeni üzerinde de duran Şener, aylarca çalışma yapmak zorunda kalınmasından dolayı gecikme olduğunu bildirdi. 
     Şener, sistem alt üst edildiğinden ve bankadan büyük bir para çıkışı yapıldığından ödeme prosedürü oluşturulmasının çalışmaları etkilediğini belirterek, ''Aslında tüm gecikme ve mağduriyetlilerin sorumluları bu açıklamaların karşısında bankada yaşanan kanunsuzlukların sorumlularıdır'' diye konuştu. 
     
     ÖDEMELER ZİRAAT BANKASI'NDAN 

     Yapılan açıklamaya göre İmar Bankası'ndaki hesapların 10 milyar lirası vadesiz olarak ödenecek kalan paralar ise 36 aya yayılarak geri ödenecek. Ödemeler yaklaşık 3 hafta sonra başlayacak. İmar Bankası mudilerine ödemenin bayram öncesine yetiştirilmesi çalıştırılıyor. 
     İmarzedelerin merakla beklediği açıklama şöyle 
     "Başbakan Yardımcısı ve Devlet Bakanı Abdüllatif Şener, İmar Bankası mudilerinin devlet iç borçlanma senetlerinin, 3 Temmuz 2003 tarihli değerleri üzerinden mevduata dönüştürüleceğini ve ödemelerin, mevduat ödeme planına göre yapılacağını bildirdi. 
     Şener, düzenlediği basın toplantısında, İmar Bankası mudilerine yapılacak geri ödemede uygulanacak esasları açıkladı. 
     
     10 MİLYAR LİRAYA KADAR VADESİZ, KALANI BLOKELİ VADELİ HESAP 

     Devlet İç Borçlanma Senetlerinin ödenebilmesine yönelik olarak kanuni düzenlemeye ihtiyaç olduğunu, diğer ödemelerle bağlantılı olarak da Bakanlar Kurulu kararına ihtiyaç bulunduğunu söyleyen Bakan Şener, düzenlemeler tamamlandığı takdirde oluşturulan ödeme ve uygulanacak esasları şöyle açıkladı 
     ''Mevduatlar ve DİBS ana para tutarları ile hesaplanacak net faiz tutarları toplamı Ziraat Bankası'na Türk Lirası cinsinden mevduat hesabı olarak aktarılacaktır. Böylece her gerçek alacak sahibine alacağı olan paranın tamamına karşılık, Ziraat Bankası mevduat hesap cüzdanı verilecektir. Dolayısı ile alacakların tamamı kendilerine verilecek mevduat cüzdanında görülecektir. Yani cüzdanı aldığı andan itibaren alacaklarının tamamı ile ilgili mülkiyeti cebine girmiş olacaktır. Yani İmar Bankası hesap cüzdanı değil, Ziraat Bankası hesap cüzdanı alacağının tamamını göstermek üzere elinde olacaktır. Mudi parasının mülkiyetine bütünü ile hemen erişmiş olacaktır. Bu mevduatın 10 milyar liraya kadar olan kısmı vadesiz hesap şeklinde olacaktır. Kalan hesabın tamamı ise değişik dilimler halinde toplam 36 aya kadar blokeli vadeli mevduat hesabı şeklinde olacaktır.'' Bu konuda bir de örnek veren Bakan Şener, 200 milyar lira hesabı olan mudi için, 10 milyar liralık bir vadesiz hesap ve toplam 6 adet vadeli hesap açılışı olacağını kaydetti. 
     Mudilerin blokeli vadeli mevduat alacaklarını teminat göstermek suretiyle bankalardan kredi kullanabilmelerinin de mümkün olacağına dikkat çeken Bakan Şener, ''Bu da son derece önemli bir nokta. Hesabın bir kısmı vadeli olmakla birlikte, vadeli hesap teminat olarak ilgililer tarafından gösterilebilecek ve kredi olarak bunu kullanabilecektir'' dedi. 
     
     ÖDEMEĞE ESAS TUTAR 

     Bakan Şener, böylece vadeli mevduat karşılığında kredi kullanabilme imkanına kavuşulmuş olacağını bildirerek, şöyle devam etti 
     ''Yani vadeli ve vadesiz mevduat şeklindeki hesapların tamamına nakden ulaşmak mümkün olacaktır. Ya nakden vadesiz mevduatı istediği zaman alabilir ya da vadeli mevduat karşılığında da kredi mekanizması içerisinde bu nakde ulaşabilir. Ama tüm bunun ötesinde, alacağının tamamına mülkiyet olarak Ziraat Bankası mevduat cüzdanı şeklinde ulaşmış olacaktır. 
     Ödemeğe esas tutarın belirlenmesi de önemli. İlgilerin alacağının miktarı nasıl belirlenecek Her mudiye ait Ziraat Bankası'nda açılacak hesap tutarı, anapara ve 3 Temmuz 2003'e kadar işletilecek net faiz tutarları toplamından oluşacaktır.'' 
     
     ESAS ALINACAK FAİZ ORANI 

     Şener, her mudiye ait Ziraat Bankası'nda açılacak hesabın sadece daha önceki hesabın ana para miktarını göstermeyeceğini, aynı zamanda 3 Temmuz 2003 tarihine kadar bu hesaba işletilen net faiz tutarını da göstereceğini vurgulayarak, şöyle devam etti 
     ''Net faizin hesabında İmar Bankası'nın ilan ettiği ve Merkez Bankası'na bildirdiği azami faiz oranını aşmamak kaydıyla mevduat toplamları en yüksek 5 bankaca uygulanan faiz oranlarının ortalaması alınacak ve bundan yasal kesintiler düşülerek hesaplanacaktır. Demek ki net faizin hesaplanmasında en yüksek mevduata sahip 5 bankanın uyguladığı ortalama faiz esas alınacaktır. 
     Ziraat Bankası nezdinde açılacak vadeli hesaplara ise TÜFE artış oranı üzerinden faiz tahakkuk ettirilecek ve tahakkuk ettirilen faiz ilgililere nakden ödenecektir. Böylece iki temel mekanizma var, birincisi yeni mevduat cüzdanıyla tüm mudiler belirttiğim şeklide hesaplanan faizleriyle birlikte alacaklarının bir kesimine tamamıyla sahip olacaklar. İkincisi ise ödendiği ana kadar hiçbir reel kayba uğramayacaklardır ödemeler her mudi için Ziraat Bankası tarafından daha sonra ilan edilecek tarihlerde ve belirlenecek şubelerde yapılacaktır.'' Tüm bunların gerçekleştirilmesi için Bakanlar Kurulu kararı ve bir yasal düzenleme kanunu çıkarılması gerektiğini ifade eden Şener, ''Açıkladığım şekilde ödemelerin yapılmasını teminen gerekli yasal düzenlemelerin metni hazırlanmıştır üzerinde mutabakat da oluşmuştur. Yasal prosedürün önümüzdeki hafta sonuna kadar tamamlanmasına çalışılacaktır'' dedi. 
     Bakan Şener, ödemeyle ilgili diğer işlemlerin daha sonraki iki haftada tamamlanacağını ve ilgililerin Ziraat Bankası hesap cüzdanlarını alabileceklerini tahmin ettiğini kaydetti. 
     
     SORULARI YANITLADI 

     Devlet Bakanı ve Başbakan Yardımcısı Abdüllatif Şener, İmar Bankası mudilerine yapılacak ilk ödeme tutarının toplam 2.7 katrilyon lira olduğunu söyledi Devlet Bakanı Şener, İmar Bankası mudilerine ödeme planına ilişkin olarak Başbakanlık Merkez Binası'nda düzenlediği basın toplantısında gazetecilerin sorularını yanıtladı. 
     İmar Bankası'nda 10 milyar lira tutarında mevduatı olan mudi sayısının ne olduğu sorusuna Bakan Şener, bu rakamın 378 bin 469 olduğu belirterek, 10 milyar liranın altında hesabı olanların da 201 bin 331 olduğunu bildirdi. 
     Bakan Şener şöyle dedi 
     ''Yani mudilerin büyük bir kısmı aşağı yukarı herhalde yüzde 60'a yakını 10 milyar liranın altındadır. Ama şunu belirtmek istiyorum. Elbette ulaşacakları hesap sağlamdır. Yapılacak ilk ödemenin tutarı 2.7 katrilyon liradır.'' 
     
     TAKSİTLER 

     Taksitlerin hangi tutarda olacağı yolundaki soruya Bakan Şener, ''Bu safhada herhangi bir dilim vermeyeyim. Ama altı ayrı vade şeklinde düşünülmektedir'' diye konuştu. 
     Yasal prosedürün oluşturulması aşamasında bazı küçük değişiklikler olabilir düşüncesiyle bazı ayrıntıları vermediğini ifade eden Bakan Şener, ''Ama şu anda düşünülen ikinci dilim üç aylık bir vadeyle 5 milyar lira sınırı içersindedir. Daha son 12 ay 18 ay, 24 ay, 30 ay sonrada 36 ay vadeler biçiminde söz konusudur'' dedi. 
     
     ''KAYNAK SORUNU YOK'' 

     ''İmar Bankası mudilerine yapılacak 10 milyar liralık ilk ödeme için kaynak sorununu aşabildiniz mi '' sorusuna Bakan Şener, kaynak ile hiçbir sorunun olmadığını belirtti. 
     Ödeme planlarının yapıldığını, dengelerin bulunduğunu belirten Bakan Şener, finansman hesaplarının ayrıntısına kadar ölçüldüğünü bildirdi. 
     Bakan Şener, şöyle devam etti 
     ''Kaynak hesabımız şu şekildedir. Bir kere 650 trilyon lira civarında TMSF'nin nakdi mevcuttur. 400 trilyon lira civarında TMSF'de bulunan kağıtlar mevcuttur. Dolayısıyla 1 katrilyon liranın üzerinde miktar vardır. Ayrıca 2 katrilyon lira civarında Merkez Bankası'ndan TMSF'nin doğrudan avans imkanı vardır. Bu mekanizma da değerlendirildiği takdirde ödeme ile ilgili herhangi bir sorun yoktur.'' 
     
     OMBUSMAN 

     İmar Bankası olayının bağımsız ve tarafsız olarak incelenmesi amacıyla ombusman tayin edileceği açıklayan Bakan Şener'e bu kişinin kim olacağının sorulması üzerine, ayrıntıların önümüzdeki günlerde yasanın ve Bakanlar Kurulu kararının çıkması safhasında zaten ilgili kurumlar tarafından açıklanacağını söyledi. 
     Şener, İmar Bankası'ndan hareketle olay bankacılık sistemi bağımsız ve yansız bir biçimde değerlendirmeye alınacağını söyledi. 
     Bakan Şener, basın mensuplarının konu ile ilgili daha fazla ayrıntı öğrenmek isteyebileceğini ancak bu alanda finansman dengesinin kurulduğunu ve bütün hesapların en ince noktasına kadar yapıldığı ifade ederek, ''Hükümet olarak, devlet olarak, bütün mudilerin güvenleri önemlidir. Ve bu güvenin gerektirdiği mekanizmalar da hükümetimiz tarafından hassasiyetle takip edilmiştir'' diye konuştu Mudilerin yapılacak ödemelerde faiz kaybına uğrayabileceklerine ilişkin soru üzerine Şener, vadeli mevduat açıldığı tarihten itibaren ödeme tarihine kadar TÜFE üzerinden faiz işletileceğini bildirerek, mudilerin reel anlamda bir kayıplarının olmayacağını vurguladı. 

     
</TEXT>
</DOC>
