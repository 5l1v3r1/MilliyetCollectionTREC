<DOC>
<DOCNO> 198245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/dunya/adun.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan Irak'ta 'şükran' şovu 
</HEADLINE>
<TEXT>

   ABD Başkanı, Şükran Günü'nde Teksas'taki çiftliğinden Bağdat'a uçup Amerikan askerlerine sürpriz yaptı 
      DIŞ HABERLER SERVİSİ 

   
   ABD Başkanı George W. Bush, Şükran Günü dolayısıyla dün Bağdat'taki Amerikan askerlerine sürpriz bir ziyarette bulundu. Güvenlik gerekçesiyle Teksas'taki çiftliğinden önceki gece büyük bir gizlilik içinde ayrılan Bush, Air Force One uçağıyla geldiği Bağdat'ta, kendisini bir anda karşılarında görüp şaşkına dönen askerlere hizmetleri için teşekkür etti. 
   Bu ziyaretiyle, Irak'a giden ilk ABD başkanı olan Bush'u gizlice getiren Air Force One, hedef olmamak için ışıkları ve pencereleri kapatılmış halde Bağdat Uluslararası Havaalanı'na indi. 
   Havaalanındaki üssün yemekhanesinde ise Şükran Günü için toplanan Amerikan askerlerine, üst düzey ziyaretçi olarak ABD'nin Irak'taki sivil yöneticisi Paul Bremer ve koalisyon birlikleri komutanı Tuğgeneral Ricardo Sanchez'i ağırlayacakları söylenmişti. 
   
   Perdenin arkasından çıktı 
   Gelişi sır gibi saklanan Bush'un ortada gözükmediği bir anda Bremer kürsüye çıkarak, "Şimdi sıra Başkan'ın Şükran Günü mesajının okunmasına geldi. Bu iş burada bulunan en kıdemli kişiye düşer" dedi ve "Arkalarda bizden daha kıdemli biri var mı " diye sordu. 
   İşte tam bu anda Bush bir perdenin arkasından çıktı ve "Ben de bir yerlerde sıcak bir kap yemek yemek istiyordum" diyerek neşeli bir şekilde kendini gösterdi. Şaşkına dönen askerlere, "Beni davet ettiğiniz için teşekkür ederim" diyen Bush, talim kıyafetiyle askerlere seslenirken, "Siz Amerikan halkını tehlikeden koruyorsunuz ve size müteşekkiriz" diye konuştu. 
   Bush, askerlerin moralini yükseltmeyi amaçladığı 2.5 saatlik ziyareti için, ailesiyle geleneksel hindili akşam yemeği planlarını iptal etti. Şükran Günü'nü Teksas'ta geçireceği açıklanan ve Bağdat'tan dönüşüne kadar ziyareti gizli tutulan Bush'un kısa gezisi, çiftlikteki baba Bush'tan bile saklanmıştı. 
   
   
   
   
</TEXT>
</DOC>
