<DOC>
<DOCNO> 196023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/spor/spo06.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi sıra evlilikte 
</HEADLINE>
<TEXT>

   Dünya Şampiyonası'nda 50. altın madalyasını kazanan halterin altın çocuğu Halil Mutlu "İlk işim bekarlığa veda etmek" dedi 
      CEMAL ERSEN 

   
   İlgisizlik isyanı 
   TAM 16 yıldır tonlarca ağırlığın altına giren, sayısız kez bizi sevindiren Halil Mutlu, ilk kez ter döktüğü 62 kiloda da Dünya'nın zirvesine çıkarak yine göğsümüzü kabartmayı başardı. İki yıl önce geçirdiği ağır bir sakatlığın ardından halteri bırakma tehlikesiyle karşı karşıya kalan ünlü sporcumuz, Kanada'dan buruk bir mesaj gönderdi, "Beni en çok ilgisizlik üzüyor, şevkimi kırıyor. Halterde günlük başarılarla yetiniliyor" siteminde bulundu. 
   
   Olimpiyat özlemi 
   SAKATLIĞININ ardından nisandaki Avrupa Şampiyonası'nda kendini deneyen Halil Mutlu, "Ya tamam, ya devam diyecektim. Ama hırsım ve halter sevgim beni kamçıladı. Atina 2004'te Naim ağabey gibi üçüncü olimpiyat madalyamı kazanacağım" dedi. 26 yaşındaki milli sporcumuz, evlilik vaktinin de geldiğini vurguladı ve "Artık özel yaşamımı da düzene koymam gerek. Türkiye'ye döndükten sonra sıra evlilikte. Artık bekarlığa veda etme vakti geldi" dedi. 
   
   Taylan'dan iki bronz    ŞAMPİYONANIN ikinci gününde bayanlar 48 kiloda Nurcan Taylan, koparma ve toplamda bronz madalya kazandı. Koparmadaki ilk hakkında kaldırdığı 85 kilo ile üçüncü olan milli sporcumuz, silkmede ikinci hakkında başarılı olduğu 102.5 kilo ile beşincilikte kaldı. Toplamda ise elde ettiği 187.5 kiloyla ikinci bronzunu kazandı. Bu arada 69 kiloda mücadele eden Ferit Şen dün koparmada 145, silkmede 180, toplamda da 325 kilo ile dereceye giremedi. 
   
   
</TEXT>
</DOC>
