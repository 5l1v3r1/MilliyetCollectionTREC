<DOC>
<DOCNO> 190875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/magazin/amag.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Örtün' baskısı aşklarını bitirdi 
</HEADLINE>
<TEXT>

   Galatasaraylı Arif Erdem, üç yıllık aşkı haber spikeri Ece Özbek'e "Başını kapatmazsan evlenemem" dedi. Ve evliliğe giden ikili, yollarını ayırdı 
      Yaşar Çakmak 
   
   Galatasaraylı futbolcu Arif Erdem'in, üç yıldır birlikte olduğu haber spikeri Ece Özbek'e yaptığı baskı, ilişkilerini bitirdi. 
   Özbek, GS'li yıldız futbolcuyla evlilik planları yaparken, ilginç bir teklifle karşılaştı. Arif Erdem, sevgilisine "Başını bağlamazsan seninle evlenemem" dedi. Haber spikeri kapanmayı kabul etmeyince, sevgililer yollarını ayırdı. 
   
   'Saçma bir sebep' 
   Arif Erdem'le evliliğe giden ilişkisinin baş bağlama yüzünden bittiğini doğrulayan Özbek, durumu, "Evet, Arif ile böyle saçma bir sebepten ayrıldık. 'Ailem çok baskı yapıyor. Başını kapatman lazım' dedi. Bu bana çok tuhaf geldi. Ben de bu isteğini kabul etmedim. Hepsi bu kadar" diyerek özetledi. 
   Konuyu bir dönem çapkınlıklarıyla gündeme gelen Arif Erdem'e de sorduk. 
   "Bu benim özel hayatım, kimseyi ilgilendirmez" diyen Erdem, şunları söyledi 
   "Tatlı başlayan bir aşk kötü bitti. Bu olay haber yapılacak bir şey değil. Bunun haber yapılması hiç doğru olmaz." 
   
   Aile baskı yapmış 
   Özbek'le Erdem'in dostları ise, GS'lı futbolcunun, sevgilisinden başını örtmesini istemesinin altında, aile baskısı yattığını söyledi. 
   Ayrılığın sebebi konusunda birkaç kez telefonla konuştuğumuz Erdem ile Özbek, haber nedeniyle aralarındaki telefon trafiği sayesinde dün gece bir araya gelip barıştıklarını iddia etseler de, ilişkilerinin bitip bitmediği konusunda bir açıklama yapmadılar. 
   
   
</TEXT>
</DOC>
