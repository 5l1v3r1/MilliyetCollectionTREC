<DOC>
<DOCNO> 171460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/son/sontur22.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Nüfus cüzdanını kaybetti, başına gelmeyen kalmadı... 
</HEADLINE>
<TEXT>

     Karabük'ün Eflani İlçesi nüfusuna kayıtlı bir kişi, kayıp nüfus cüzdanını bulan ve bazı illerde adına paravan işyerleri açarak, hakkında icra davalarına neden olan kişi veya kişilerin, bir an önce bulunmasını istiyor. 
     Eşi ve çocuklarıyla İstanbul'da oturan, kimya mühendisi Recep Yakut 38 , yaklaşık 3 yıl önce bu kentte nüfus kağıdını kaybetmesinin ardından, ulusal bir gazeteye zayi ilan vererek yenisini çıkarttığını söyledi. 
     Yakut'un verdiği bilgiye göre, Eflani Savcılığı tarafından geçen hafta arandığını öğrenerek İlçe Polis Merkezi'ne gelen Yakut'a, Ankara, İstanbul ve Kütahya'da kendi adına açtığı işyerleri ile ilgili bazı bankalara ödemesi gereken çekleri ödemediğinden 6 ayrı icra davası olduğu, hakkında gıyabi tutuklama kararı bulunduğu bildirildi. 
     Eflani Asliye Ceza Mahkemesi'ne çıkarılmasının ardından tutuksuz yargılanmak üzere serbest bırakıldığını, konuyla ilgili söz konusu illerde araştırma yapmaya başladığını anlatan Yakut, şöyle devam etti 
     ''Zayi ilanı vermeme rağmen nüfus kağıdının halen geçerli olması şaşırtıcı bir durum. Nasıl olur da kayıp nüfus kağıdı ile işyeri açılabilir, bankalar çek verebilir. Bir an önce bu sorunlardan kurtulmak istiyorum. Çünkü şu ana kadar gelen borç miktarı 25-30 milyar lira. Korkarım ki 150-200 milyar lira borç karşıma çıkacak.'' Çek koçanlarına atılan imzaların birbirini tutmadığını belirten Yakut, imza sirkülerinin alındığını ve yapılacak kriminal incelemede imzaların kendisine ait olmadığının anlaşılacağına inandığını söyledi. 
     
</TEXT>
</DOC>
