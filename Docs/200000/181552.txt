<DOC>
<DOCNO> 181552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/sontur24.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
YTP Genel Başkan İsmail Cem "CHP muhalefet yapamıyor" 
</HEADLINE>
<TEXT>

     Yeni Türkiye Partisi YTP Genel Başkanı İsmail Cem, ''3 Kasım genel seçimlerinde yeni parti olmamızdan kaynaklanan eksikliklerimizi telafi ediyoruz'' dedi. 
     Cem, Hatay'ın İskenderun İlçesi'nde, parti teşkilatında düzenlediği basın toplantısında, parti olarak dimdik ayakta durduklarını, demokratik sol ilkelerden taviz vermediklerini ve gizli hiçbir gündemlerinin olmadığını bildirdi. 
     CHP'nin, TBMM'deki milletvekilleri ile sadece sayı olarak bulunduğunu savunan Cem, ''CHP muhalefet yapamıyor. Sesleri solukları hiç çıkmıyor. Muhalefeti biz yapıyoruz. Türkiye'de sosyal demokrasiyi biz inşa edeceğiz'' dedi. 
     Cem, AK Parti'nin Türkiye'nin dış politikasına büyük zarar verdiğini, saygınlığına gölge düşürdüğünü savunarak, şunları kaydetti 
     ''Türkiye'nin doktora, eğitimciye ihtiyacı yokmuş gibi 15 bin imam kadrosuyla Türkiye'yi nereye götürmek istediklerini ortaya koydular. Ülke işsizlik ve parasızlıktan kırılıyor, onlar ise zenginleri daha zengin yapmaya çalışıyorlar.'' Cem, partisinin yerel seçimlere iddialı hazırlandığını da sözlerine ekledi. 
     
</TEXT>
</DOC>
