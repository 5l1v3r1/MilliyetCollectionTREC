<DOC>
<DOCNO> 197308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sontur15.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu Dağı ve Abant kavşağında tatilciler kuyruk oluşturdu... 
</HEADLINE>
<TEXT>

     Ankara-İstanbul Karayolu'nun ''Bolu Dağı'' kesimi ve Abant kavşağında tatilciler zaman zaman kuyruklar oluşturuyorlar. 
     Bayram tatilinin başlamasıyla birlikte Bolu Dağı ve Abant kavşağında dün akşam saatlerinde başlayan trafik akışı, bugün öğle saatlerinden itibaren yoğunlaşmaya başladı. 
     TEM Otoyolu'nun Abant gişelerinde araç sürücülerinin kuyruk oluşturmasını önlemek isteyen Karayolları ekipleri ise Abant gişelerinin çıkışlarında bekleyerek, sürücülere biletlerini elden dağıttılar. 
     Özellikle İstanbul'dan Anadolu'ya giden tatilciler, Bolu Dağı, Abant kavşağı ve Abant gişelerinde zaman zaman kuyruklar oluşturuyorlar. 
     Bolu Trafik Bölge Müdürü İlhan Gündoğan, bayram tatilinin 9 gün olması nedeniyle önceki bayramlara oranla trafik yoğunluğunun daha az olduğunu belirterek, ''Trafik ekiplerimiz, bayram tatili süresince, güzergahlarda 24 saat aralıksız görev yapacaklar. Hazırladığımız uyarı broşürlerini, özellikle toplu taşıma araçlarının sürücülerine vererek, sürücüleri aşırı hız yapmamaları ve kurallara uymaları konusunda uyarıyoruz'' dedi. 
     Gündoğan, dağıtılan uyarı broşürlerinde sürücülerin trafik kuralları konusunda uyarıldığını anlatarak, ''Sürücülerimiz, yakınlarına bir an önce kavuşma isteğiyle trafik kurallarını ihlal edip, yaşamlarını tehlikeye atmasınlar'' diye konuştu. 
     
</TEXT>
</DOC>
