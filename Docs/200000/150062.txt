<DOC>
<DOCNO> 150062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/dunya/dun02.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den K. Irak güvencesi 
</HEADLINE>
<TEXT>

ABD Genelkurmay Başkanı Myers, Orgeneral Özkök'ten, "arkadaşım" diye söz etti ve K. Irak'ta etnik kavgaya izin vermeyeceklerini bildirdi 
     YASEMİN ÇONGAR Washington 

     ABD Genelkurmay Başkanı General Richard Myers, Türkiye'nin Kuzey Irak'ta bulundurduğu irtibat subayları aracılığıyla bölgedeki görüşmeleri bizzat takip edebildiğini belirterek, bölgede etnik gruplar arasında çatışma çıkmasını ve bir grubun bir diğerine baskı yapmasını önlemeye kararlı olduklarını bildirdi. 
     Myers, Washington'da Arap ve Müslüman ülke gazetecileri için düzenlediği basın toplantısında, Irak konusunda Türk-ABD işbirliğine ilişkin soruları da yanıtladı. Genelkurmay Başkanı Org. Hilmi Özkök'ten, "arkadaşım" diye söz eden Myers, Türk muadili ile, her hafta konuştuklarını belirtti ve Türkiye ile ilişkilerinin "çok önemli ve stratejik nitelikli" olduğunu vurguladı. 
     Kerkük'teki durumu "sakin", Musul'daki ortamı ise "O kadar sakin değil" diye nitelendiren Myers, "Türk irtibat subayları Kerkük'teler. Türkiye, bölgeden gelen haberlerin doğruluğunu doğrudan Türklerin gözlemlerine dayanarak saptayabiliyor" dedi. 
     
     'Kimseyi kayırmıyoruz' 
     Myers, ABD kuvvetlerinin hiçbir etnik grubun diğerine baskı yapmasına izin vermeyeceklerini belirtirken, belli bir gruba yakınlık duydukları iddialarının da doğru olmadığını vurgulayarak, "Savaştan önce de, hem Türkiye, hem ABD'nin Kuzey Irak'ta mevcudiyeti ve Kürt nüfusu ile temasları söz konusuydu. Bu durum, bir grubun diğerine nazaran kayırıldığı şeklinde yorumlanmamalı" dedi. PKK'nın bölgedeki varlığına ilişkin bir soruyu da yanıtlayan Myers, her terörist grupla, hiçbir ayrım yapılmaksızın aynı şekilde mücadele edilmesi gerektiğini söyledi. 
     Bir başka soru üzerine, Türkiye'nin ABD askerlerine geçit vermemesinin kuzey cephesinde yarattığı sonuçların muhasebesini yapan Myers, Türkiye üzerinden kara birliği geçiremeseler bile, Türkiye'nin kendilerine hava koridoru sağlamasının "çok yararlı" olduğunu belirterek, "Bunun yol açtığı artıları ve eksileri belirlemeyi tarihçilere bırakıyorum" dedi. Myers, Türkiye'nin bölgede oluşturulacak bir istikrar gücüne katılıp katılmayacağına ilişkin bir soruyu ise, "Bunu tartışacağız" diye yanıtladı. 
     


DÜNYA 














</TEXT>
</DOC>
