<DOC>
<DOCNO> 194261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sontur14.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Cami imamını "ezanı geç okuyor" diye şikayet ettiler 
</HEADLINE>
<TEXT>

     Hatay'ın Reyhanlı İlçesi'nde, bir cami imamı hakkında, ''ezanı geç okuduğu ve bazen de okumadığı'' iddiasıyla şikayette bulunulduğu bildirildi. 
     İlçe Müftüsü Ali Yazıcı, yaptığı açıklamada, Yeni Mahalle'deki Halepli Camisi İmamı Recep Göçmez hakkındaki şikayetleri doğrulayarak, ''Konuyu araştırıyoruz. Bir an önce açıklık kazandırarak çözüme kavuşturacağız'' dedi. 
     İmam Recep Göçmez ise bir süre önce vaaz sırasında ''uygunsuz davranışta bulunan ve çirkin sözler söyleyen'' birkaç kişiyi uyardığını ifade ederek, ''Sanıyorum bu nedenle bana karşı cephe aldılar. Şikayetçi olanların da bu kişiler olduğunu düşünüyorum. İddialar asılsız'' şeklinde konuştu. 
     İmam hakkındaki şikayetlere tepki gösteren ve görevden alınmasına karşı olduklarını belirten vatandaşlar da açtıkları kampanyada topladıkları 81 imzalı dilekçeyi, kaymakamlığa verdiler. 
     
</TEXT>
</DOC>
