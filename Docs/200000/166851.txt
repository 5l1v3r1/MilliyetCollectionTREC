<DOC>
<DOCNO> 166851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/soneko16.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Karamehmet'le anlaşan Cragnotti Güvenilir bir ortak buldum.. 
</HEADLINE>
<TEXT>

     Çukurova Holding ile yeni bir şirket kurulması için niyet mektubu imzaladığını açıklayan Cirio Holding'e bağlı Cragnotti Partners Capital Investments C P finans şirketinin başkanı Sergio Cragnotti, ''Cirio için güvenilir bir ortak buldum'' değerlendirmesini yaptı. 
     La Repubblica gazetesinde bugün yayımlanan demecinde Cragnotti, Çukurova'nın kurulacak yeni şirketle Cirio Holding'e girmeye hazır olduğunu belirleterek, yeni oluşumuna 300 milyon Euro'luk yatırım yapacak Çukurova'nın yüzde 75 paya sahip olacağını kaydetti. 
     Cragnotti, bu şekilde Cirio'nun 1.32 milyar Euro olan tahvil borcunun yaklaşık yüzde 30'unun da ödeneceğini ifade etti. Cragnotti, 1 hafta içinde son halini alacağını söylediği plan için, ''Hissedarlar, tahvillerinin değerlerlerinin yüzde 50'sinden vazgeçmek zorundalar ama kalan brüt borcun yüzde 30'unu nakit alacaklar ve hesaplamalara göre Cirio Finans'ın yüzde 15 ile 20 arasında hissedarı olacaklar. Büyük yenilik, tüm tahvil sahipleri aynı muameleyi görecek'' açıklamasını yaptı. 
     ''Gelişmelerin büyük bir hızlılıkla yapılıyormuş gibi bir hal aldığını ancak 2 aydır Çukurova ile ortaklık ve Cirio'nun yeniden yapılanması konusunda çalıştığını'' ifade eden Cragnotti, sunacakları ortaklık planında başta Capitalia olmak üzere kredi bankalarını memnun etmek istediklerini söyledi. 
     Cragnotti, şöyle dedi 
     ''Biz, ciddi bir ortak ile Cirio'nun endüstri planına en büyük tutarlılığı vermek istiyoruz. Türkiye, domates üretiminde büyük bir ülke ve kısa zamanda AB'ye girecek. Türkiye ile Cirio Grubu arasında mevcut olan kayda değer sentezler gelişmeye açık durumda. Çukurova Holding, büyük bir grup ve Cirio ile sentezi sayesinde endüstri planına en büyük tutarlılığı verebilir. Bu çözüm belki de kargaşalar önlenerek ve tahvillerin son ödeme tarihleri uzatılarak uzatılarak ilk başta yapılmalıydı. Temel standardımız finansman endüstri değil.'' Bu arada Çukurova-C P anlaşmasıyla ilgili ''Cragnotti Türk kartını oynuyor'' başlığını ön plana çıkardığı gözlenen İtalyan basınındaki bazı ifadelerde, 2002 yılında tahvil borçlarını ödeyemeyip iflas eden Cirio'nun eski başkanı olan Cragnotti'nin Çukurova ile kuracağı ortaklıkla yeniden Cirio'da yönetimi ele geçirmeyi planladığı öne sürüldü. 
     Çukurova ile birlikte C P'nin tahvil sahiplerine sunacakları teklifin 1 hafta içinde son halini alacağı belirtilip, 23 Temmuz tarihinde tahvil sahiplerinin toplantısı olduğu duyuruldu. Öte yandan Cirio Holding'e bağlı olan SS Lazio futbol takımının dün Milano'daki hisselerinin yüzde 90.58 gibi rekor düzeyde artarak Milano borsasındaki alım satım işlemlerinin durdurulması da İtalyan gazetelerinde geniş yer alırken, Çukurova ile yapılan ortaklığın Lazio'ya da yarayacağının altı çizildi. 
     
</TEXT>
</DOC>
