<DOC>
<DOCNO> 198453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sonspo26.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavcav Milli takımın yapamadığını biz yaptık 
</HEADLINE>
<TEXT>

     Gençlerbirliği Kulübü Başkanı İlhan Cavcav, A Milli Takım'ın yapamadığını Gençlerbirliği Kulübü'nün yaptığını söyledi. 
     İlhan Cavcav, gazetecilerle yaptığı söyleşide, Avrupa Şampiyonası'ndan milli takımın elenmesinin ve İstanbul'da yaşanan üzücü olayların moral bozukluğunu Gençlerbirliği'nin aldığı galibiyetle hafiflettiğini belirterek, ''İngiltere'nin Blackburn Rovers ve Portekiz'in Sporting Lizbon gibi güçlü bir ekibini UEFA Kupası'ndan eleyerek Türkiye'nin gücünü bir kez daha gösterdik. Yıllık geliri 70 milyon Euro olan Portekiz temsilcisi karşısında aldığımız bu galibiyet gücümüzün bir göstergesidir'' diye konuştu. 
     İlhan Cavcav, takımın deneyimsizliğine karşın elde ettiği bu başarının küçümsenemeyeceğini ifade ederek, şöyle konuştu 
     ''Sanki Avrupa kupalarında senelerce mücadele etmiş gibi bir hava verdik. Portekiz Milli Takımı Teknik Direktörü'nün maçtan sonra beyaz mendil sallayarak Sporting Lizbon heyetini istifaya çağırması Avrupa'da Gençlerbirliği'nin gücünü ortaya koydu.'' 
     
     HALUK ULUSOY'A SİTEM 
     Karşılaşma sonrasında Devlet Bakanı ve Başbakan Yardımcısı Mehmet Ali Şahin ile Gençlik ve Spor Genel Müdürü Mehmet Atalay'ın kendisini 3 kez arayarak kutladıklarını, ancak futbolun patronundan bu ilgiyi göremediğinden yakınarak, şöyle konuştu 
     ''Serdar Bilgili bile yönetim kurulu toplantısından beni arayarak tüm yönetimi adına tebriklerin iletti. Ancak özerk sporumuzun ve 18 kulübümüzün patronu olan federasyon başkanı Haluk Ulusoy'un telefonla dahi olsa arayarak kutlamasını beklerdim. Biz bu galibiyetle ülkemizi ve milli takımımızın oradaki başarılı temsilcisi olduk. Ülkemizin ismini gerek İngiliz, gerekse Portekiz takımını eleyerek duyurduk.'' Cavcav, bundan sonraki maçlarda da Türkiye'yi, Gençlerbirliği ve Gaziantepspor'un Avrupa kupalarında en iyi biçimde temsil edeceğini belirterek, ''Futbol Federasyonu'nun manevi desteğine de ihtiyacımız var. İnşallah bundan sonra bizim patronumuz olan federasyonumuzun da başarılarımızda hem payı, hem de katkısı olur'' dedi. 
     
     TRANSFER ÇALIŞMALARI 
     UEFA Kupası'nda 3. tura yükselmeleri nedeniyle takıma takviye konusunda düşünceleri olduğunu ifade eden Cavcav, ''Bazı düşüncelerimiz vardı. Ancak şimdi bunları daha ciddi olarak ele almamız gerekiyor. Yani pratiğe dönüştürmenin yollarını arayacağız. Belki hem futbolcu satıp, hem de futbolcu alacağız'' dedi. 
     Bu arada Gençlerbirliği Teknik Direktörü Ersun Yanal, A.A muhabirinin, milli takım teknik direktörlüğüyle ilgili yönelttiği sorulara, ''Bu konuda yorum yapmak istemiyorum'' diyerek yanıt verdi. 
     
</TEXT>
</DOC>
