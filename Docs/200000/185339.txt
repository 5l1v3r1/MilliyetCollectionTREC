<DOC>
<DOCNO> 185339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sonspo01.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal evinde yüksekten uçuyor... Üst üste 13. galibiyet... 
</HEADLINE>
<TEXT>

     Ligde haftanın önemli maçında Trabzonspor'u 5-0 yenen Beşiktaş, sahasındaki galibiyet serisini sürdürdü. 
     BJK İnönü Stadı'ndaki son puan kayıplarını geçen sezonun 15. haftasında Gençlerbirliği ile 1-1 berabere kaldığı karşılaşmada yaşayan siyah-beyazlılar, bu maçın ardından Trabzonspor karşılaşmasıyla birlikte sahasında üstüste 13 lig maçından da galip ayrıldı. 
     
     TRABZONSPOR'U 2 SEZON SONRA YENDİLER 
     Lig lideri Beşiktaş, Trabzonspor'u farklı skorla yenerken, rakibini BJK İnönü Stadı'nda 2 sezon sonra yendi. 
     Siyah-beyazlılar son 2 sezonda 2-1 yenilip, 0-0 berabere kaldıkları bordo-mavilileri, bu sezon yenerek galibiyet hasretine son verdi. 
     
     AYBABA'NIN DERBİ HASRETİ 
     Trabzonspor, teknik direktörü Samet Aybaba yönetiminde bir büyük maçtan daha galibiyet elde edemeden ayrıldı. 
     Bordo-mavili takımın başına geçen sezon gelen Aybaba yönetimindeki Trabzonspor, geçen sezon olduğu gibi bu sezon da Fenerbahçe'nin ardından Beşiktaş'a da yenilerek galibiyet özlemini sürdürdü. 
     
     NİHAT'A DESTEK 
     Beşiktaşlı taraftarlar, takımlarının farklı skorla öne geçmesinin ardından, Galatasaray'ın 30 Eylül Salı günü Avrupa Şampiyonlar Ligi'nde Real Sociedad takımıyla yapacağı maç öncesi İspanyol takımı lehine tezahüratta bulundu. 
     Taraftarlar, eski futbolcuları Nihat lehine de bağırarak, Galatasaray'a gol atması isteklerini dile getirdiler. 
     
     TRABZONSPOR ŞOK OLDU 
     Trabzonspor, 5-0'lık Beşiktaş yenilgisi sonrası adeta şok oldu. 
     Bordo-mavili taraftarlar Beşiktaş'ın ikinci yarının hemen başında gelen 3. golünün ardından kendilerine ayrılan tribünleri terketmeye başladı. 
     Bu arada maç öncesinde ellerinde bilet olmasına karşın stada giremeyen Trabzonsporlu taraftarlara, biletlerinin kendilerine ayrılan bölüme ait olmaları durumunda ücretlerinin ödeneceği açıklandı. 
     Diğer yandan Beşiktaş Kulübü Yönetim Kurulu, maç öncesinde Ritz Carlton Otel'de bordo-mavili kulübün yöneticilerine bir yemek verdi. 
     
     BEŞİKTAŞ'IN FARKLI SKORLU GALİBİYETLERİ 
     Beşiktaş, Trabzonspor'u 4. kez farklı skorla yenmeyi başardı. 
     Trabzonspor karşısındaki en farklı skorlu galibiyetini 20 Kasım 1993'te İstanbul'da yapılan lig maçında 7-1'lik skorla alan siyah-beyazlılar ayrıca, 2001-2002 sezonunda 5-0, 19 Şubat 1995 tarihindeki lig maçında da rakibini 4-0 yenerek, sahadan farklı skorlu galibiyetle ayrıldı. 
     
     CORDOBA'DAN GOL İSTEDİLER 
     Beşiktaş taraftarları farkın ortaya çıkmasının ardından kariyerinin en rahat maçlarından birisini oynayan kaleci Cordoba'ya sevgi gösterilerinde bulundu. 
     Maç boyunca hemen hemen kalesinde hiç tehlike yaşamayan Kolombiyalı kaleciye ''Oscar gol, gol, gol'' diye tempo tutan taraftarlara, Cordoba alkışla karşılık verdi. 
     Genellikle karşılaşmalardan önce oyuncuları tribünlere çağırıp, yumruk şov yaptıran taraftarlar, bu kez maçın son bölümünde Cordoba'yı eski açık tribünlerin önüne çağırdı. Kolombiyalı kaleci ise o tarafa doğru yönelerek, yumruk şov yaptı. 
     - Beşiktaş'ta uzun bir aradan sonra ilk golünü geçen hafta İstanbulspor'a atan İlhan, Trabzonspor filelerini de 2 kez havalandırdı. 
     - Beşiktaş, İstanbulspor'un da yenildiği haftada, 7. hafta sonunda ligin tek yenilgisiz takımı kaldı. 
     - Karşılaşmanın ilk yarısında yeni numaralı tribünde Beşiktaşlı taraftarlar arasında çıkan kavgayı güvenlik güçleri büyümeden önledi. 
     - Beşiktaş, Avrupa Şampiyonlar Ligi'nde 1 Ekim Çarşamba günü FC Chelsea ile yapacağı karşılaşma için yarın akşam üzeri özel uçakla Londra'ya gidecek. 
     - Sezon başında Galatasaray'dan transfer edilen Emre Aşık, Beşiktaş formasıyla ilk golünü Trabzonspor'a attı. 
     - Siyah-beyazlılar, sezonun en farklı skorlu galibiyetini elde ederken, Trabzonspor da en ağır yenilgisine uğradı. 
     - Beşiktaş, teknik direktör Mircea Lucescu yönetiminde geçen sezon deplasmanda 5-0 yendiği Kocaelispor galibiyetiyle birlikte ligde en farklı skorlu galibiyetini elde etti. 

     
</TEXT>
</DOC>
