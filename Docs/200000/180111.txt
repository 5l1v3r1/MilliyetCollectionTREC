<DOC>
<DOCNO> 180111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sontur47.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüz davasında ifade değişince... 
</HEADLINE>
<TEXT>

     Adana'da, tecavüz ve alıkoyma iddiasıyla tutuklanan sanık, küçük yaştaki müştekinin gerçekleri söylemesi üzerine tahliye edildi. 
     Adana 2. Ağır Ceza Mahkemesi'nde görülen davada, tutuklu sanık Ayhan Ç. 24 ve müşteki Ü.E. 17 hazır bulundu. 
     Tutuklu sanık Ayhan Ç., ifadesinde, iddiaları kabul etmeyerek suçsuz olduğunu söyledi. 
     Müştekinin ailesiyle sorunları bulunduğunu ve bu nedenle kendisinden kalacak yer bulması konusunda yardım istediğini belirten Ayhan Ç, ''Kendisine kalacak yer buldum. Ancak, bakire değilmiş. Ailesine karşı zor durumda kalmamak için böyle bir iddiada bulundu'' dedi. 
     Ü.E de tutuklu sanığın gerçekleri söylediğini ve ailesinin baskısı sonucu böyle bir suçlamada bulunduğunu kaydetti. 
     Ailesiyle arasında sorun yaşadığını belirten Ü.E, ifadesini şöyle sürdürdü 
     ''Sanık arkadaşım olduğu için kendisinden kalacak yer bulup bulamayacağını sordum. Kendisi de bana yardımcı oldu. Ailem yerimi tespit edip polise bildirmiş. Tecavüze uğramadım. Ben başka biriyle ilişkiye girmiştim. Ailemden korktuğum için böyle bir iftirada bulundum. Daha önce verdiğim ifade asılsızdır.'' Mahkeme heyeti, müştekinin ifadesi üzerine, 17 yıl ağır hapis cezasıyla yargılanmak üzere hakkında dava açılan ve 3 aydır tutuklu bulunan sanığın, tutuksuz yargılanmak üzere 500 milyon lira kefaletle serbest bırakılmasına karar verdi. 
     
</TEXT>
</DOC>
