<DOC>
<DOCNO> 157480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/son/soneko16.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Hedefimiz ticaret hacminin 500 dolara çıkmasıdır 
</HEADLINE>
<TEXT>

     Devlet Bakanı Kürşad Tüzmen ve beraberindeki 160 kişilik işadamı heyeti Türkmenistan'ın başkenti Aşkabat'a geldi. 
     Tüzmen ve beraberindeki heyeti Türkmenistan Başbakan Yardımcıları Dörtguli Aydogduyev ve Gurban Muradov karşıladılar. 
     Havaalanında yaptığı açıklamada Tüzmen, hedeflerinin kısa dönemde ticaret hacmini 500 milyon dolara, uzun dönemde ise 1 milyar dolara çıkarmak olduğunu bildirdi. 
     Konuşmasının başında ''Ata yurdumuza geldim'' diyen Tüzmen, ''200 milyon dolarlık ticaret hacmi atalarımıza yakışmıyor'' dedi. 
     Tüzmen, Türkmenistan'ın enflasyonu yüzde 80'den yüzde 7'ye düşürdüğünü, büyümeyi de yüzde 20-22'lere çıkardığını ifade etti. 
     Bugüne kadar Türkiye özel sektörünün Türkmenistan'da 1.3 milyar dolar civarında yatırım gerçekleştirdiğini anlatan Tüzmen, 1992 yılından bu yana 5.3 milyar dolarlık müteahhitlik yatırımlarının gerçekleştiğini söyledi. 
     Devlet Bakanı Tüzmen, ortak millet ve iki ayrı devlet olduklarını vurgulayarak, uçakta gelirken çölde sarı bitkilerin yanı sıra yeşil bir bitki gördüklerini belirtti ve ''Bu bitkinin kökü 15 metrededir. Biz de kökümüzden su almak istiyoruz'' dedi. 
     Tüzmen, bugün Türkmenistan'da faaliyet gösteren işadamlarıyla yapılan toplantıya, Türkmenistan Bağımsızlık Parkı'nın anfitiyatrosundaki konsere katılacak. 
     Devlet Bakanı Tüzmen'in, yarın, Türkmenistan Cumhurbaşkanı Saparmurat Türkmenbaşı ile de görüşmesi bekleniyor. 
     
</TEXT>
</DOC>
