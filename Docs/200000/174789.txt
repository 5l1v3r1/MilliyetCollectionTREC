<DOC>
<DOCNO> 174789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/yasam/yas03.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın gönlü 'Ege'de kalacak 
</HEADLINE>
<TEXT>

   Tam 74 ülkede yayımlanan Alman 'Unterwasser' dergisi, Gökova'nın masmavi derinliklerine, ekim sayısında 9 sayfa birden ayırdı 
      YAŞAR ANTER Bodrum DHA 
   
   Alman sualtı dergisi Unterwasser'in Sualtı yöneticileri, sualtı arkeoloğu Aşkın Cambazoğlu'nun davetiyle Bodrum'a geldi. 
   Gökova ve koylarında fotoğraf çekimi yapan ve 74 ülkede yayımlanan derginin ekim sayısında, Bodrum'a dokuz sayfa yer ayrılacağı belirtildi. 
   Cambazoğlu'nun '20 yıllık dostum' dediği Unterwasser'in Genel Yayın Yönetmeni biyolog Dr. Matthias Bergbauer ile gazeteci Manuela Kirschner, Cambazoğlu'nun yanı sıra Bodrumlu süngerci Ahmet Güntaş ve Nazmi Köse'yle birlikte Gökova'ya açıldı. 
   
   Çekimler 1 hafta sürdü 
   Yaklaşık bir hafta süren çekimlerde Kara Ada, Orak Adası, Gökova koyları, Meteor Koyu, Akvaryum ve Çökertme koyları görüntülendi. 
   Gökova'nın masmavi derinliklerinde 75 metreye kadar dalış yaparak sünger de çıkaran Bergbauer ve Kirschner, Ege ve Akdeniz'in sualtı güzelliklerine hayran kaldı. Bodrum Sualtı Arkeoloji Müzesi'nde de çekimler yapan Bergbauer, "Bu kadar güzel deniz canlıları, zengin, temiz ve bozulmamış sualtı güzelliklerine çok ender rastladım" dedi. 
   
   
</TEXT>
</DOC>
