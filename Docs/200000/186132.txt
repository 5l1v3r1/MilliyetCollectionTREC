<DOC>
<DOCNO> 186132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/siyaset/siy13.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'PKK'yı bitireceğiz' 
</HEADLINE>
<TEXT>

   ABD Dışişleri Bakanı Powell, Kuzey Irak'taki PKK tehdidine karşı her şeyi yapacaklarını belirtirken, Ankara'dan "asker" talebini yineledi 
   YASEMİN ÇONGAR Washington 

   
   ABD Dışişleri Bakanı Colin Powell, Kuzey Irak'taki PKK tehdidini ortadan kaldırmaya kararlı olduklarını açıkladı. Powell, Kıbrıs'ta çözüm için, Annan Planı temelinde zaman geçirilmeden görüşmelerin başlamasını istedi. Powell, dün yabancı gazeteciler için düzenlediği basın toplantısında bir soru üzerine, PKK'yı terörist örgüt saydıklarını ve Türk hükümetini de, bu yaklaşımları konusunda temin ettiklerini belirterek, "Bu terör tehdidinin giderilmesi için yapabileceğimiz her şeyi yapacağız" dedi. 
   Powell, Türkiye'nin Irak'taki İstikrar Gücü'ne asker katkısında bulunması beklentilerini ise, "Türk hükümetinin ve parlamentosunun çokuluslu güce asker vermeyi uygun göreceğini umuyorum. Bu onların iradesine kalmış bir karar" diye açıkladı. Türk askerine "nerede ihtiyaç olduğu" konusunda Ankara'ya bilgi verdiklerini belirten Powell, bu kapsamda bazı "hassas konular" üzerinde çalışmayı sürdürdüklerini belirtti. 
   
</TEXT>
</DOC>
