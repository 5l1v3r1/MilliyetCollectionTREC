<DOC>
<DOCNO> 172978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sondun26.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Aydın Financial Times'a konuştu... 
</HEADLINE>
<TEXT>

     Diyanetten Sorumlu Devlet Bakanı Mehmet Aydın, İslam'ın Türkiye'nin Avrupa Birliği'ne girmesine engel olmaması gerektiğini belirtti. 
     Aydın, İngiltere'de yayınlanan Financial Times gazetesine verdiği demeçte, Suudi Arabistan, İran ve Pakistan gibi ülkelerde kadınlara yönelik uygulamaların İslam'ın yanlış yorumlanmasından kaynaklandığını kaydetti ve nüfusunun tamamına yakını Müslüman olan Türkiye'de demokrasinin seviyesini yükselten siyasi ve ekonomik reformlar uygulandığını ifade etti. 
     Devlet Bakanı Aydın, İngilizce olarak verdiği demeçte, ''Pakistan, İran veya Suudi Arabistan, din devletleri olarak kabul edilemezler. Eğer insanların eşitliği konusunda açık bir bakışın yoksa, din hakkında da açık bir bakışın yok demektir. 'Kadınlar otomobil kullanmalı mı' gibi tartışmaları duymaktan utanıyorum. Bunlar başka bir çağa ait konular'' diye konuştu. 
     İstanbul'da müftü yardımcılığına bir kadının atanmasına da değinen Aydın, cami ve devlet işleri arasına kesin bir sınır koyan Türkiye'de bile İslam'ın reforma ihtiyacı olduğu görüşünü dile getirdi. Aydın, bu reformun kadınlara camilerin herhangi bir yerinde ibadet etme hakkı tanıması gerektiğini, böylece kadınların bir yerde sınırlanmayacaklarını ve daha mutlu olacaklarını belirtti. 
     Uzun süredir tartışılan türban sorununda iki tarafın da suçlu olduğu görüşünü dile getiren Aydın, katı laiklerin türbanı siyasi İslam'ın sembolü olarak gördüklerini, aşırı dincilerin de kadının dindar olmak için saçlarını örtmesinin şart olduğunu düşündüklerini hatırlattı. Aydın, ''Kuran, yalnızca alçak gönüllülükten bahseder. Başını örtmeye ihtiyaç duyup duymamak bir yorum sorunudur'' dedi. 
     Katı laik kesimde AK Parti hükümetinin orduyu zayıflatmaya çalıştığı ve şeriatı getirmeyi hedeflediği yolunda kaygılar bulunduğunun hatırlatılması üzerine de Aydın, ''AK Parti toplumun her kesiminde kökleri olan bir partidir. İnsanların korkmasını gerektiren bir şey yok. Hükümetin bu tür amaçları olmadığını görmek için beklemek gerekiyor'' diye konuştu. 
     Devlet Bakanı Aydın, Valery Giscard d'Estaing de dahil, bazı Avrupalı siyasetçilerin savunduğu Türkiye'nin üyeliğinin AB'nin sonu olacağı ve AB'nin Yahudi-Hıristiyan kültürünü koruması gerektiği şeklindeki görüşleri de eleştirdi. 
     Aydın, İslam'ın bu mirasa ve ortak demokratik değerlere yakından bağlı olduğunu belirterek, ''İkinci Dünya Savaşı'nda Yahudi-Hıristiyan kültüre ne oldu Birbirlerini katlettiler'' dedi. Aydın, radikal Hıristiyanların, herhangi bir Müslümandan daha az liberal görüşe sahip olduğunu savundu. Tek boyutlu bir Batı dünyası veya kültüründen bahsetmenin doğru olmadığın kaydeden Aydın, ''Leonardo da Vinci hakkında daha az şey bilebiliriz, ama bu bizim AB'ye girmemize engel değildir'' dedi. 
     AB'ye üye ülkelerle ilişkiden faydalanacaklarını söyleyen Aydın, ekonominin ve eğitim seviyesinin daha iyi duruma geleceğini belirterek, ''Devasa yoksulluk ve işsizliğin olduğu yerde sağlıklı bir dini yaşam mümkün değildir'' diye konuştu. 
     
</TEXT>
</DOC>
