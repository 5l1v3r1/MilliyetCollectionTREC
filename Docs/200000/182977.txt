<DOC>
<DOCNO> 182977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sontur06.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzayda, güneşin çevresinde dönen 400 küçük gezegen 
</HEADLINE>
<TEXT>

     ''Güneş Sistemi Güneş adını verdiğimiz bir yıldız, bu yıldızın çevresindeki belirli yörüngelerde bulunan 9 gezegen, Merkür, Venüs, Dünya, Mars, Jüpiter, Satürn, Uranüs, Neptün, Plüton, binlerce asteroid ve kuyrukluyıldızdan oluşur'' tanımlaması, 400 küçük gezegenin daha eklenmesiyle artık geçerliliğini yitiriyor. 
     Ege Üniversitesi Fen Fakültesi Astronomi ve Uzay Bilimleri Bölümü Öğretim Üyesi ve Gözlemevi Müdürü Prof. Dr. Serdar Evren, güneş sisteminde 400 gezegenin daha bulunduğunu kaydetti. 
     Bilinen 9 gezegenin, bunların içinde en büyükleri olduğunu belirten Prof. Dr. Evren, belli miktarda kütlesi bulunan ve güneşin çevresinde sabit yörüngede dolaşan şeklinde tanımlanan gezegenlere, 400 küçük cismin varlığının daha eklendiğini söyledi. 
     Prof. Dr. Evren, eski teknolojiyle önceden saptanamayan bu cisimlerin, en uzak iki gezegen olan Neptün ve Plüton arasında yörüngelerinde dolaştığını bildirdi. 
     Bir çeşit asteroid kuşağı olan ve ''Kuiper cisimleri'' olarak adlandırılan bu gezegenlerden ilkinin 1992 yılında keşfedildiğini bildiren Prof. Dr. Serdar Evren, yaklaşık 50 yıl önce bunların varlığını dolaylı yollardan keşfeden ancak hazırladığı tezi geçerli bulunmayan Astronom Kuiper'in uğradığı haksızlığın da bu şekilde giderildiğini bildirdi. 
     
     MARS YAKINLAŞMASI ABARTILDI 

     Mars gezegeninin 60 bin yıl aradan sonra dünyaya yakınlaşmasının, kamuoyuna fazlaca abartılarak yansıtıldığına da işaret eden Prof. Dr. Evren, şunları kaydetti 
     ''Mars ile dünya yakınlaşması yaklaşık her iki yılda bir olmaktadır. Ancak, bu yılki buluşma çok uzun bir aradan sonra ilk defa bu kadar yakın oldu. Mars-dünya yakınlaşması zamanlarında Mars gökyüzünde daha parlak ve daha uzun süre görünür. Üzerindeki yüzey özellikleri daha iyi seçilebilir. Ama hiçbir zaman uydulardan veya Mars yakınından geçen uzay araçlarından elde edilen fotoğraflardakine benzemez. Çünkü bu fotoğraflar, farklı ışığa duyarlı özel filtreler kullanarak ve uzun poz süreleri verilerek çekilir. Doğrudan teleskopla bakan gözlemciler, Mars'ı çok küçük olarak ve önceki durumlarıyla hiçbir karşılaştırma yapamadan gördüklerinden, yakınlaşmadan doğan farkı anlayamadan izlemiş oldular.'' Gökbilim meraklılarının, yakınlaşmanın en çok gerçekleştiği 27 Ağustos 2003 günü Mars'ı, Ay kadar göreceklerini sandıklarını, gündüz gökyüzünde Mars'ı arayanlara rastladıklarını belirten Prof. Dr. Evren, bu şekilde insanların hayal kırıklığına uğradığını belirtti. 
     Prof. Dr. Evren, ''Mars zaten 3 aydır gökyüzündeydi. Aralık ayına kadar da rahat izlenebilir konumda kalacak. Aslında, benzer yakınlaşmalar Jüpiter ve Satürn gezegenleri için de yılın belli tarihlerinde olmaktadır. Hatta bunlar Mars'a göre dev gezegen oldukları için teleskopla bakıldığında çok daha büyük ve çok daha güzel görüntüler vermektedir'' dedi. 
     
</TEXT>
</DOC>
