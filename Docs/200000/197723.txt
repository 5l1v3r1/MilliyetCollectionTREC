<DOC>
<DOCNO> 197723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/spor/aspo.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Diplomatik atak 
</HEADLINE>
<TEXT>

   Galatasaray UEFA'ya, Juventus maçını İstanbul dışında oynamak istemediğini bildirdi. Ayrıca hükümet, federasyon ve Şenes Erzik devreye sokuldu. Beşiktaş ile ortak hareket kararı alındı 
      
   Rest çekildi 
   GALATASARAY, Juventus maçının İstanbul'da oynanmama tehlikesi üzerine UEFA'ya rest çekti. Sarı - Kırmızılılar, UEFA'nın geçen hafta faksla yönelttiği "İstanbul dışında hangi ülkede oynamak istersiniz " sorusuna dün oldukça sert bir yanıt gönderdi. İsviçre'ye "İstanbul dışında hiçbir yerde oynamak istemiyoruz" denilirken, Başkan Özhan Canaydın, Beşiktaş Başkanı Serdar Bilgili ile de görüşerek ortak hareket etme kararı aldı. 
   
   Aksu ile temas 
   UEFA'NIN baskısına rağmen hiçbir ülkeyi alternatif göstermeyen Galatasaray, bu maçın kesinlikle İstanbul'da oynanması gerektiğini tekrarladı. Başkan Canaydın dün İçişleri Bakanı Abdülkadir Aksu ve Devlet Bakanı Mehmet Ali Şahin ile de birer telefon görüşmesi yaptı. Futbol Federasyonu Başkanı Haluk Ulusoy da, konu ile ilgili yine İçişleri Bakanı Aksu ile temasa geçti. Hükümet, bunun üzerine Juventus maçı için devlet güvencesini verdi. 
   
   Medyaya açıklama 
   YÖNETİM UEFA Asbaşkanı Şenes Erzik'ten de yardım istedi. Canaydın'ın "Chelsea de aynı şekilde davranıyor. Ortak hareket edelim" önerisini Serdar Bilgili kabul etti. Beşiktaş da UEFA'ya, İstanbul dışında alternatif göstermeyecek. Ayrıca Galatasaray, federasyonun medyaya açıklama yapmasını isteyecek. Öte yandan hükümetin, İtalyan hükümetiyle temaslarını yoğunlaştırdığı öğrenildi. Ali Dürüst yaptığı açıklamada, "Maç İstanbul'da oynanacaktır. Devlet, federasyon ve kulüp güvencesi UEFA'ya verildi" dedi. 
   
   Florya'da izin yok    ERHAN TELLİ 

   İdmana devam 
   SARI-Kırmızılı futbolcular, Denizlispor mağlubiyeti nedeniyle izin yapamadı. Fatih Terim, daha önce planlanan programı bozmadı ve Juventus maçı ertelenmemiş gibi hazırlıkları devam ettirdi. Balic, Lukunku ve Pratez'in katılmadığı dün akşamki tek çalışmada Volkan takımdan ayrı düz koşu yaptı. 
   
   Destek istedi 
   TERİM, Malatya maçında uygulamaya koyacağı değişim için taraftardan destek istedi, "Merak etmesinler en kısa sürede çıkışa geçeceğiz" dedi. Tecrübeli hoca takviye yapmayı kendisinin de istediğini ima ederek "Ancak kimse bizden ocakta pahalı transfer beklemesin. Olanaklar çerçevesinde bir-iki Türk oyuncu alınırsa sevinirim" diye konuştu. 
   
   Kredisi bitiyor    'Terim suçlu' dediler 
   FATİH Terim'in arkasında sürekli duran, onun yaptığı yanlışlara bugüne kadar hoşgörüyle yaklaşan Galatasaray taraftarı, artık hocasını da sorgulamaya başladı. Denizlispor karşısında alınan yenilginin ardından "www.galatasaray.com" sitesinde yapılan ve takımın sorgulandığı ankete katılan Sarı - Karmızılılar'ın 3'te biri suçun Fatih Terim'de olduğunu belirtti. 
   
   'Kapasite yetersiz' 
   İNTERNET sitesinde devam eden ankete katılan 2 bin 158 taraftarın yüzde 43.2'si, 932 oyla takımın kapasitesinin yetersiz olduğunu savundu. Ankete katılanların yüzde 28.8'ini oluşturan 622 kişi ise Fatih Terim'in yanlış taktik ve oyuncu seçimi nedeniyle yenildiklerini belirtti. Kalanlar ise "Futbolcular beceriksiz" dedi. 
   
   'Her yerde oynarız '    İstanbul dışında 
   GALATASARAY ile 2 Aralık'ta İstanbul'da karşılaşması gereken Juventus, Türkiye'ye gelmemek için her yolu denerken, İtalyan kulübünün Menajeri Luciano Moggi çarpıcı açıklamalar yaptı. Moggi, "İstanbul'a gelmek istemiyoruz. Ancak Galatasaray ile istedikleri yerde oynayabiliriz. Türk taraftarların çok olduğu şehirler de bizim için sakıncalı değil" dedi. 
   
   Sağduyuya davet 
   MOGGİ, olayı yumuşatmak adına sudan bahaneler de üretti. İtalyan Menajer "Terör saldırılarının devamı gelebilir. Futbolcularımızı düşünmek görevimiz. Ayrıca iki taraf için de en iyisi tarafsız saha. Nedved bizim için büyük yıldız. Ancak Hakan Şükür de yıldız" diye konuştu. Moggi, İtalyan ANSA ajansı kanalıyla da, iki tarafı sağduyuya davet ettiğini açıkladı. 
   
   
</TEXT>
</DOC>
