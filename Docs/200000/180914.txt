<DOC>
<DOCNO> 180914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sontur23.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşlı kadını torunu ve arkadaşı öldürmüş 
</HEADLINE>
<TEXT>

     Sivas'ın Kangal İlçesi'nde, önceki gün kısmen yanan evinde ölü olarak bulunan 70 yaşındaki kadının, torunu ve arkadaşı tarafından öldürüldüğü tespit edildi. 
     Karşıyaka Mahallesi'ndeki tek odalı evinde çıkan yangında Fatma Köseoğlu'nun 70 ölü olarak bulunması olayını inceleyen ekipler, yaklaşık 6 ay önce Malatya'dan ilçeye taşındıkları öğrenilen yaşlı kadının, torunu Mehmet Köseoğlu'nun ifadelerini çelişkili buldu. 
     Tekrar sorguya alınan Mehmet Köseoğlu, annesi Hatice Köseoğlu ile babaannesi Fatma Köseoğlu'nun sürekli tartıştığını ifade ederek, arkadaşı Ş.A. 17 ile babaannesini öldürme planı hazırladıklarını söyledi. 
     Olay günü bir miktar alkol alarak, Ş.A ile birlikte babaannesinin evine pencereden girdiklerini söyleyen Köseoğlu, babaannesini boğarak öldürdüklerini, daha sonra tecavüz görüntüsü vermek için elbiselerini ve iç çamaşırlarını yırttıktan sonra evi yaktıklarını itiraf etti. 
     Olaydan sonra Ankara'ya kaçtığı tespit edilen Ş.A'nın da yakalanarak Kangal'a getirildiği, soruşturmanın sürdürüldüğü bildirildi. 
     
</TEXT>
</DOC>
