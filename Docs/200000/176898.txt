<DOC>
<DOCNO> 176898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/yasam/yas04.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Modanın 'bit yeniği' 
</HEADLINE>
<TEXT>

   Alman bilim adamları hiç üşenmedi, 'saç ve vücut bitleri'nden yola çıkıp insanoğlunun ilk kez tam 72 bin yıl önce 'giyinmeye' başladığını keşfetti 
      DIŞ HABERLER SERVİSİ 
   
   İnsanoğlunun karanlık çağlarına ait son derece önemli bir bilgi, normal insanların aklına dahi gelmeyecek bir ayrıntı üzerine DNA analizi yapan Alman bilim adamları sayesinde gün ışığına çıktı. 
   Leipzig'deki Max Planck Evrimsel Antropoloji Enstitüsü'nden Prof. Mark Stoneking, ilkçağ insanlarına dair en merak edilen konular arasında yer alan, 'insanın ilk kez ne zaman giyinmeye başladığı'na ilişkin sırrın peşine düştü. Ve Prof. Stoneking'in araştırmaları sonucu, insanoğlunun ilk kez tam 72 bin yıl önce örtünmeyi öğrendiği ve böylece modanın başladığı ortaya çıktı. Bu önemli buluş kadar, buluşun nasıl yapıldığı da ilginçti, çünkü Alman bilim adamları, insanoğlunun örtünmeye başladığı tarihi, bildiğimiz 'bitlerin' genlerinde meydana gelen mutasyonları inceleyerek belirledi. 
   
   DNA analizinden bulundu 
   Prof. Stoneking ve ekibi, araştırmada 'saç ve vücut' bitlerinden yararlandı. 
   Vücut ve saç bitlerinin DNA yapılarının, yaşadıkları yere uyum sağlayabilmek için mutasyona uğramış olması gerektiğinden, bu iki tür bitin DNA analizleri yapıldı. Ve sonuçta, insanların kafasında yaşayan bitlerin, 72 bin yıl önce yaşamak ve üremek için insan vücuduna indiği belirlendi. 
   Bitlerin insan vücuduna inmesi, insanların avladıkları hayvan derileri ve kürklerini giymeye başladıkları ve böylece asalakların tutunması ve üremesi için çok daha elverişli bir ortam yarattıkları anlamına geliyor. 
   
   
</TEXT>
</DOC>
