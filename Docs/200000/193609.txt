<DOC>
<DOCNO> 193609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sontur33.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den AB raporuna yorum 'Objektif diyebileceğimiz açıklama' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AB Komisyonu'nun Türkiye 2003 İlerleme Raporu'nda, Türkiye'de yapılanların gayet açık ve seçik şekilde ortaya konulduğunu belirterek, ''Objektif diyebileceğimiz bir açıklama var'' dedi. 
     Gül, Avrupa Birliği Genel Sekreterliği'nde ABGS AB İletişim Grubu'nun toplantısının ardından, 2003 İlerleme Raporu'na ilişkin yaptığı açıklamada, ''Bu rapora objektif ve sağduyulu bir şekilde baktığımızda gördüğümüz şudur ki, Türkiye'de yapılanlar gayet açık ve seçik şekilde ortaya konmaktadır. Objektif diyebileceğimiz bir açıklama var'' diye konuştu. 
     Türkiye-AB ilişkilerinin 50 yıllık geçmişine değinen Gül, hükümet olarak Türkiye'yi AB'nin herhangi bir ülkesinde olduğu gibi, Kopenhag siyasi kriterlerinin uygulandığı seviyeye getirmeye kararlı olduklarını belirtti. 
     Bu çerçevede ilgili kanunların çıkarıldığını ve Anayasa değişikliklerin yapıldığını kaydeden Gül, bunların uygulanması konusunda çok kararlı olduklarını söyledi. 
     Gül, ''Rapora baktığımızda çıkarılan yasalar, anayasal değişiklikler, hükümetin kararlılığı gayet objektif bir şekilde ortaya konmuş, uygulamayla ilgili ortaya konulan sorunlar da, bizim zaten yakinen bildiğimiz şeylerdir'' dedi ve çıkarılan kanunların önümüzdeki aylarda uygulandığını bütün dünyaya göstereceklerini belirtti. 
     ''Raporda söylenen doğrudur. Uygulamada bazı gecikmeler vardır. Ama bunlar önümüzdeki aylarda gerçekleşecektir'' diye konuşan Gül, hükümetin reform paketlerini sahiplenerek çıkardığı için, uygulamada da aynı hassasiyeti ve kararlılığı göstermeye devam edeceğini kaydetti. 
     
     KIBRIS 
     Gül, rapordaki Kıbrıs bölümüyle ilgili de, AB söz konusu olduğunda Kıbrıs'ın siyasi kriterlerin bir parçası olmadığını belirterek, bunu herkesin bildiğini söyledi. 
     AB'nin aday ülkelere hep aynı kriterleri uyguladığını ve uygulamaya devam edeceğini ifade eden Gül, ''Türkiye'ye de aynı şekilde davranmak zorundadır ve böyle de yapacaktır'' dedi. 
     Kıbrıs sorununun çözümünü herkesin istediğini ve Mayıs 2004'ten önce çözüm için büyük gayret sarf edileceğini belirten Gül, tarafların, uzlaşı olması için aynı şekilde masaya oturup gayret göstermeleri gerektiğini kaydetti. 
     Uzlaşmanın sadece KKTC'den beklenmemesi gerektiğini söyleyen Gül, ''Ümit ediyoruz, önümüzdeki aylarda bu konuda olumlu adımlar atılacak'' dedi. 
     
</TEXT>
</DOC>
