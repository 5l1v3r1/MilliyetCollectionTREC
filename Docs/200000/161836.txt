<DOC>
<DOCNO> 161836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/son/sondun13.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Abhazya'da kaçırılan BM gözlemcileri için fidye isteniyor 
</HEADLINE>
<TEXT>

     Abhazya'nın Kodor geçidinde, Gürcistan ile Abhazya arasındaki ateşkesi izlemekle görevli bir grup BM askeri gözlemcisini kaçıranların, 1.5 milyon dolar yaklaşık 2 trilyon lira fidye istediği bildirildi. 
     Bağımsız Gürcü televizyonu Rustavi 2, kaçırılan 4 rehineden birinin, Abhazya'daki BM temsilciliğini dün gece arayarak fidye talebini ilettiğini duyurdu. 
     Gürcistan'daki BM yetkilileri ise haberle ilgili yorum yapmayı reddettiler. 
     Kodor geçidinde geçen Perşembe günü, BM askeri gözlemcisi olarak görev yapan bir Danimarkalı, 2 Alman asker ile Gürcü çevirmen kaçırılmıştı. Silahlı 8 kişinin, BM gözlemcileri ve Rus barış gücü askerlerini taşıyan kamyona ilk önce ateş açtığı, sonra etkisiz hale getirdiği Rus askerlerinin yaya olarak bölgeden ayrılmasına izin verdiği belirtildi. 
     
</TEXT>
</DOC>
