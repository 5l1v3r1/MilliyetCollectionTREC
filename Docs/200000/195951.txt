<DOC>
<DOCNO> 195951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur23.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, saldırıları La Repubblica gazetesine değerlendirdi 
</HEADLINE>
<TEXT>

     Başbakan Recep Tayyip Erdoğan, ''Terörle mücadele ediyoruz, bizi bu nedenle vuruyorlar'' dedi. 
     Erdoğan, La Repubblica gazetesinde yayımlanan demecinde, İstanbul'da iki sinagoga karşı düzenlenen terör eylemlerinin sadece Musevileri değil, Türkiye'deki barış ve istikrarı hedef aldığını söyledi. 
     Olayın soruşturulduğunu, kanlı saldırıların ardında kimlerin olduğunu söyleyebilmek için henüz erken olduğunu belirten Başbakan Erdoğan, olayın uluslararası bağlantılı bir eylem görüntüsü sergilediğine de dikkat çekti. Erdoğan, ''Görüldüğü kadarıyla bu boyutlarda bir saldırının içeriden bir örgüt tarafından gerçekleştirildiğine inanmak zor. Bu, Türkiye'deki en kanlı suikast. Bu durumda uluslararası bağlantılar ihtimal dışı değil demektir'' diye konuştu. 
     Başbakan Erdoğan, İstanbul'daki saldırıları, ''Tüm insanlığı hedef almış bir cinayet'' olarak niteleyerek, şunları söyledi 
     ''Bu, tüm insanlığı hedef almış bir cinayettir. Sinagoglara yönelik her iki bombalı saldırı da ülkemizin barış, istikrar ve sükunetini bozmayı amaçlamıştır.'' Erdoğan, ''Her iki suikastın da sadece Musevi cemaatini değil, tüm Türkiye'yi hedef aldığından eminim'' dedi. Erdoğan, ''Bu saldırılarla ülkemizdeki barış ve istikrarı vurmak istiyorlar. Ama kazanmaları mümkün değil. Ekonomik istikrara doğru ilerleyen ve uluslararası önemli randevuların eşiğinde olan bir ülkedeki barışı yok etmek isteyenler kaybetmeye mahkumdurlar'' diye konuştu. 
     
</TEXT>
</DOC>
