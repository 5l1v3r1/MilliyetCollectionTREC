<DOC>
<DOCNO> 192682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/soneko05.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Arsa fiyatına mezarlık... 
</HEADLINE>
<TEXT>

     Denizli Belediyesi, mezarlık ve cenaze defin hizmetinden alınan ücrete yüzde 16.66 ile yüzde 33.33 oranında zam yaptı. 
     1 Ocak 2004 tarihinde yürürlüğe girecek yeni tarifeyle tek kişilik mezar ücreti 50 milyon liradan 60 milyon liraya çıkarıldı. Rezerv yaptırılması durumunda, tek kişilik mezar yeri 350 milyon liradan satılacak. 
     Bu yıl 5 milyar liraya satılan 12 metrekarelik aile mezarlığının fiyatı da 2004 yılında 6.5 milyar lira olarak uygulanacak. Aile mezarı hazırlamak için 100 milyon lira olan tarife de 130 milyon liraya yükseltildi. 
     Cenaze defin işlemiyle ilgili hizmet tarifesi de yeniden tespit edildi. Buna göre, cenaze nakil ve cenaze yıkama ücretleri 30'ar milyon liradan 40'ar milyon liraya çıkarıldı. 
     Denizli Belediyesi, 0-10 yaş grubu çocuklar ile fakir kişilerden mezar yeri ve cenaze defin ücreti almayacak. 
     Denizli Belediye Başkanı Ali Aygören, defin işlemlerinin yapıldığı Asri Mezarlık'ta yer sıkıntısı yaşandığını belirterek, rezervin önüne geçmek için fiyatları pahalı tuttuklarını kaydetti. Aygören, bazı kişilerin ölmeden önce mezar yerini satın alma yoluna gittiğini, bunu önlemeye çalıştıklarını dile getirerek, şunları söyledi 
     ''Mezar yeri ayırtıldığında, fiilen boş olan mezarlık, kağıt üzerinde dolu görünüyor. Bu zaman zaman belediyeyi sıkıntıya sokabiliyor. Rezerv yaptırılması işleminin önüne geçmek için fiyatı yüksek belirledik. Hiç bir cenazeyi bugüne kadar dışarıda bırakmadık, bundan sonra da bırakmayacağız. Kimsenin kuşkusu olmasın.'' Öte yandan Denizli Emlak Komisyoncuları Derneği DEKDER Genel Sekreteri Mutlu Başaran, il merkezindeki arsaların metrekare fiyatının 200-250 milyon lira olduğunu belirtti. 
     Buna göre, toplamı 6.5 milyar lira olan 12 metrekarelik bir aile mezarlığının metrekare fiyatı, kent merkezindeki bir arsanın metrekaresinden daha pahalı. 
     
</TEXT>
</DOC>
