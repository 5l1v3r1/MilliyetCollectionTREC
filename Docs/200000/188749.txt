<DOC>
<DOCNO> 188749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/son/sondun03.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Condoleezza Rice Türk askeri hassas konu 
</HEADLINE>
<TEXT>

     ABD Başkanı George W. Bush'un Ulusal Güvenlik Danışmanı Condoleezza Rice, Türk askerinin Irak'a gitmesi konusunda Türk hükümeti ve Iraklılar ile temasta olduklarını belirterek, ''nasıl sonuçlanacağını göreceğiz'' dedi. 
     Rice, Beyaz Saray'da gazetecilere yaptığı açıklamada, Türk askerinin Irak'a yerleştirilmesinin ''hassas bir konu'' olduğunu kaydederek, ''ancak Türkler'in yaptığını memnuniyetle karşıladık ve onlarla görüşmelerimizi sürdürüyoruz'' ifadesini kullandı. 
     Türkler'in yanısıra Iraklılarla da, Türk askeri konusunda temasta olduklarını belirten Rice, ''bunun nasıl sonuçlanacağını göreceğiz. Ancak şimdi bütün taraflarla temastayız'' diye konuştu. 
     Beyaz Saray sözcüsü Scott McClellan da, gazetecilerle konuşurken, Irak'a Türk askeri gönderilmesi konusunda ABD'nin Irak'taki sivil yöneticisi Paul Bremer ve diğer yetkililerin, Irak Geçici Hükümet Konseyi üyeleriyle doğrudan temasta olduğunu ve Türk hükümeti yetkilileriyle de detaylara ilişkin çalışmaların sürdürüldüğünü kaydetti. 
     Türk askerinin nerede konuşlandırılabileceği yönündeki bir soru üzerine McClellan, ''bu detayları Türk hükümetiyle konuşmayı sürdürüyoruz'' dedi. 
     
     PENTAGON YENİDEN YAPILANDIRMADA NE KADAR AKTİF 

     Öte yandan Condoleezza Rice, konuşmasında, Beyaz Saray bünyesinde oluşturulan ve kendisinin başkanlık ettiği Irak İstikrar Grubu'nun, Pentagon'un Irak'taki yetkilerini azaltmadığını vurguladı. 
     Rice, ''bu konuda çok açık olmak istiyorum. Ben, ulusal güvenlik danışmanıyım. Benim işim, politika koordine etmektir. Ben faaliyette bulunmam, uygulamam, sadece politika koordine ederim. Savaş sonrası yeniden yapılanma çalışmalarını devam ettirecek olan, daha önce de olduğu gibi, ABD Savunma Bakanı'dır. Bakan zaten çok iyi iş yaptı'' dedi. 
     Condoleezza Rice, ''Pentagon, Irak'ın yapılanmasında önder kuruluştur'' diyerek, Beyaz Saray'ın, Rumsfeld'in Irak'taki uygulamalarından rahatsız olduğu ve bu yüzden Irak İstikrar Grubu'nu kurduğu yönündeki söylentilere de yanıt vermiş oldu. 
     
     SORUMLULUK RUMSFELD'İN 

     Bu arada, ABD yönetimi Ulusal Güvenlik Danışmanı Condeleezza Rice, Irak'ın tekrar yapılanmasına ilişkin çalışmaların, Savunma Bakanı Donald Rumsfeld'in sorumluluğu altında devam edeceğini açıkladı. 
     Gazetecilere yaptığı açıklamada, Beyaz Saray'ın Irak konusunda tekrar düzenlemeye gitmesi ve kendisine daha fazla sorumluluk verildiğine dair haberleri yorumlayan Rice, ''Bu konuda tam bir görüş birliği içindeyiz. Irak'ın tekrar yapılandırılması konusunda idare Savunma Bakanlığı ve Bakan Rumsfeld'de'' dedi. 
     ''Bu, ABD Başkanı George Bush'un politikası ve hepimiz onun için çalışıyoruz'' diyen Rice, tekrar düzenlemenin, Irak'ın yapılandırılması projelerinin daha rahat hayata geçirilmesi ve Pentagon ile Irak'taki Geçici Hükümet Konseyi'ne destek verilmesi amacıyla yapıldığını söyledi. 
     
</TEXT>
</DOC>
