<DOC>
<DOCNO> 174972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/yazar/bila.html </URL>
<DATE> 2003/08/11/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Kimse TSK'yı hizaya getirmeye kalkmasın 
</HEADLINE>
<TEXT>

   Ankara'da gazetecilerle veda kokteylinde buluşarak, hükümete ve ABD'ye önemli mesajlar veren Orgeneral Yaşar Büyükanıt, 7. Uyum Paketi'yle ilgili kaygısının devam ettiğini ima etti 
   
      
   Birinci Ordu Komutanlığı'na atanan Genelkurmay İkinci Başkanı Org. Yaşar Büyükanıt, Ankara'daki gazetecilere bir veda kokteyli verdi. Genelkurmay'ın bahçesinde samimi ve sıcak bir ortamda geçen kokteylde Org. Büyükanıt, bütün sorularımızı tereddüde yer bırakmayacak açıklıkta yanıtladı. 
   Genelkurmay İkinci Başkanlığı görevini devralacak olan Org. İlker Başbuğ, Etimesgut Zırhlı Birlikler Komutanlığı'na atanan Genelkurmay Genel Sekreteri Tümg. Aslan Güner ile Genelkurmay Genel Sekreterliği görevini devralacak olan Tümg. Sabri Demirezen'in katıldığı sohbette gündem Irak sorunu etrafında oluştu. 
   Görevleri devralacak olan komutanların genelikle susmayı yeğledikleri sohbetlerde Org. Büyükanıt, önemli mesajlar verdi. 
   Org. Büyükanıt'ın sorulara verdiği yanıtlar da hem hükümete hem de ABD'ye mesaj yüklüydü. 
   Bu mesajları dört başlık altında toplayabiliriz 
   1 - Kimse Türk Silahlı Kuvvetleri üzerinden siyaset yapmasın. 
   2 - Kimse TSK'yı hizaya getirmeye kalkmasın. TSK'nın hizası doğrudur. 
   3 - Irak'a asker göndermek açısından bugünkü koşullar 1 Mart'a göre daha risklidir. 
   4 - Umarım, 7. Uyum paketiyle iglili olarak ilettiğimiz kaygılar ileride doğru çıkmaz. 
   
   ÜZERİMİZDEN SİYASET YAPMAYIN 
   Org. Büyükanıt'ın birinci mesajı hem AKP ve hükümete hem de ABD'ye dönüktü. Hükümetin, Irak'a asker göndermek konusunda hükümet değil, devlet kararı gerektiği yolundaki yaklaşımına ilişkin bir soruya yanıt verirken Org. Büyükanıt, şöyle dedi 
   "TSK kendisine milletin vereceği her göreve yapma imk n ve kabiliyetine sahiptir. Ama kimse TSK üzerinden siyaset yapmasın. 1 Mart sonrasında yapılan eleştiriler ve yorumlar TSK'yı rahatsız etmiştir. Hem içerden hem dışarıdan - bir yabancı yetkilinin ağzından ABD Savunma Bakan yardımcısı Wolfowitz'i kastediyor - TSK'nın liderlik rolünü oynamadığı, isteksiz davrandığı öne sürüldü. Bu doğru değil. TSK o zaman da görevini yapmıştır, şimdi de yapmaktadır." 
   Org. Büyükanıt, Irak'a asker göndeme konusunda kararı siyaset kurumunun vereceğini vurguladı. Hükümet, devlet ayırımını ise reddetti. "Devletin ayrı, milletin ayrı Meclis'i mi var" diye sorarak, "Kararı Meclis verecek" derken, TSK üzerinden içeriye dönük siyaset yapılmaması uyarısını tekrarlamış oldu. Üstüne basa basa, "TSK iç veya dış politika malzemesi olarak kullanılmamalı" dedi. 
   Irak sorununu değerlendirirken, Türkiye'nin Afganistan'a, Somali'ye, Bosna'ya, Doğu Timor'a asker göndermiş bir ülke olduğunu anımsatarak, "Kapımızda bir yangın varsa bigane kalamayız" diyerek, Irak sorununa ilgisiz kalınamayacağını belirtti. 
   Org. Büyükanıt, ABD ile temasların sürdüğünü belirtirken, geçen hafta ABD'ye Irak'la ilgili yazılı sorular gönderdiklerini açıkladı. Org.Büyükanıt, bu soruların, Türkiye'nin Irak'a asker göndermesi halinde durumu netleştirmeye dönük olduğunu vurguladı ve örnek olarak, "Türk askerine hangi sektörde görev verilmesi düşünülüyor. Bu belirlenmeli. Örneğin, bunu sorduk. Nerede, hangi işlevle görev öneriliyor. Orada nasıl bir çalışma sistemi düşünülüyor, gibi teknik sorular. Bunları sorduk. Yanıt bekliyoruz" dedi. 
   
   KOŞULLAR BUGÜN DAHA RİSKLİ 
   Org. Büyükanıt'ın mesajlarından biri yine siyaset kurumuna dönüktü. Meslektaşlarımızın, "hükümet orduyu hizaya getirdi yorumları yapılıyor" demesi üzerine, Org. Büyükanıt şu yanıtı verdi 
   "Ben 43 yıldır askerim. 43 yıldır askerin hiza istikameti hep doğrudur. Hizamız bozuk değil ki, hizaya gelelim." 
   Org. Büyükanıt, son düzenlemelerle ilgili olarak yapılan yorumlara bu sözlerle karşılık vermiş oldu. 
   Org. Büyükanıt, 1 Mart tezkeresinin reddedildiği günlere oranla bugün Irak'a asker göndermenin daha riskli olduğu yorumları anımsatılınca, "doğrudur" karşılığını verdi ve şöyle devam etti 
   "1 Mart tezkeresi geçseydi biz savaşa gidecek değildik. Önlem işlevi görecektik. Ama bugün koşullar daha riskli. Savaş ortamının etkileri sürüyor." 
   Org. Büyükanıt, asker gönderme konusunda siyasi karar verilirse, o zaman ABD ile yine çalışma ve görev koşullarını belirleyen yeni bir mutabakata ihtiyaç olacağını da söyledi. 
   
   7. UYUM PAKETİ KAYGISI 
   Org. Büyükanıt'ın verdiği önemli mesajlardan biri de 7. Uyum Paketi'yle ilgiliydi. MGK Genel Sekreterliği'nin görevlerini de yeniden belirleyen 7. Uyum Paketi'yle ilgili soruyu yanıtlarken, şöyle konuştu 
   "Biz bu çalışmalar sırasında görüşlerimizi ilettik. Kaygılarımızı belirttik. Katıldığımız, katılmadığımız hususları aktardık. Bunlardan bazıları kabul gördü, bazıları görmedi. Ama yasa çıktıktan sonra elbette ona uymak hepimizin görevi. Ancak, umarım, kaygılarımız ileride doğru çıkmaz." 
   Org. Büyükanıt, bu sözlerle 7. uyum paketiyle ilgili kaygılarının devam ettiği mesajını da vermiş oldu. 
   Org. Büyükanıt'ın mesajlarında, TSK'nın, 1 Mart öncesi ve sonrasında yaşanan gelişmelerden çıkan deneyimle konuştuğunu gösteriyor. Hükümeti ve AKP'yi TSK üzerinden kimse politika yapmasın diye uyarırken bu deneyimle konuştuğu açık. 
   Aynı özenli mesaj ABD'ye de veriliyor. 
   Hükümetin ve Washington'un Org. Büyükanıt'ın sözlerini dikkatle yorumlamaları gerekiyor. 
   
   
      
   
</TEXT>
</DOC>
