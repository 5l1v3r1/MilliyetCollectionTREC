<DOC>
<DOCNO> 176854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/guncel/gun04.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
2B Alman basınında 
</HEADLINE>
<TEXT>
   Türkiye'de yangınlar niye arttı 
   Alman gazetesi Frankfurter Rundschau hükümetin hazineye gelir için arazi satışını duyurmasıyla birlikte orman yangınlarının artışına dikkat çekti 
   FRANKFURT Milliyet 

   
   Başbakan Recep Tayyip Erdoğan'ın "Cumhurbaşkanı 2B'yi niye geri gönderdi, anlamadım" sözleri üzerine Almanya'da yayınlanan Frankfurter Rundschau gazetesi konuya geniş yer ayırdı. 
   Gazetenin dış haberler sayfasının manşetinden verilen "Türk hükümeti yakılan topraklarla spekülasyon yapıyor" başlıklı haberde, tahrip edilen ormanların yer aldığı arazilerin satışıyla ilgili planların duyulmasından bu yana Türkiye'deki orman yangınlarının tarihte görülmemiş düzeyde artış gösterdiğine dikkat çekildi. 
   
   Spekülatörlere destek 
   Gerd Höhler'in İstanbul'dan yazdığı haberde, Erdoğan hükümetinin orman niteliği kaybettiği ileri sürülen yaklaşık 500 bin hektar arazinin satışından 25 milyar dolar elde etmeyi umduğu, ancak uzmanların bu rakamın 10'da birinin kazanılmasının zorluğundan sözettiğine işaret edildi. Çevrecilerin hükümeti orman arazilerini inşaata açmayı hedefleyen spekülatörleri desteklemekle suçladığı vurgulanan haberde, şöyle denildi 
   
   Kişisel kazanç yolu 
   "Türkiye'de bu tartışma başladıktan temmuz sonuna kadar binden fazla orman yangını meydana geldi. Bu rakam, geçen yılın toplamına eşit." Erdoğan'ın planlarının sadece çevrecilerin değil, Cumhurbaşkanı Ahmet Necdet Sezer'in de direnişiyle karşılaştığına değinilen haberde, başta Maliye Bakanı Kemal Unakıtan olmak üzere birçok AKP'linin de sözkonusu yasa değişikliğinden kişisel kazanç sağlayacağına da dikkat çekildi. 
   
   
</TEXT>
</DOC>
