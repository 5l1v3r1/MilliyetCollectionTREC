<DOC>
<DOCNO> 163305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sondun05.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail ordusu Gazze Şeridi'nin kuzeyinden çekiliyor... 
</HEADLINE>
<TEXT>

     İsrail ordusunun Gazze Şeridi'nin kuzey bölgesinden çekilmeye hazırlandığı bildirildi. 
     İsrail askeri radyosunun haberinde, İsrailli ve Filistinli üst düzey güvenlik yetkilileri arasında dün gece yapılan görüşmelerden sonra, ordunun bu bölgeden geri çekilmeye hazırlandığını duyurdu. 
     Haberde, Filistin topraklarındaki İsrail faaliyetlerini koordine eden General Amos Gilad'ın, Filistin Güvenlik Şefi Muhammed Dahlan'ın boşaltılan bölgelerden İsrail topraklarına saldırıları engellemesi konusunda güvence vermesi karşılığında İsrail ordusunun Gazze Şeridi'nin kuzeyinden çekilme önerisinde bulunduğu kaydedildi. 
     Haberde, görüşmede Dahlan'ın İsrail tarafının bu önerisini prensipte kabul ettiği, ancak İsrail'in Gazze Şeridi'nin kuzeyi dışında Batı Şeria'da 1 yıldan fazla bir süredir işgal ettiği en az bir kentten daha çekilmesini istediği belirtildi. 
     Askeri radyo, ordunun Gazze Şeridi'nin kuzeyinden ne zaman çekilmeye başlayacağı konusunda bilgi vermedi. 
     Öte yandan, Batı Şeria'da yasadışı olarak 5 yeni Yahudi yerleşim biriminin kurulduğu bildirildi. 
     Yahudi yerleşim birimlerine karşı oluşum olan Barış Şimdi Hareketi sözcüsü, uçakla yaptıkları denetimlerde bir hafta önce varolmayan yeni yerleşim birimleri saptadıklarını açıkladı. 
     
</TEXT>
</DOC>
