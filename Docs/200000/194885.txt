<DOC>
<DOCNO> 194885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sontur34.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Vali İstanbul plakalı araçlara özel vergi koyup gişeleri kaldıralım 
</HEADLINE>
<TEXT>

     İstanbul Valisi Muammer Güler, kent trafiğine her gün 1850 yeni aracın katıldığını belirterek, ''İstanbul içinde 'Otomatik Geçiş Sistemi'ni OGS , 'Kartlı Geçiş Sistemi'ni KGS ya mecbur hale getirmek veya ikisini de kaldırıp, İstanbul plakalı araçlara özel vergi koyup boğaz köprüleri ve otoyol gişelerini kaldırmak lazım'' dedi. 
     Vali Güler, İl Genel Meclisi Toplantı Salonu'nda gerçekleştirilen 3. Dönem İstanbul İl Koordinasyon Kurulu Toplantısı'nda yaptığı konuşmada, İstanbul'da yatırımların koordinasyonu açısından iletişim eksikliği olduğunu söyledi. 
     Bir bilgi ağı oluşturularak koordinasyonun sağlanması gerektiğini vurgulayan Güler, İl Envanterleri ve Kırsal Altyapı Yatırımlarının Bilgisayar Ortamına Geçirilmesi Projesi'nin hayata geçirilmesiyle, ildeki envanterlerin ve yatırım projelerinin durumlarının daha kolay görülebileceğini bildirdi. 
     Vali Güler, ilde çeşitli kamu kurum ve kuruluşları ile yardım kuruluşları tarafından muhtaç kişilere çeşitli ayni ve nakdi yardımlar yapıldığını da anlatarak, geçmişte ildeki yoksulluk haritasını gösteren bir çalışma olduğunu, ancak yardım dağıtımında koordinasyonsuzluk yaşandığını belirtti. 
     Bu konudaki sıkıntılara çözüm bulmak için İstanbul Valiliği Bilgi İşlem Bölümü'nde çalışma yapıldığını dile getiren Güler, çeşitli kamu kurum ve kuruluşları ile yardım kuruluşları tarafından yapılan yardımların bir havuzda birleştirilip, internet aracılığıyla kime ne kadar yardım yapıldığının bilinmesi ve bu kuruluşlar arasında bilgi alışverişinde bulunulmasının yararlı olacağını kaydetti. 
     
     ''AYRICALIĞIM YOK'' 
     Vali Muammer Güler, İstanbul'da her gün 1850 yeni aracın trafiğe katıldığını, bunun da trafik açısından karamsar bir tablo yarattığını ifade ederek, Pendik, Tuzla'dan havalimanına kadar metro hattının bitirilmesi, tüp geçişin ve 3. köprünün yapılması gerektiğini söyledi. 
     Güler, konuşmasını şöyle tamamladı 
     ''İstanbul trafiği, araç taşır olmaktan çıkarılıp adam taşır hale getirilmelidir. Yoksa dün benim yaşadığım gibi geçerken vatandaşlar korna çalar. Zannediyorlar ki, benim trafikte ayrıcalığım var. Hayır kimseden ayrıcalığım yok. Dün Cağaloğlu'ndan Galata Köprüsü'ne 25 dakikada gittim. Aradaki mesafe 1 kilometre yoktur. Ama vatandaş bekliyor ya... Tabii 10-12 hat gelip bir noktada birleşirse olacağı budur. 
     İstanbul içinde OGS'yi, KGS'yi ya mecbur hale getirmek veya ikisini de kaldırıp, İstanbul plakalı araçlara özel vergi koyup boğaz köprüleri ve otoyol gişelerini kaldırmak lazım. İstanbul'da oturan adam, öyle böyle ya boğaz köprüsünden ya otoyollardan mutlaka geçecektir. Arabayı kimse süs diye almadı...'' Karayolları 17. Bölge Müdür Yardımcısı İzzet Özdemir de, ildeki çalışmalar hakkında bilgi verdi. 
     Özdemir, Vali Güler'in ''köprü ve otoyol gişelerinin kaldırılması'' konusundaki önerisine değinerek, geçen bayramda gişelerden ücretsiz geçişin denendiğini, ancak trafik sıkışıklığının önlenemediğini söyledi. 
     
</TEXT>
</DOC>
