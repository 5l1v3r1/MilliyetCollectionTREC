<DOC>
<DOCNO> 163167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/14/son/sondun13.html </URL>
<DATE> 2003/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Times "Blair, savaş yüzünden halkın 3'te 1'inin güvenini yitirdi" 
</HEADLINE>
<TEXT>

     İngiliz The Times gazetesinin yayınladığı kamuoyu yoklamasının sonuçları, İngiltere'de halkın yüzde 34'ünün, Irak savaşı öncesi ve sonrası yaşanan gelişmeler yüzünden Başbakan Tony Blair'e güvenini yitirdiğini ortaya koydu. 
     Populus tarafından yapılan araştırmanın sonuçları, Irak ile ilgili gelişmelerin halkın yüzde 54'ünün Başbakan Blair'e güveninde değişikliğe yol açmadığına işaret ederken, yüzde 10'luk kesimin ise başbakana eskisinden de çok güvendiğini gösterdi. 
     Gazete, Blair'e artık güvenmediğini belirten yüzde 34 oranındaki İngiliz'in yanı sıra kabinede de başbakana karşı ''giderek artan öfkenin'' söz konusu olduğunu yazdı. 
     Özellikle son kabine revizyonu ile yerlerini kaybeden bakanlar arasında Blair'e yönelik öfkenin giderek büyüdüğünü öne süren Times, Blair'in en yakınında bulunan ve revizyon sırasında yerlerini korumayı başaran bazı bakanların bile memnun olmadığını iddia etti. 
     Times, bu isimlerin başında da Savunma Bakanı Geoff Hoon ile Ticaret Bakanı Patricia Hewitt'in geldiğini ileri sürdü. 
     
</TEXT>
</DOC>
