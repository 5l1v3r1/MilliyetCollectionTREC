<DOC>
<DOCNO> 189927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/soneko58.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bakanı Babacan'ın açıklamaları 
</HEADLINE>
<TEXT>

     Devlet Bakanı Ali Babacan, Avrupa'ya üye olma sürecindeki ülkelere AB'den ciddi bir fon akışı olduğuna dikkat çekerek, dolayısıyla önümüzdeki dönemde AB'den Türkiye'ye önemli bir miktarda kaynak gelmesinin söz konusu olduğunu söyledi. 
     ''Avrupa Birliği Uyum Politikası'' konulu toplantı için Roma'da bulunan Ali Babacan, 23 Ekim Perşembe günü, Avrupa Komisyonu Ankara Temsilcisi Hans Jörg Kreschmer'le birlikte düzenleyecekleri basın toplantısıyla, AB'den alınan hibelerin kullanımı için start verileceğini bildirdi. 
     Babacan, Avrupa'ya üye olma sürecindeki ülkelere AB'den hibe veya kredi şeklinde ciddi bir fon akışı olduğunu belirterek, ''Bir de, AB ülkelerindeki özel sektör kuruluşlarının üye veya üye olma yolundaki ülkelere yaptıkları doğrudan yabancı yatırımların da çok hızlı bir şekilde artışını görüyoruz. Dolayısıyla, önümüzdeki dönemde AB'den Türkiye'ye önemli bir miktarda kaynak gelmesi söz konusu'' diye konuştu. 
     Bakan Babacan, bu kaynakların akıllıca kullanılmasının önemli olduğunun altını çizerek, şöyle devam etti 
     ''Bizler de, bu fonları uygun ve akılcı bir şekilde kullanmayla ilgili yasal altyapımızı hızlı bir şekilde hazırlıyoruz. Biliyorsunuz, AB'yle 2003-2005 dönemini kapsayan, 1 milyar Euro'luk bir hibe sözleşmesini yaptık. Bu hibenin ilk dilimini de, geçen hafta içerisinde kullandık. Bu hibenin kullanılmasıyla ilgili AB Genel Sekreterliği çatısı altında Merkezi Finans ve İhale Birimi ile Hazine bünyesinde Ulusal Fon da kurulmuş durumda. Bu iki ünite, AB'den akreditasyonunu da aldı.'' Bakan Babacan, Perşembe günü Avrupa Komisyonu Ankara Temsilcisi Hans Jörg Kreschmer'le birlikte bir basın toplantısı düzenleyeceklerini belirterek, ''Sayın Kreschmer'le düzenleyeceğimiz basın toplantısıyla, AB'den alınan hibelerin kullanılması konusunda, bir anlamda resmen start vermiş olacağız'' dedi. 
     
     BÖLGESEL KALKINMA AJANSLARI 
     Babacan, 2004, 2005 ve 2006'yı içeren üç yıllık bir ulusal kalkınma planı hazırladıklarını da belirterek, ''Hazırlanan bu ulusal kalkınma planıyla, AB fonlarının nasıl kullanılacağına ilişkin detaylı bir program ortaya konulmuş olacak'' dedi. 
     Ülke kalkınmasını sağlarken Avrupa Birliği'yle uyum amacıyla, Türkiye'de 26 adet Bölgesel Kalkınma Ajansı oluşturulacağını hatırlatan Babacan, bununla ilgili yasa tasarısının da hazırlandığını belirterek, şöyle dedi 
     ''Bu tasarı da çok yakında Meclis'e sevkedilecek. Tasarı, Türkiye'de 26 adet Bölgesel Kalkınma Ajansı kurulmasını öngörüyor. Türkiye, 26 ayrı bölgeye ayrılacak. Her bölgenin kalkınma ajansı, kendi bölgesine ilişkin kalkınma programları hazırlayacak. Böylece kalkınma konusunda da AB'yle uyum sağlamış olacağız. Çünkü bu, AB'nin Türkiye'ye tavsiye ettiği ve uyum süreci çerçevesinde bizim de atmamız gereken bir adım. Böylece, hem uygulama hem de yasal düzenleme olarak AB'ye daha da yaklaşmış olacağız''. 
     Devlet Bakanı Ali Babacan, hükümet olarak AB müktesebatının uygulanmasıyla ilgili yasal düzenlemelere de önümüzdeki dönemde ağırlık vereceklerini belirterek, 2005'ten itibaren üç yıllık bütçe uygulamasına da başlanacağını söyledi. Ali Babacan, ''Bu, AB'yle uyum açısından da önemli bir konu. Türkiye Cumhuriyeti, bu uygulama sayesinde, tarihinde ilk defa, orta, hatta uzun vadeli bir bütçeye kavuşmuş olacak.'' Bakan Babacan, Kamu Yönetimi Reform Tasarısı'nın Meclis'e sevkedilip onaylanmasının ardından, Türkiye'nin merkeziyetçilik yerine, ademi merkeziyetçi bir yönetim anlayışına kavuşacağını yıllardır süren yönetim anlayışının da yerini AB'nin yönetim felsefesiyle daha uygun bir yaklaşıma terk edeceğini söyledi. 
     
</TEXT>
</DOC>
