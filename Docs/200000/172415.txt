<DOC>
<DOCNO> 172415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/son/sontur31.html </URL>
<DATE> 2003/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Eve Dönüş yasası TBMM'de kabul edildi... 
</HEADLINE>
<TEXT>

     Siyasi ve ideolojik amaçla suç işlemek için kurulmuş terör örgütleri mensuplarının topluma yeniden kazandırılmasını amaçlayan ''Topluma Kazandırma Yasa Tasarısı'', TBMM Genel Kurulunda kabul edildi. 
     4. maddesi ve geçici 1. maddesi ''af niteliği taşıyan'' yasanın tümünün oylamasına 427 milletvekili katıldı. Yasa, 71'e karşı 356 oyla kabul edildi. 
     Yasa, terör örgütü mensubu olup silahlı mukavemet göstermeksizin kendiliğinden teslim olanlar veya örgütten çekildiği anlaşılanlar ile yakalanmak suretiyle ele geçirilenlerden, terör örgütünce işlenen suçlara iştirak edenler ve etmeyenler hakkında uygulanacak. Terör örgütü mensuplarına, hal ve sıfatlarını bilerek barınacak yer gösteren veya erzak, silah ya da cephane tedarik eden yahut başka yollardan yardım edenler de düzenlemeden yararlanacak. 
     En üst seviyedeki yönetim biriminde yer almış olup tamamı üzerinde etkili olacak şekilde terör örgütünü sevk ve idare edenler, kanun kapsamında kalmakla birlikte hüküm kesinleşmeden önce hakim huzurunda önceki beyanlarını reddeden veya bu kanun hükümlerinden yararlanmak istemediğini beyan edenler ile önceki yıllarda çıkarılan ''pişmanlık'' yasalarından yararlananlar ve bu kanunların kapsamına giren suçları yeniden işleyenler kapsam dışı bırakılıyor. 
     TBMM Genel Kurulu'nda daha önce reddedildiği halde bazı değişikliklerle benimsenen yasanın af içerikli 4. maddesine göre, terör örgütü tarafından işlenen suçlara iştirak etmemiş ve bu kanunun yürürlüğe girdiği tarihten sonra silahlı mukavemet göstermeksizin kendiliğinden veya vasıtalı olarak teslim olanlar veya örgütten çekildiği anlaşılmış olanlardan, kanundan yararlanmak istediğini beyan edenlere ceza verilmeyecek. 
     Bu kanunun yürürlüğe girmesinden önce terör örgütü tarafından işlenen suçlara iştirak etmiş, ancak yürürlük tarihinden sonra silahlı mukavemet göstermeksizin veya vasıtalı olarak teslim olmuş veya kendiliklerinden örgütten çekildiği anlaşılmış olanlar hakkında kanundan yararlanmak istediğini beyan etmeleri ve terör örgütü içindeki konum ve faaliyetleriyle uyumlu şekilde terör örgütünün yapısı, faaliyetleri, işlenen suçlar ve diğer failler hakkında doğru bilgi verdiğinin tespit edilmesi halinde, işlemiş oldukları suçun vasıf ve mahiyetine göre, idam cezasından dönüştürülmüş müebbet ağır hapis cezası yerine 12 yıl, müebbet ağır hapis cezası yerine 9 yıl ağır hapis cezası verilecek ve diğer cezalar beşte bire indirilerek hükmolunacak. 
     Yürürlük tarihinden sonra yakalanmış olanlardan, kanundan yararlanmak istediğini beyan etmeleri ve terör örgütü içindeki konum ve faaliyetleriyle uyumlu şekilde bilgi vermek suretiyle terör örgütünün dağılmasına veya meydana çıkarılmasına yardım etmeleri ya da verecekleri bilgi ve belgelerle yahut bizzat gösterecekleri çaba ile terör örgütünün amaçladığı suçun işlenmesine engel olanlar da ceza indiriminden yararlanacak. 
     Bu bilgileri hüküm kesinleşmeden önce verenler hakkında, işlemiş oldukları suçun vasıf ve mahiyetine göre idam cezasından dönüştürülmüş müebbet hapis cezası yerine 16 yıl, müebbet ağır hapis cezası yerine 14 yıl ağır hapis cezası verilecek ve diğer cezaları üçte bire indirilecek. 
     Bilgileri hüküm kesinleştikten sonra verenler hakkında ise idam cezasından dönüştürülmüş müebbet hapis cezası yerine 22 yıl, müebbet ağır hapis cezası yerine 19 yıl ağır hapis cezası verilecek ve diğer cezalar yarısına indirilecek. 
     Söz konusu hükümler yasanın yürürlüğe girmesinden itibaren 6 ay süreyle geçerli olacak. 
     Yasa hükümlerinden yararlanmak amacıyla yapılan açıklamaların kötü niyetle yapıldığı veya delillerin uydurulduğunun anlaşılması halinde, fiil başka bir suç oluştursa bile fail ayrıca 5 yıldan az olmamak üzere ağır hapis cezası ile cezalandırılacak ve bu kanun hükmünden yararlandırılmayacak. 
     İndirimlerden yararlandıktan sonra TCK'da öngörülen süreler içinde kanun kapsamına giren suçları yeniden işleyenler hakkında verilecek cezalar yarı oranında artırılacak. 
     İndirime ilişkin hükümler, terör örgütü mensuplarına hal ve sıfatlarını bilerek barınacak yer gösteren veya erzak veya silah ya da cephane tedarik eden yahut başka yollardan yardım edenler hakkında da uygulanacak. 
     Terör örgütü mensuplarına sadece barınacak yer gösteren veya başka yollardan yardım edenler ile erzak verenlere ceza verilmeyecek. 
     
     KORUMA TEDBİRLERİ 
     Düzenlemeden yararlananlar, mahkeme kararının kesinleşmesi beklenmeksizin ilgilinin isteği halinde gerekli görülen koruma tedbirleriyle kişinin topluma kazandırılması için her türlü önlem İçişleri Bakanlığı'nca alınacak. 
     Koruma tedbirlerinin uygulanmasında İçişleri Bakanlığı ile ilgili diğer kurum ve kuruluşlar, gerekli her türlü gizlilik kuralına uyacaklar. Buna aykırı hareket edenler hakkında 2 yıldan 3 yıla kadar hapis cezası verilecek. 
     Koruma tedbiri uygulanacak kişiler ile tedbirin çeşit, şekil ve bunlarla ilgili harcamalar ayrıca yönetmelikle belirlenecek. Koruma tedbirinin uygulanmasıyla ilgili harcamalar İçişleri Bakanlığı'nın bütçesine konulan ödenekten karşılanacak. 
     Kimlikleri değiştirilenlerin yeni kimlikleri adli sicil kayıtlarına işlenecek ve sicilleri sadece Adalet Bakanlığı Adli Sicil ve İstatistik Genel Müdürlüğü'ndeki merkezi adli sicilde bulundurulacak. 
     Yasa, düzenlemeden yararlanacak terör örgütü mensuplarınca verilecek bilgilerin ''derhal ve gizlilik kaydıyla'' İçişleri Bakanlığı'na bildirilmesini, bunların doğruluğunun da bakanlık vasıtasıyla araştırılmasını da hükme bağlıyor. 
     
     15 GÜNÜ GEÇEMEYECEK 
     Yasa, getirilen düzenlemelerden nasıl yararlanılacağına da açıklık getiriyor. 
     Verilen bilginin doğruluğunun araştırılması bakımından zorunlu görülen hallerde hükümlü ve tutuklular, araştırmayı yürütmekle görevli makamın isteği ve savcının talebi üzerine rızaları alınmak koşuluyla bulunulan yerdeki mahkemenin kararıyla ceza infaz kurumu ve tutukevinden alınabilecekler. 
     Alıkonulma süresi, mahkemece tespit edilecek. Hakim her defasında karar vermeden önce hükümlü ve tutukluyu dinleyecek. Ancak bu süre her defasında 4 günü, hiçbir surette 15 günü geçemeyecek. Bu süreler, hükümlü ve tutuklulukta geçmiş sayılacak. 
     Hükümlü ve tutuklunun sağlık durumu, ceza infaz kurumu ve tutukevinden ayrılış ve dönüşlerinde doktor raporuyla tespit edilecek. 
     Kanunun uygulandığı hallerde, mahkemelerce gerekli görüldüğü taktirde infazın ertelenmesine karar verilebilecek. 
     Terör örgütü mensubu olup da kanun yürürlüğe girdiği tarihten önce örgütten çekildiği anlaşılanlardan veya kendiliğinden teslim olanlardan yahut yakalananlardan, bu kanunun yürürlüğe girdiği tarihten 6 ay içinde yetkili makam veya mahkemeye başvurup da kanun hükümlerinden yararlanmak istediğini beyan edenlerden durumlarına göre şartları yerine getirmiş olanlar hakkında da bu kanun hükümleri uygulanacak. 
     Yasal düzenleme Resmi Gazete'de yayımı tarihinde yürürlüğe girecek. Ancak terör örgütü mensupları için getirilen düzenleme, kanunun yayımı tarihinden itibaren 6 ay sonra yürürlükten kaldırılacak. 
     
</TEXT>
</DOC>
