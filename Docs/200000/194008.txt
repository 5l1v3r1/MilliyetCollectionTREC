<DOC>
<DOCNO> 194008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/soneko16.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, Irak'ın borçlarının ne kadarının silinebileceğini hesaplıyor 
</HEADLINE>
<TEXT>

     Alacaklı kreditör ülkelerden oluşan Paris Klübü, Irak'tan toplam 40-41 milyar dolar civarındaki alacaklarının kısmen silinmesi seçeneğini dışlamıyor. 
     Paris Klübü ülkelerinin toplantısı başlarken bilgi veren adının açıklanmasını istemeyen bir kaynağa göre, her ne kadar önemli bir petrol kaynağına sahip bir ülkenin dış borçları normalde silinmese de, Irak'ın savaş sonrası durumu onu istisnai kılıyor. 
     Toplantıya yakın olan kaynak, bununla birlikte, Irak'ın dış borçları hususunda Mali gibi yoksul ülkelere uygulanan türden muamelenin Irak için mümkün olamayacağını bildirdi. Mali'nin Paris Klübü ülkelerine olan borçları bu yıl başlarında önemli ölçüde hafifletilmişti. 
     Aynı kaynak, Irak için daha yararlı emsalin, Paris Klübü ülkelerine olan borçları iki yıl önce yeni bir takvime bağlanıp dış borç ödemeleri ertelenen eski Yugoslavya olduğunu kaydetti. Slobodan Miloseviç rejimi devrildikten sonra, eski Yugoslavya'nın dış borçlarının üçte ikisi silinmişti. 
     Söz konusu kaynağın açıklamasına göre, Paris Klübü'nün Irak'a sunacağı herhangi bir borç yükü hafifletmesi, borç geri ödemelerinin sürdürülebilirlilik düzeyinin değerlendirmesine bağlı olup, bu konudaki karar da hemen çıkmayacak. 
     Paris Klübü, Irak'tan alacaklarını 24 milyar dolar, faiz alacaklarını da 16 milyar dolar ya da toplam 41 milyar dolar civarında hesaplıyor. Uluslararası Para Fonu'na IMF göre, Irak'ın 120 milyar dolarlık dış borçlarında Paris Klübü'nün payı yaklaşık üçte bir. 
     ABD, Paris Klübü üyesi diğer 18 ülkeden Irak'ın borç yükünün hafifletmesine onay istemişti. 
     
     IMF'NİN IRAK BORÇLARI HESABI 
     IMF de, Irak'ın dış borçlarının ne kadarının silinmesi gerekeceği ve hangi borç düzeyinin sürdürülebilir olacağı hususunu halen değerlendiriyor. 
     IMF Sözcüsü Tom Dawson'un rutin basın toplantısındaki açıklamasına göre, hem Irak'ın toplam borç yükümlülüklerinin miktarına dair bilgi toplanırken hem de dış borçların sürdürülebilirliği potansiyeli bakımından tahminler, hesaplamalar yapılıyor. Dawson, bu tahminlerin henüz açıklanamayacağını da kaydetti. 
     
</TEXT>
</DOC>
