<DOC>
<DOCNO> 167781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sondun05.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin tutukladığı 11 askerimiz Süleymaniye'ye geri döndü 
</HEADLINE>
<TEXT>

     Irak'ta ABD askerleri tarafından gözaltına alınan 11 Türk askeri ile 13 sivil, sabah yerel saatle 07.15'te Süleymaniye'ye geldi. 
     Süleymaniye'ye 3 Amerikan helikopteriyle gelen grup, Türk askerlerine ait irtibat bürosunda bulunuyor. Gözaltına alınan Türk askerlerinin irtibat bürosuna ulaşmasıyla, burada bulunan askerler arasında sevinçli kucaklaşmalar oldu. 
     Dışişleri Bakanlığı Silopi İrtibat Bürosu temsilcisi Hidayet Eriş, yaptığı açıklamada, askeri ekipmanların da iade edildiğini belirtti. Eriş, ''Arkadaşlarımız ve malzemelerimiz teslim edildi. Dün de Amerikalı yetkililerle yaptığımız görüşmelerde olaydan duydukları üzüntüyü dile getirdiler'' dedi. Hidayet Eriş, ABD ve Türk yetkililerden bir komite oluşturulacağını ve olayın araştırılacağını söyledi. 
     El konulan ve iade edilen ekipmanın sayımına başlandığı belirtildi. 
     Bu arada Amerikalılar tarafından gözaltına alınan kişiler arasında Michael Todd adlı bir İngiliz işadamının bulunduğu öğrenildi. Halen Bağdat'ta bulunan işadamının, İngiliz yetkililer gelince serbest bırakılacağı kaydedildi. İşadamının, olay sırasında çevrede gezinirken gözaltına alındığı belirtildi. 
     
</TEXT>
</DOC>
