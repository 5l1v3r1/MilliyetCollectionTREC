<DOC>
<DOCNO> 184073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sondun13.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
"Light sigara ölümün yeni ambalajı.." 
</HEADLINE>
<TEXT>

     İngiliz hükümeti, piyasada ''nikotini azaltılmış'' olduğu iddiasıyla satılan ''light'' hafif sigaralara karşı savaş açtı. 
     Bu amaçla hazırlanan kampanyada, bu tür sigaraların ''ölümün yeni ambalajıyla sunulan hali'' olduğu vurgulanırken, tiryakilere ''bu tür sigaraların sağlığa verdikleri zarar açısından diğerlerinden hiçbir farkı olmadığı'' anlatılmaya çalışılıyor. 
     ''Bir şeyin adının sevimli ve şirin olması onu daha az ölümcül kılmaz'' sloganıyla bir timsaha ''Mike'', bir çıngıraklı yılana ''Rosie'' ve bir köpekbalığına ''Susie'' adının verildiği kampanyada, nikotini azaltılmış olduğu iddiasıyla satılan sigaraların diğerlerinden farklı olmadığı fikri işleniyor. 
     Reklam kampanyasını hazırlayanlar, kampanya broşürlerinde halka, ''nikotini azaltılmış hafif sigara kullananların sigaradan hafif bir tat alabilecekleri, ancak sonuçta ciğerlere çekilen nikotin miktarında bir fark bulunmadığını'' anlatmayı hedefliyorlar. 
     İngiliz hükümeti, söz konusu kampanya için 2.5 milyon sterlin harcayacak. Kampanyanın ayrıntılarını hazırlayan İngiltere Kanser Araştırmaları Vakfı, araştırmalarında tiryakilerinin büyük bölümünün ''light'' sigaralara yöneldiklerinin saptanması üzerine konuyu bir kampanya haline getirmeye karar vermiş. 
     Vakıf yöneticileri, özellikle sigaraya yeni başlayanların, hafif sigaralarla kendilerini önemli sağlık sorunlarından koruyabilecekleri gibi yanlış bir inanç içinde olduklarını belirtiyor. 
     Kampanya yöneticilerine göre, ünlü tütün üreticileri de önemli araştırmalar içindeler ve onlar da yeni stratejiler geliştiriyor. 
     ''Light'' sigaraların hedef kitlesini 25 yaş veya üzeri, profesyonel, sağlığın öneminden haberdar, kültürlü ve güzel kadınlar oluşturuyor. 
     Üreticiye göre kendisini böyle bir hata yaptığı için suçlayan, ama yine de sigarayı bırakamayan kitle ''light'' seçeneğine yöneliyor. Üreticiyse bu kitleyi daha da kendisine bağlayabilmek için ''beyaz paketler'' kullanıyor ve böylece ''saflık ve zararsızlık'' havası vermeye çalışıyor. 
     
</TEXT>
</DOC>
