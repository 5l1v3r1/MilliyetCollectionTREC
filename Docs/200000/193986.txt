<DOC>
<DOCNO> 193986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/son/sondun30.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Suudi Arabistan'daki diplomatik temsilciliklerini kapatıyor 
</HEADLINE>
<TEXT>

     Suudi Arabistan'da teröristlerin yakın bir tarihte saldırılar gerçekleştirecekleri bilgisi alan ABD, bu ülkedeki diplomatik temsilciliklerini yarından itibaren geçici olarak kapatacak. 
     ABD'nin Riyad Büyükelçiliği tarafından bugün yayımlanan bilgilendirme notunda, ''Suudi Arabistan'daki teröristlerin, bu ülkede yapacakları saldırılarını, planlama aşamasından, uygulamaya koyma aşamasına geçirdiklerine ilişkin olarak Büyükelçiliğimiz güvenilir bilgiler almaya devam etmektedir'' denildi. 
     Notta, ''bu tehdidin ciddiyeti dikkate alınarak, Riyad'daki Büyükelçilik ile Cidde ve Dahran'daki başkonsolosluklar, genel güvenlik durumlarının gözden geçirilmeleri amacıyla 8 Kasım Cumartesi gününden itibaren kapatılacaktır'' denildi Bu güvenlik kontrolleri tamamlandığı zaman ülkedeki Amerikan topluluğunun tekrar bilgilendirileceği, diplomatik temsilciliklerin ne zaman açılacağına ilişkin yeniden duyuru yapılacağı vurgulandı. 
     Büyükelçilik, Cuma tatili dolayısıyla bugün de kapalıydı. 
     Suudi Arabistan İçişleri Bakanı Prens Nayif, önceki gün yaptığı açıklamada, teröristlerin ramazanda çok büyük eylemlere hazırlandıklarını bildirmiş ve bu planı yapanların altısının yakalandığını kaydetmişti. 
     
</TEXT>
</DOC>
