<DOC>
<DOCNO> 172291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/29/yazar/dundar.html </URL>
<DATE> 2003/07/29/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Bir papağan, bir tavuk 
</HEADLINE>
<TEXT>

   
   Geredeler'in "Papağan davası"nı izliyor musunuz 
   İzleyemeyenler için özetleyeyim 
   Birleşmiş Milletler Hastanesi'nin eski başhekimi Selçuk Gerede 14 Haziran'da ölmüş. Öldüğünde başucunda, 10 yıldır birlikte yaşadığı, eski film oyuncusu Fatoş Sezer varmış. Sezer, hemen Gerede'nin eşi Canan'ı aramış, "Kocan öldü. Gel" demiş. O da kızı Bennu'yla birlikte gelmiş. Gerede'nin naşını, evde eşi, kızı ve sevgilisi birlikte yıkamışlar. Cesede pamuk tıkamış, ipek çarşafa sarmışlar. "Aile geleneğine göre" naşın 3 gün evde kalması gerekiyormuş. Sezer, merhuma banyoda, mutfağın dolap kapaklarından teneşir tahtası yapmış, bozulmayı önleyici iğne vurdurmuş, sonra çiçeklerle süsleyip birlikte fotoğraf çektirmiş. 
   Cenazeden sonra Selçuk Gerede'nin eşiyle sevgilisi birbirine girmiş. 
   Canan Gerede, Fatoş Sezer'in, kocasının papağanını ve Atatürk'ün hediyesi tüfeği çaldığını söylemiş. 
   Sezer, papağanı "Selçuk'tan hatıra" diye aldığını doğrulamış tüfek için "Nereme sokup götüreceğim" demiş. 
   Son söyleşisinde ise aile içi bir alışverişi ifşa etmiş 
   "Ben Canan'ın kocasıyla beraberken, Canan da benim kocamla beraberdi." 
   
   "İnsanoğlu için bazen ölüm de kurtuluş olamıyor" diye düşünmemek elde değil... 
   Selçuk Gerede adına, geçen ekimde, babası "Hüsrev Gerede'nin Anıları"nda rastlamıştım Literatür Y. 2002 . 
   Hüsrev Gerede, Mustafa Kemal'le Samsun yolculuğuna katılmış, Erzurum ve Sivas kongrelerinde, ilk Meclis'te, iç isyanların bastırılmasında görev almış, Cumhuriyet döneminde büyükelçilik yapmış kilit isimlerden biri... 
   Anıları ne yazık ki, 60 yıl bekledikten sonra ancak geçen yıl yayımlanabilmişti. Ben de kitabı bu köşede bir yazıyla tanıtmıştım. 
   Kitapta, Ata'nın evliliğiyle ilgili ilginç bir bölüm vardı. "Konuyla ilgisi yok" diye o yazıda yer verememiştim. 
   Şimdi "konuyla ilgisi var" gibi görünüyor. 
   
   Şöyle anlatıyor Gerede 
   "Atatürk, arkadaşlarının bekar kalmalarını isterdi. Evlenenlerin yurt işlerine yeterince kendilerini veremeyeceklerinden korkardı." 
   "Kanımca Atatürk'ün bekarlığa ilgisi, onun bu kurumu sevmesinden kaynaklanmıyor. Eğer savaş alanlarındaki ve siyasetteki başarısını evlilikte yakalamış olsa, durum çok farklı olurdu. Ev yaşamı düzene girer, alkol, nikotin, kafein almaz, erken çökmez, daha çok yaşardı". s. 245 - 246 
   Gerede, sonra lafı Latife Hanım'a getiriyor ve onun, elindeki bu "tarihsel nimet"i nasıl kaçırdığına dair örnekler veriyor. Bu örneklerden biri gerçekten akıllara durgunluk verici... 
   Gerede'nin, kadın doğum uzmanı Dr. Fuat Fehim Caculi'den - biraz da kuşkuyla - aktardığı bu anı, kitapta şöyle anlatılıyor 
   "Güya bir gün Latife Hanım çocuk düşürdüğünü öne sürerek yatağa uzanmış. Dr. Fuat Fehim'i çağırmışlar. Gazi, doktora 'Benim çocuğumun olmayacağı malumdur. Şunu bir muayene et' demiş. Fuat Fehim, olayda hile sezmiş, kesilen bir tavuğun kanının yatağa bulaştırıldığını saptamış." 
   
   Gerede bugün hayatta olsa, Ata'nın niye bekarlığı seçtiğini anlar mıydı, bilemem. 
   Ben, bu papağan, tavuk öykülerini dinledikten sonra gayet iyi anlıyorum. 
   
   
      
   
</TEXT>
</DOC>
