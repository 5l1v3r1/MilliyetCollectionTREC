<DOC>
<DOCNO> 168513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/soneko34.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'li Gönül Enflasyonun düşüş ekonomik önlemlerden değil 
</HEADLINE>
<TEXT>

     DYP Genel Başkan Yardımcısı Ali Rıza Gönül, ''Enflasyonun düşüşünü iktidarın aldığı ekonomik önlemler sağlamadı, vatandaşın satın alma gücünün düşmesi yol açtı'' dedi. 
     Gönül, DYP Zonguldak İl Başkanlığı'nda düzenlediği basın toplantısında, Türkiye'de enflasyon ve doların düşmesine rağmen faizlerin bir türlü düşme eğilimi göstermediğini anlattı. 
     Enflasyonun düşüşünü iktidarın aldığı ekonomik önlemlerin sağlamadığını, yaşanan krizlerden dolayı ihtiyacını temin edecek imkanı olmayan vatandaşın satın alma gücünün düşmesinin yol açtığını iddia eden Gönül, şöyle konuştu 
     ''Enflasyon ve dolar düşüyorsa, kural olarak faizlerde düşer. Ama, faizler düşmüyor. Türkiye'nin 2002 yılı sonu itibariyle dış borç stoku 149 milyar dolar iken, bu yılın Mayıs ayı sonunda 175 milyar dolara yükseldi. Bu borcu da hükümet yapmıştır. Bir kaynak yaratarak, 6,5 katrilyon lira para toplayacağız diye 70 katrilyon lirayı affediyorsunuz. Vatandaşın hakkı olan bu parayı affetmeye vicdanınız nasıl razı oldu Borcu olanların yakasına niye yapışmıyorsunuz Devlet, iki gün önce yüzde 50'ler civarında faizle iç borçlanma yaptı. O zaman, devletin kaynaklarından bazı kişiler zengin ediliyor demektir.'' 
     
     ''TÜRKİYE'NİN EKONOMİSİ'' 
     Hükümetin şu andaki icraatlarıyla iç politikada ve ekonomide sınıfta kaldığını iddia eden Gönül, ''Kadrosu, yetişmiş elemanı ve yönetim deneyimi sahibi olmayan partilerin başarılı olması mümkün değildir. Hizmet edene kompleks duymadan teşekkür ederiz, çivi üzerine çivi çakanın yanında oluruz, getirilen her türlü hizmeti de alkışlarız. Ancak, vatandaşın hakkını her zaman olduğu gibi ararız. Ne yazık ki, ekonomik açıdan ülkemizin durumu içler acısı'' diye konuştu. 
     
</TEXT>
</DOC>
