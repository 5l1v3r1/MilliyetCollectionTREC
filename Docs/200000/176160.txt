<DOC>
<DOCNO> 176160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sontur01.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu'nda silahlı çatışma 
</HEADLINE>
<TEXT>

     Beyoğlu'nda, iki grup arasında çıkan silahlı çatışmada, olaya müdahale eden bir polis memuru ile yoldan geçen bir üniversite öğrencisi yaralandı. 
     Taksim İstiklal Caddesi İmam Adnan Sokak'ta, iki grup arasında henüz belirlenemeyen bir nedenle tartışma başladı. Tartışmanın büyümesi üzerine taraflar arasında çıkan kavga bir süre sonra silahlı çatışmaya dönüştü. 
     Bu sırada gruptakilere müdahale etmek isteyen polis memuru Metin Bostancı ile yoldan geçen üniversite öğrenci Deniz İdil Erdem seken kurşunlarla yaralandı. 
     Çatışmaya karışan kişiler olay yerinden kaçarken, boynundan yaralanan Bostancı ile göğsüne kurşun isabet eden Erdem, Taksim Eğitim ve Araştırma Hastanesi'ne kaldırıldı. 
     Polis memuru Bostancı, burada yapılan ilk müdahale sonrası Özel Alman Hastanesi'ne sevk edildi. 
     Polislerce olay yerinde yapılan incelemede çok sayıda boş kovan bulunduğu bildirildi. 
     Bu arada, İstanbul Emniyet Müdürü Celalettin Cerrah da olay yerine gelerek incelemelerde bulundu. 
     Yetkililer, olaya karışan kişilerin yakalanması amacıyla başlatılan çalışmaların sürdüğünü kaydettiler. 
     
</TEXT>
</DOC>
