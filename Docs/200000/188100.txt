<DOC>
<DOCNO> 188100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/spor/yozer.html </URL>
<DATE> 2003/10/12/ </DATE>
<TIME>  </TIME>
<AUTHOR> Halil ÖZER  </AUTHOR>
<HEADLINE>
Formül bozuldu 
</HEADLINE>
<TEXT>

   
   Şu anda yazıyı yazarken dizlerim ve ellerimin titremesine hakim olmayı başaramıyorum. İnsan spor yazarlığı hayatında bu tip gerilim dolu bir maçı kaç kere izleyebilir. Muhteşem tribünler bir kızıl nehir gibi akarken, sahada Dünya futbolunun üst düzey bir maçı oynanırken, bir Dünya Kupası havası yaşarken, sağlıklı düşünebilmek ne mümkün. Portekiz'e doğrudan gitmeyi belki kaybettik. Ama şu maçın tadı, zafersizliğe rağmen hafızalardan silinmeyecek. 
   Bir maçın ardından tenkitte bulunmak çok kolay. Elbette galibiyet gelmeyince ortaya eleştirilecek noktalar çıkacak. Şenol Güneş'in, İngiltere önüne ne olursa olsun Sergen ile çıkması bir hataydı. Belki Chelsea maçının büyüsüne kapıldı. Ama Sergen, Milli Takım'ın orta alandaki formülünü bozdu. Hakan ve Nihat'ın yanına yaklaşarak oluşturduğu üçlü forvet, orta alandan bir kişiyi kaybettirdi. Üstelik koşmayan ve olduğu yerde top oynayan Tugay eklenince, Milli Takım ilk yarıda sanki eksik bir görüntü ortaya koydu. Acaba yanlış mı hatırlıyorum. Türkiye Dünya Kupası'nda bu sistem ile mi başarıyı yakalamıştı. Tabii ki hayır. Tekli forvet ve çok koşan bir orta alan desteği ile biz orada başarıyı yakalamıştık. Böyle olunca da baskıyı kuramadık. Savunmadan top çıkaramadık. Orta alanda topu kontrol edemedik. İngiltere'ye hiç beklemediği bir kontrol verdik. Ama dikkat ederseniz geliştirdikleri her atak bizim hatalarımızdan kaynaklandı. 
   Üstelik sahada hiç ummadığımız bir Emre, Okan ve Nihat vardı. Bu üçlü bir takımın yarısı demekti, ama onlar hiç yoktu. Takımın genel görüntüsü böyle olunca, Sergen'in oynaması zincirleme reaksiyon gösterince ilk yarıda golü yemememiz biraz şanstı. 
   Ben, Milli Takım'ın ilk kez bu kadar pas yüzdesinin düşük olduğu bir maç gördüm. En basit pasları bile iki adımdan dürtemedik. Belki hatalı oynadık, ama sahada verdiğimiz mücadeleyi kimse inkar edemez. Son terlerine kadar savaştılar. İngiltere, kalesini korumak için döktüğü teri ise son yıllarda belki de hiçbir yerde dökmedi. 
   Collina maçı mükemmel yönetti. Hiçbir şey kaçırmadı. İlk kez bir hakemden "Bunu da görme be kardeşim" diye oturduğumuz yerden şikayet ettik. Ama o hepsini gördü. Haksızlığa meydan vermedi. 
   Şimdilik evde kaldık. Ama ben diğer gruplara baktığımızda bu takımın yine de Portekiz' e gideceğinden eminim. 
   
      
</TEXT>
</DOC>
