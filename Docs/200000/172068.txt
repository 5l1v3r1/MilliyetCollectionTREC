<DOC>
<DOCNO> 172068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/yasam/yas03.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayal kurmaya şimdiden başlayın 
</HEADLINE>
<TEXT>

Milli Piyango İdaresi, yılbaşı özel çekilişindeki büyük ikramiye miktarını şimdiden açıkladı 10 trilyon lira... 'Bu para bana çıksa neler yaparım'ı düşünmek için önünüzde tam 5 ay var 
     Milli Piyango İdaresi, yılbaşı özel çekilişindeki büyük ikramiyeyi 10 trilyon lira olarak belirledi. Milli Piyango İdaresi Genel Müdürü İhya Balak'ın verdiği bilgiye göre, 31 Aralık özel çekilişinde geçen yıl 8 trilyon lira olan büyük ikramiye bu yıl 2 trilyon lira daha artırıldı. Özel çekiliş için 120 trilyon liralık bileti piyasaya sürecek olan Milli Piyango, vatandaşa da 71 trilyon lira ikramiye dağıtacak. Özel çekilişte, 10 trilyon liranın yanı sıra trilyonluk iki ikramiye daha verilecek. Bir adet 3 trilyon ve bir adet 1 trilyonluk ikramiyeler de şanslı sahiplerini bulacak. 
     
     1999'da trilyon oldu 
     Yılbaşı özel çekilişi büyük ikramiyesi, son 10 yılda hızlı bir artış gösterdi. 1993'te 40 milyar lira olan büyük ikramiye 1994'de 55, 1995'te 80, 1996'da 150, 1997'de 300, 1998'de de 600 milyar liraya çıktı. 1999'da ise trilyonluk ikramiye dönemi başladı. 2000'de 3 trilyon, 2001'de de 5 trilyon lira olan ikramiye, geçen yıl da 8 trilyona ulaştı. 
     
En çok çeyrek bilete      Milli Piyango verileri, yılbaşı büyük ikramiyesinin büyük oranda çeyrek bilete çıktığı sonucunu verdi. 1993 - 2002 döneminde gerçekleştirilen özel çekilişlerde büyük ikramiye yedi kez çeyrek, bir kez tam, iki kez de yarım bilete isabet etti. Bu dönemde talih kuşu en fazla Ankara ve İstanbul'a kondu. 10 çekilişte Türkiye'nin iki büyük merkezi sekizer büyük talihli çıkardı. Mersin beş talihliyle Ankara ve İstanbul'u izlerken, büyük ikramiyenin dağıtıldığı diğer merkezler Adana, Eskişehir, Sinop, Muğla, Manisa, Kayseri, Antalya, İzmir ve Samsun oldu. 
     
Krize önlem alıyoruz      Milli Piyango İdaresi Genel Müdürü İhya Balak, geçen yıl yaşanan bilet sıkıntısının bu yıl tekrarlanmaması için önlem aldıklarını söyledi. 15 gün önce milli piyango esnaf odaları ve ana bayiler kanalıyla bütün bayilere yılbaşı çekilişi hakkında bilgilerin yer aldığı mektuplar gönderdiklerini söyleyen Balak, "Kendilerinden yılbaşı için talep ettikleri bilet sayısını formlara yazmalarını istedik" dedi. Bazı ufak bayilerin dahi 5 trilyon liralık bilet istediğini dile getiren Balak şöyle konuştu "Bayiler ve odalarla toplantı yapacağız. Gelen talepleri değerlendireceğiz. Bu çerçevede bilet fiyatıyla basılacak çeyrek, yarım ve tam bilet adedini kesinleştireceğiz. Geçen yıldan yaklaşık 10 milyon daha fazla bilet basacağız. Bu yılbaşı bilet sıkıntısı yaşatmayacağız." 
     
Günlük faizi 12 milyar lira      10 trilyon liralık yılbaşı büyük ikramiyesinin bankaya faize yatırılması halinde her gün 9 milyar 830 milyon lira faiz geliri elde edilebiliyor. Bu paranın Hazine bonosuna yatırılması durumunda getireceği günlük kazançsa 13.4 milyar lirayı buluyor. Büyük ikramiyenin B tipi fonlarda değerlendirilmesi halinde de yatırımcının cebine her gün 7 milyar lira giriyor. 
     

</TEXT>
</DOC>
