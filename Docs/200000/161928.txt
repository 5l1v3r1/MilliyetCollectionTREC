<DOC>
<DOCNO> 161928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/spor/spo04.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
VITTEK İÇİN ATAK 
</HEADLINE>
<TEXT>

Trabzonspor Başkanı Sümer, Slovakya'daki transfer çalışmalarında olumlu adımlar attı. Milli Takımımıza karşı oynayan 21 yaşındaki santrforun bitme aşamasına geldiği bildirildi 
     Dört aday var 
     BORDO - Mavili takım, Başkan Özkan Sümer'in, Slovakya seferinden olumlu haberler almaya başladı. Geçtiğimiz çarşamba gününden beri bu ülkede bulunan Sümer'in, birkaç futbolcuyla sözleşme yaparak, Türkiye'ye dönmesi bekleniyor. Başkan'ın özellikle Slovakya Milli Takımı'nın forveti Vittek, orta saha oyuncuları Janacko ve Michalik, stoper Labant üzerinde durduğu vurgulandı. 
     
     Başkan bekleniyor 
     21 yaşındaki Vittek'in transferinin bitme aşamasına geldiği, bonservis pazarlığının olumlu sonuçlanması halinde ilk bonmbanın patlatılacağı bildirildi. Fenerbahçe'nin de talip olduğu Janacko'yu, Avusturya Wien'in bırakmaya niyeti olmadığı belirtildi. Bordo mavili yöneticiler, "Tüm kamuoyu gibi, bizler de başkanımızı bekliyoruz" ifadesini kullandılar. 
     
     Okan transferi an meselesi 
     BURSALI futbolcu için yapılan çalışmaların imza aşamasına geldiği açıklandı. Slovakya'da bulunan Başkan Özkan Sümer'in, Okan için yönetici Ekrem İmamoğlu ve Hüseyin Tütüncü ile görüştüğü ve anlaşmaya vardığı bildirildi. Bu arada yöneticilerin, Volkan için Serkan Özsoy ve Erman Özgür'ü teklif ettiği, Adanaspor'un teklifi düşüneceği belirtildi. 
     
     Takas teklifi 
     BEŞİKTAŞ'IN, Serdar Topraktepe için "Petkoviç'i verin" teklifine Trabzon'un olumlu baktığı bildirildi. Asbaşkan Erol Tuna, "Bizim başka kaleci arayışımız var. Bu arayış sonuçlandıktan sonra takas tekliflerini düşünebiliriz" dedi. Samet Aybaba'nın ise Serdar'a karşılık Petkoviç'in verilmesini istediği ifade edildi. 
     
     "Hedefim 20 gol" 
     TRABZONSPOR ile 4 yıllık sözleşme yapan Mehmet Yılmaz, "Çok sevdiğim kulübümde artık özgürce futbol oynayacağım. Kendimi kuşlar kadar hür hissediyorum" dedi. Yıldız golcü, "İnanın önümüzdeki sezon büyük patlama yapacağım. Bu yıl ligde istediğim kadar gol atamadım. Hedefim önümüzdeki sezon asgari 20 gole ulaşmaktır. Kendime Hakan Şükür'ü örnek alıyorum. A Milli Takıma da yükseleceğim" diye konuştu. 
     
     Trabzon'dan kredi başvurusu 
     TRABZONSPOR, transferde zorlanınca, kredi için ilk ciddi başvurusunu yaptı. Yönetim Kurulu'nun son toplantısında tüm yöneticilerin kredi için imza verdikleri ve kefil oldukları öğrenildi. Bordo - Mavili kulübün, 3 milyon dolarlık bir krediyle, transferde futbolcuların peşinatlarını ve bonservis sorunlarını çözmeye çalışması bekleniyor. Bu arada yönetim, futbolcularına geçen sezondan kalan tüm borçlarını ödedi. 
     

</TEXT>
</DOC>
