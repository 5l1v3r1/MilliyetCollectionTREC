<DOC>
<DOCNO> 197463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/23/son/sonspo13.html </URL>
<DATE> 2003/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da izin yok... Malatya maçı hazırlığı başladı... 
</HEADLINE>
<TEXT>

     Birinci Süper Futbol Ligi'nde haftayı deplasmanda 2-1'lik Denizlispor yenilgisiyle kapatan Galatasaray, 28 Kasım Cuma günü yapılacak Malatyaspor karşılaşmasının hazırlıklarına ara vermeden başladı. 
     Teknik direktör Fatih Terim yönetiminde Florya Metin Oktay Tesisleri'nde gerçekleştirilen ve yalnızca 15 dakikası basın mensuplarına açık tutulan antrenman yoğun sis altında yapılırken, moralsiz oldukları gözlenen oyuncular bu bölümde koşu yapmakla yetindi. 
     İdmana, sakatlıkları bulunan Volkan, Baliç ve Hakan Şükür ile gözü rahatsızlanan Lukunku katılmadı. 
     Hakan Şükür'ün sol aşil tendonunda darbeye bağlı ödem oluştuğunu kaydeden kulüp doktoru Bülent Bayraktar, ''MR'a gerek duymadık. Yarın yeniden kontrol edeceğiz. Üst düzeyde bir sakatlığı olduğunu düşünmüyoruz'' derken, Lukunku'nun ise gözünde enfeksiyon olduğunu açıkladı. 
     Galatasaray, Malatyaspor maçı hazırlarını yarın akşam yapacağı antrenmanla sürdürecek. 
     
</TEXT>
</DOC>
