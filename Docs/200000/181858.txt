<DOC>
<DOCNO> 181858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/yazar/guclu.html </URL>
<DATE> 2003/09/12/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Eğitime yüzde 100 destek 
</HEADLINE>
<TEXT>

   
   Milli Eğitim Bakanlığı çok hayırlı bir proje başlattı. Eğitime A'dan Z'ye destek kampanyası. Herkes gücü oranında gelsin eğitimi desteklesin istiyor. 
   Başbakan Erdoğan'ın dün kampanyanın başlatıldığı törende söyledikleri takdire şayan. Eminin istisnasız pek çoğumuz altına imza atarız. İşte bazı satır başları 
   Temelinde gerçek bir eğitim başarısı bulunmayan hiçbir gelişme çabası, kalıcı ve etkili sonuçlara ulaşamaz.Eğitim sorunlarına çözüm getirmemiş bir toplum çorak bir toprağa, bereketsiz bir hasada ve mayasız bir ekmeğe mahkum olur.Nasıl ki iyi beslenemeyen bir vücut cılız ve solgun kalırsa çocuklarına yeterli eğitim imkanları sunamayan bir toplum da öyle cılız ve solgun kalacaktır.Eğitimle ilgili sorunları çözmek, mevcut sistemdeki aksamaları gidermek ve çocuklarımıza verdiğimiz eğitimin kalitesini her seviyede yükseltmek için 10 yıllara varan zaman kredilerine tahammülümüz yok. Ne yapılacaksa bir an önce yapılmalıdır.Umalım ki bizim eğitim hayatımız boyunca yaşadığımız problemler, çocuklarımızın habersiz olduğu problemler olsun.Okul olmayan bölgelere okul, dersliği yetmeyen okullara derslik, yurt ihtiyacı içindeki yerleşimlere de yurt yapalım.Sivil kuruluşlarımızın, vakıflarımızın ve politikacısından bürokratına, ekonomistinden hukukçusuna, işçisinden işverenine, sporcusundan sanatçısına milletimizin bu konudaki samimi gayretine güveniyoruz. Bu konudaki desteklerini takdirle karşılıyoruz.Devlet olarak, para gelsin biz yaptıralım anlayışı içinde değiliz. Biz süratten yanayız. Vergiden muaf tuttuk, isteyen hayırsever istediği eğitim kurumunu, istediği yere yaptırabilir. 
   Başbakan Erdoğan'ın ve Milli Eğitim Bakanı Hüseyin Çelik'in bu konudaki gayretleri umarım hak ettiği ilgiyi görür. Çünkü Türkiye'nin daha iyi bir eğitim için ne harcayacak çok parası var ne de kaybedecek zamanı. Bu yüzden Başbakan ve Milli Eğitim Bakanı'nın başlattığı bu seferberliğe, yediden yetmişe hepimiz katkıda bulunmalıyız. 
   Daha önce de yazdım. Bu konudaki katkıların ufaklığı, büyüklüğü önemli değil. Önemli olan ilk adımın atılması. Eğer herkes kendi bölgesindeki okulları, o yörenin en iyi öğretim kurumları yapmak için bu seferberliğe katılırsa, 5 yıl içinde Türkiye'de eğitim sorunu diye bir şey kalmaz. 
   Yardım kampanyalarında tüm gözler zenginlere çevrilir. Oysa üç, beş zenginin yapacağı trilyonluk yardımlar yerine 3, 5 milyon kişinin yapacağı mini minnacık yardımlar, çok daha büyük sonuçlar doğurur. Her şeyden önemlisi de eğitim adına bir şeylerin değiştiğinin kanıtı olur... 
   Özetin özeti Başbakan Erdoğan, eğer cami yaptıralım kampanyası başlatsaydı kıyametler kopardı. Ama gelin okul yaptırın diyor. Hem de büyük bir coşku ile. Umarım Başbakan'ın bu mesajını bugüne kadar her şeyi devletten bekleyenler de, cami yaptıranlar da, hayırlı bir bağış arayışında olanlar da doğru algılarlar... 
   
      
   
</TEXT>
</DOC>
