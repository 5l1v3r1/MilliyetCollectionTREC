<DOC>
<DOCNO> 155643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sonspo14.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Adana'da galibiyet arıyor... 
</HEADLINE>
<TEXT>

     Birinci Süper Futbol Ligi lideri Beşiktaş, yarın deplasmanda oynayacağı zorlu Adanaspor maçı öncesi galibiyeti hedefliyor. 
     Ligin son 4 haftasına en yakın takipçisi Galatasaray'ın 3 puan önünde lider giren siyah-beyazlılar, son oynadığı 2 maçta deplasmanda Galatasaray ile 2-2 berabere kalıp, yine rakip sahada Gençlerbirliği'ni 2-0 yenerek formunun zirvesine ulaşan Adanaspor maçında 3 puanı amaçlıyor. 
     Hazırlıklarını bu sabah basına ve taraftara kapalı yaptığı idmanla tamamlayan siyah-beyazlılar, saat 16.50 uçağı ile Adana'ya gidecek. 
     
     SAKATLAR İYİLEŞTİ, TAYFUR YOK 
     Beşiktaş'ta, zorlu Adanaspor maçı öncesi takım kaptanı Tayfur sarı kart cezalısı, sakat oyuncular ise iyileşti. 
     Siyah-beyazlılarda, sakatlığı nedeniyle son Altay maçında oynayamayan İlhan ve Pancu'yla, hafif sakatlıkları bulunan Sergen ve Ahmet Dursun'un görev verilmesi durumunda yarın forma giyebileceği açıklandı. 
     Bu arada, uzun süren sakatlıklar sonrası maç eksiği bulunan futbolculardan Maldarasanu'nun Adana kafilesine alınacağı, Bayram'ın ise zorlu deplasmana götürülmeyeceği öğrenildi. 
     
     TARAFTAR YALNIZ BIRAKMAYACAK 
     Beşiktaşlı taraftarlar, zorlu Adanaspor maçında takımlarını yalnız bırakmayacak. 
     Siyah-beyazlı taraftarların bu gece 10 otobüsle İstanbul'dan Adana'ya hareket edecekleri öğrenildi. 
     Öte yandan, taraftarların Atatürk Havalimanı'nda da kafileyi uğurlayacakları bildirildi. 
     
     SARI KART ALARMI 
     Beşiktaş'ta, ligin bitimine 4 maç kala, 4 futbolcu sarı kart cezası sınırında bulunuyor. 
     Siyah-beyazlı takımda 3'er sarı kartı bulunan Ahmet Dursun, Ahmet Yıldırım, Zago ve İbrahim, Adanaspor maçında da kart görmeleri durumunda, gelecek haftaki zorlu Gençlerbirliği deplasmanında takımdaki yerlerini alamayacak. 
     
     MUHTEMEL 11 
     Beşiktaş'ın Adanaspor maçına, Cordoba, Zago, Ronaldo, Ahmet Yıldırım, Kaan Dobra Tamer , Pancu, Giunti, Sergen Tümer , İbrahim, Ahmet Dursun, İlhan kadrosuyla çıkması bekleniyor. 
     Adana 5 Ocak Stadı'nda saat 19.00'da başlayacak ve Digitürk Lig TV'den naklen yayınlanacak maçı hakem Serdar Tatlı yönetecek. 
     
</TEXT>
</DOC>
