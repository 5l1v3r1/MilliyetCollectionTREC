<DOC>
<DOCNO> 182520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sontur23.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenci kıyafeti giyen 2 çocuk öğretmenleri soymaya kalkıştı 
</HEADLINE>
<TEXT>

     Eyüp'teki bir ilköğretim okuluna öğrenci kıyafeti giyerek gelen 4 çocuk, 2 öğretmenin çantasını çalarak kaçmak istedi. 
     Alibeyköy'deki Cumhuriyet İlköğretim Okulu'nda meydana gelen olayda, yeni eğitim-öğretim yılının açılış töreninin ardından öğrenciler ve öğretmenleri sınıflara geçti. 
     Bir süre sonra çantalarını masaların üzerine bırakan 2 sınıf öğretmeni, döndüklerinde çantalarının olmadığını fark etti. 
     Öğretmenlerin çantalarının çalındığı anlaşılınca, durum, okulun önünde görev yapan polise bildirildi. 
     Geçen yıl da 2 kez hırsızlık olayı yaşanan okulun önünde görev yapan polis memuru, kaçmaya çalışan çocukları takip etti. Yaklaşık 200 metrelik kovalamacanın ardından 4 kız çocuğu, diğer polislerin de yardımıyla yakalandı. 
     Nüfus kayıtlarına göre 6 ve 7 yaşlarında olan bu çocuklar, daha sonra Eyüp İlçe Emniyet Müdürlüğü Çocuk Büro Amirliği'ne götürüldü. 
     Öte yandan, bulunarak öğretmenlere teslim edilen çantaların içinde para olmadığı, sadece kimlik olduğu öğrenildi. 
     Polis yetkilileri, eğitim-öğretim yılı boyunca okul önlerindeki güvenlik önlemlerinin süreceğini kaydettiler. 
     
</TEXT>
</DOC>
