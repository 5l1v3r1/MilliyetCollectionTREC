<DOC>
<DOCNO> 197033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sondun36.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Belediye Başkanı, İstanbul'daki saldırıları kınadı 
</HEADLINE>
<TEXT>

     New York Belediye Başkanı Michael Bloomberg, Türkiye'deki son terör saldırılarını şiddetle kınadığını bildirdi. 
     Belediye Başkanı Bloomberg, New York'un Brooklyn bölgesindeki Fatih Camii'ni ziyaret ederek, Cuma namazı sonrası çoğunluğu Türkler'den oluşan, Müslümanların da bulunduğu yaklaşık 300 kişilik bir cemaate hitaben bir konuşma yaptı. 
     Türkiye'deki terör eylemlerini lanetlediğini söyleyen Bloomberg, saldırılarda yakınlarını kaybedenlere başsağlığı diledi. 
     Türkiye'nin New York Başkonsolosu Ömer Önhon'un da hazır bulunduğu konuşmada Belediye Başkanı Bloomberg, Müslümanların Ramazan Bayramı'nı da kutladığını söyledi. 
     Pazartesi günü annesini İsrail'e götürecek olan Bloomberg, 2 günlük İsrail ziyaretinin ardından Kosova'daki Amerikan askerlerini ziyaret etmeyi planlıyor. 
     New York Belediye Başkanı, geçen yıl da Yunanistan ve Türkiye'yi ziyaretinde İstanbul Belediye Başkanı Ali Müfit Gürtuna ile bir araya gelmiş, ABD'ye dönüşünde Afganistan'daki Amerikan birliklerini ziyaret ederek sürpriz yapmıştı. 
     
</TEXT>
</DOC>
