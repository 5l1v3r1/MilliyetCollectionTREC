<DOC>
<DOCNO> 165399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sonspo02.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba Gökdeniz'i satmıyoruz, herkesin içi rahat olsun... 
</HEADLINE>
<TEXT>

     Trabzonspor Teknik Direktörü Samet Aybaba, sol kanada ve defansın ortasına oyun kurucu birer futbolcu aradıklarını söyledi. 
     Gerede kampının ikinci gününde sabah saat 06.30'da kalkan futbolcular yürüyerek yaylaya çıktı. Saat 07.00'de başlayan antrenmanda kondisyon ağırlıklı çalışan futbolcuların oldukça hırslı oldukları gözlendi. 
     Teknik direktör Aybaba, ''Aradığımız oyuncular için acele etmeyeceğiz. Bu karara Avusturya kampından sonra varmamızın doğru olacağını düşünüyorum. Takımda eksik olduğunu düşündüğüm mevkiler var. Bu mevkileri de en kısa sürede dolduracağız'' dedi. 
     Aybaba, ''Gökdeniz'in transferine nasıl bakıyorsunuz '' sorusuna, ''Gökdeniz gibi başarılı ve yıldız bir oyuncuyu göndermeye niyetimiz yok. Ayrıca Gökdeniz, zaten bizim sözleşmeli oyuncumuz. O yüzden Trabzonsporlu taraftaların ve herkesin için rahat olsun'' diye konuştu. 
     Kampa erken başlayarak mesafe kat edeceklerini de kaydeden Samet Aybaba, ''Lige hazırlanmak için fazla bir zaman yok. O yüzden biz erken başlamıyoruz. Diğer takımlar geç kalıyor'' dedi. 
     
     KAMPTAN NOTLAR 
     Kampa katılan yabancı oyunculardan Senegalli Oumar Ding, Malili İbrahim Yattara, Belçikalı futbolcular Kurt Van de Paar, Karel D'Haene ve Hans Sommers ile Avustralyalı kaleci Petkoviç, birbirleriyle uyum içerisinde çalıştılar. 
     Özellikle Senegalli Oumar Ding kampa gelen Trabzonspor taraftarlarının ve çocukların adeta sevgilisi oldu. Kaleci Petkoviç ve Oumar Ding çocuklarla bol bol fotoğraf çektirdiler. 
     Kampa, bu sezon transfer edilen Kocaelispor'dan Emrah, Çaykur Rizespor'dan Recep, Yimpaş Yozgatspor'dan Emre, Göztepe'den Göksel ve Gençlerbirliği'nden kaleci Hasan da katıldı. Erzurumspor'dan transfer edilen İbrahim'in ise sakatlığı sürdüğü için kampa katılamadığı öğrenildi. 
     
</TEXT>
</DOC>
