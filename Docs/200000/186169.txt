<DOC>
<DOCNO> 186169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/yazar/cemal.html </URL>
<DATE> 2003/10/03/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
ABD ile ortak eylem 
</HEADLINE>
<TEXT>

   
   Öyle anlaşılıyor ki, Ankara'da Irak'a asker tezkeresi ile ilgili çark daha hızlı dönmeye başladı. 
   Bunun bir işareti dün Dışişleri Bakanlığı'ndan geldi. Türk ve Amerikan tarafları, PKK - KADEK'in Kuzey Irak'tan temizlenmesini öngören ortak bir eylem planı üzerinde anlaştıklarını açıkladılar. 
   Önemli bir gelişme. 
   Irak'a asker konusunda PKK - KADEK'in baştan beri anahtar rolü oynadığı söylenebilir. 
   Türkiye haklı olarak kendi güvenliği ve istikrarı açısından Kuzey Irak'ın temiz olmasını, PKK tarafından kullanılmasına son verilmesini istiyor. 
   Kuzey Irak'ta, İran sınırındaki Kandil Dağları'nda beş bin silahlı PKK'lının yaşadığı genellikle resmi ağızlarca söylenir. 
   Ayrıca, yine Kuzey Irak'taki Mahmur Kampı'nda son resmi kayıtlara göre 8100 civarında Güneydoğu'dan gitme Kürt kökenli Türkiye Cumhuriyeti vatandaşının yaşadığı bilinir. 
   Türkiye şimdi bir yandan PKK'lıların etkisiz kılınmasını, kendisine teslim edilmesini, diğer yandan Mahmur Kampı'nın dağıtılmasını istiyor. 
   Bu konudaki adres de malum 
   Amerika. 
   Türkiye'nin bu isteklerine karşılık Washington da Ankara'ya baştan beri şöyle bir mesaj mı postalıyor 
   "Sen Irak'a asker gönder, ben de PKK'nın üstüne varayım." 
   Dün öğleden sonra Dışişleri'nden güvenilir bir diplomatik kaynakla konuşurken şöyle dedi 
   "İki taraf bugüne kadar birbirine 'Sen asker gönder, ben de PKK'yı temizleyeyim' diye bir bağı açıkça telaffuz etmedi. Ama tabii böyle bir bağ eşyanın tabiatına uygun düşüyor." 
   Evet öyle. 
   Diplomasi, devletler arası ilişkiler karşılıklı al - ver dengelerine dayanır. Dış politikada her işbirliği kendi içinde belli çıkar hesaplarıyla yapılır. 
   Tersi düşünülemez. 
   Irak için de farklı değil bu. 
   Fakat akla iki soru takılıyor 
   1 Kuzey Irak'taki PKK varlığına karşı Amerika'yla işbirliğinden alınabilecek sonuçlar konusunda Ankara'nın beklentileri nedir 
   Gerçekçi mi 
   2 Türkiye'nin Irak politikasını sadece bu konudaki işbirliğine endekslediği söylenebilir mi 
   Türkiye eğer PKK'ya karşı Amerika'yla işbirliği konusunda büyük beklentiler besliyorsa, büyük hayal kırıklıklarına da hazır olmalı diye düşünüyorum. 
   Doğru olan gerçekçiliktir. 
   Çünkü, Kuzey Irak'ın özel koşullarında yapılabileceklerin bir sınırı var. O sınırlar elbette zorlanacak. Fakat, alınabilecek sonuçlar konusunda da doğru olan, gerçekçiliğin elden bırakılmamasıdır. 
   Aynı zamanda Irak politikası ile Irak'ta Amerika'yla işbirliğine sadece bu pencereden bakmak da yanlış olur. 
   Birkaç gün önce Ertuğrul Özkök'ün köşesinde vardı. Dokuzuncu Cumhurbaşkanı Demirel geçenlerde yaptığı ziyarette Başbakan Erdoğan'a şöyle demiş 
   "Türkiye bölgede rol oynamak niyetindeyse, Amerika'yla işbirliği içinde olmalıdır. Türkiye bölücülük tehdidiyle yaşamaya devam edecek. Bölücü terörü önlemek için, Türkiye'nin birliği için Türkiye Amerika'nın dostu kalmalıdır." Hürriyet, 30 Eylül 03 
   Demirel'in Erdoğan'a nasihatı böyle... 
   Kuzey Irak'la ilgili Türk - Amerikan ortak eylem planı konusunda anlaşmaya varıldığının dün açıklanmasından sonra Ankara'dan edindiğim ilk izlenimler, genel olarak Demirel'in çizdiği çerçevenin içinde kalıyordu. 
   Ankara bugün için gerçekçi gözüküyor. 
   Hem Kuzey Irak, hem Kürtler, hem de Amerika'yla işbirliği ve iyi ilişkiler konusunda... 
   
      
   
</TEXT>
</DOC>
