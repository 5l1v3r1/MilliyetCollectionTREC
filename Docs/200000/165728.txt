<DOC>
<DOCNO> 165728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/guncel/gun03.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye organ köprüsü' 
</HEADLINE>
<TEXT>

İsviçreli parlamenter Mangold'un, Avrupa Konseyi tarafından onaylanan raporuna göre Türkiye organ ticaretinde çok önemli bir geçiş noktası... 
     GÜVEN ÖZALP Strasbourg 

     Avrupa Konseyi Parlamenterler Meclisi'nde AKPM önceki gün onaylanan bir rapor, Türkiye'nin organ ticaretinde geçiş noktası olduğunu ortaya koydu. İsviçreli parlamenter Ruth Gaby Vermot Mangold'un hazırladığı rapor, Avrupa'daki organ nakli şebekelerinin merkezlerinden birinin Türkiye olduğunu vurguluyor. Batı Avrupa ülkelerindeki organ nakli talebinin organ kaçakçılığını körüklediğini vurgulayan rapor, 3 bin dolara alınan bir böbreğin 250 bin dolara satıldığına dikkat çekiyor. 
     
     40 BİN BÖBREK LAZIM 
     Yasadışı ticaretin önüne ancak organ bağışının artırılması yoluyla geçilebileceğine dikkat çeken AKPM raporu, sadece Batı Avrupa'da 40 bin hastanın böbrek nakli için beklediğini ortaya koyuyor. Raporu hazırlayan Mangold, şu ana kadar Türkiye'de yasadışı olarak çok sayıda Alman ve Avusturyalıya organ nakli yapıldığının belirlendiğini söyledi. Raporun duyulmasıyla birlikte Türkiye'nin yakın işbirliğine girdiğini belirten Mangold, "Hemen beni Türkiye'ye çağırdılar. Görüş alışverişinde bulunduk" dedi. Raporun görüşülmesi sırasında bir konuşma yapan milletvekili Ali Rıza Çiçek de, Türkiye'nin bu konu üzerine ciddiyetle eğildiğini belirterek, "Bu çerçevede iki hastane hakkında soruşturma başlatıldı" dedi. 
     

</TEXT>
</DOC>
