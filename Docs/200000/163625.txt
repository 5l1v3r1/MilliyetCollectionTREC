<DOC>
<DOCNO> 163625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/yasam/yas01.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hey Marslılar Biz düşmanız 
</HEADLINE>
<TEXT>

Dünya'dan gönderilen uzay araçlarının çöplüğe çevirdiği Mars'a 2 araştırma aracı daha gidiyor 
     DIŞ HABERLER SERVİSİ 

     Amerika ve Rusya tarafından gönderilen dokuz uzay aracından altısının başarısızlığına tanık olan kızıl gezegen Mars, Amerikan Uzay ve Havacılık Dairesi'nden NASA iki 'konuk' daha ağırlayacak. 
     Florida'daki Cape Canaveral uzay üssünden geçtiğimiz salı günü fırlatılan NASA'ya ait Spirit Ruh adlı robotik keşif aracı, 560 milyon kilometrelik yolculuğunu sorunsuz bir şekilde sürdürürken, Opportunity Fırsat adlı bir başka uzay aracı da fırlatılmayı bekliyor. Mars üzerindeki iki zıt bölgede sondaj çalışmaları yapacak olan araçların asıl amacı, gezegenin daha önceden yaşamaya uygun olup olmadığını araştırmak. 
     
     Önlemini aldılar 
     Toplam değeri 800 milyon doları bulan araçların başarısızlığa uğramasından çekinen NASA, her iki aracı da sıkı testlere tabi tuttu. 4 Ocak 2004'te Mars atmosferine girmesi planlanan Spirit'in inişini yumuşatmak için paraşütler ve hava yastıklarından faydalanılacak. 
     1999'da gönderilen Polar Lander adlı araç, yazılım hatası sonucu Mars gezegenine inmesi gerekirken çarpmış, Climate Orbiter adlı uzay gemisi ise İngiliz ölçüm sistemiyle metrik birimlerin karışması nedeniyle Mars atmosferinde yanıp parçalanmıştı. 
     
TEHLİKELİ İNİŞ      Yedi ay sürecek uzay yolculuğunun ardından iki Amerikan uzay aracı Ocak 2004'te Mars'a ulaşacak. 560 milyon kilometrelik seyahat aslında kolay olmayacak, ancak yolun son 120 kilometrelik kısmı, ilk bölüme oranla daha zor geçecek. 
     
     1 - ATMOSFERE GİRİŞ 
     Hava dolu bir dış kaplamanın içinde bulunan uzay gemisi, Mars atmosferine girecek ve hızı saatte 16 bin kilometreden 1600 kilometreye düşecek. 
     
     2 - PARAŞÜTÜN AÇILMASI 
     48 adet süspansiyon ipine bağlı naylon - polyester karışımı paraşüt açılacak ve uzay gemisi daha da yavaşlayacak. 
     
     3 - ROKET MOTORLARI ATEŞLENECEK 
     Yüzeye iniş yapacak olan hava yastıklarına sarmalanmış iniş aracı 20 metrelik bir halatla aşağı sarkıtılacak. Roket motorları ateşlenecek ve uzay gemisi, yüzeyden 15 metre yükseklikte duracak. 
     
     4 - SERBEST DÜŞÜŞ BAŞLAYACAK 
     Birkaç saniye içinde iniş aracına bağlı halat kopacak ve paraşütten kurtulan kara aracı serbest düşüş yapacak. 
     
     5 - YÜZEYE İNİŞ 
     533 kiloluk iniş aracı ve gezici araç en az 15 kere yüzeyde sektikten sonra, durana kadar 800 metreden daha uzun bir mesafe boyunca yuvarlanacak. 
     
     6 - İNİŞ ARACI ÇİÇEK GİBİ AÇILACAK 
     Sensörler ve erişim düzeneği sayesinde iniş aracı kendini dik bir konuma getirecek. Hava yastıkları sönüp geri çekilecek. Üç dış ünite çiçek yaprağı gibi açılacak ve gezici araç ortaya çıkacak. 
     
     7 - HAREKET ÖNCESİ HAZIRLIKLAR 
     Mars yüzeyinde gezecek olan araç güneş panellerini ve diğer ünitelerini açacak. İniş aracının yaprak gibi açılan dış üniteleri düz bir konuma gelerek, dışarı çıkacak olan gezici araca engel teşkil etmeyecek. 
     
     8 - YÜZEYDE HAREKET 
     Günde 40 metre ilerleyebilen gezici araç ilginç kayalar bulmaya çalışacak. Araç 10 futbol sahasına eşit bir alanı tarayabilecek. 
     

</TEXT>
</DOC>
