<DOC>
<DOCNO> 198779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/30/yasam/yas04.html </URL>
<DATE> 2003/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Altından sonra 'Dolomit' isyanı 
</HEADLINE>
<TEXT>

   Bergama'daki altın madeni mücadelesinin bir benzeri Menderes'te başladı. Yarım Bahçe Ovası'nda açılacak 'Dolomit' madenine karşı, ahali savaş açtı 
      TURAN GÜLTEKİN İzmir DHA 
   
   İzmir Menderes'e bağlı Çileme, Karakuyu, Çakaltepe köylerinin sakinleri, tarım arazilerinin ortasındaki Yarım Bahçe Tepesi mevkiinde 'Dolomit' madeni çıkarmak üzere kurulacak işletmeye karşı mücadele başlattı. 
   Çileme Köyü kahvehanesinde dün CHP İzmir Milletvekili Ahmet Ersin'le basın toplantısı düzenleyen köylüler, maden ruhsatı alan Ildırı İnşaat ve Madencilik şirketinin, taşocağı işletmeciliği yapacağını öne sürüp ruhsatın iptalini istedi. 
   
   "Burada maden yok" 
   Bölgede maden bulunmadığını belirten köylüler, asıl amacın yakında kurulmakta olan bir sanayi bölgesine mıcır sağlamak olduğunu iddia etti. 
   Köylüler, her türlü hukuki yola başvuracaklarını açıklarken, Çileme Köyü Muhtarı Kenan Gökoğlu da, "Türkiye'nin salatalık ihtiyacının yüzde 75'ini bu bölge karşılıyor. Madene izin vermeyeceğiz" dedi. CHP'li Ersin de köylülere şöyle destek verdi "Konuyla ilgili Enerji Bakanı'nın yanıtlaması soru önergesi verdim. Yanıt bekliyorum. TBMM'de gündem dışı konuşmalarda bu sorunu dile getireceğim." 
   
   DOLOMİT NEDİR    Dolomİt, kireçtaşında kalsiyum ile beraber magnezyumun yer almasıyla oluşur. Demir-çelik, cam, seramik, boya, gübre, tuğla, çimento ve inşaat sanayilerinde, toprak ıslahı gibi birçok geniş bir alanda kullanılır. 
   
   
</TEXT>
</DOC>
