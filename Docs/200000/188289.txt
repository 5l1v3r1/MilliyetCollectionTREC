<DOC>
<DOCNO> 188289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sondun17.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta Diyala valisine suikast girişimi 
</HEADLINE>
<TEXT>

     Irak'ta Diyala valisine suikast girişiminde bulunuldu. 
     Bir polis yetkilisinin açıklamasına göre, Bağdat'ın kuzeydoğusundaki Diyala bölgesinin valisine karşı bu sabah girişilen bombalı saldırıda iki güvenlik görevlisi ağır yaralandı. 
     Yetkiliye göre, Vali Abdullah Şehaz el Caburi'nin geçtiği yolda bomba patladı. Valinin makam aracına refakat eden otomobildeki güvenlik görevlilerinden ikisi ve bir sivil yaralandı. 
     Suikast girişiminin, Bakuba kentinin 20 km kadar kuzeydoğusundaki Ebu Sida kavşağında düzenlendiği belirtildi. 
     
     3 İNGİLİZ ASKERİ DAHA YARALANDI 
     Bu arada, Irak'ın güneyindeki Basra kenti yakınlarında meydana gelen ikinci patlamada 3 İngiliz askeri yaralandı. 
     İngiliz askeri sözcüsü Albay Hisham Halawi, İngiliz Askeri üssü yakınlarında meydana gelen ikinci patlamada 3 askerin daha hafif yaralandığını bildirdi. 
     Basra yakınlarında meydana gelen ilk patlamada 1 İngiliz askeri hafif yaralanmıştı. 
     İlk patlama, İngiliz askerinin, aracıyla Basra'nın kenar mahallelerinden birinde benzin istasyonunun yakınından geçerken meydana gelmişti. 
     Her iki patlamanın da soruşturulduğu belirtildi. 
     
</TEXT>
</DOC>
