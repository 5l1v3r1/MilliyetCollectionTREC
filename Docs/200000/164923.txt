<DOC>
<DOCNO> 164923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/soneko06.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa, 5. Niyet Mektubu ile ilgili gelişmeleri izliyor... 
</HEADLINE>
<TEXT>

     Borsa yatırımcıları bu hafta, IMF'ye verilecek 5. niyet mektubuyla ilgili gelişmeleri yakından izleyecek. 
     Şeker Yatırım Portföy Yönetimi Müdür Yardımcısı Aslı Yüksel, olumlu haberlerin ağırlık kazandığı geçen hafta 6. uyum paketinin Meclis'te kabul edildiğini ve hükümetin Haziran 2004'e kadar AB reformları ve uygulamalarında kararlılık göstereceğini belirttiğini anımsattı. 
     Makro ekonomideki en önemli datalardan biri olan kapasite kullanım oranlarının 2003 yılının en yüksek seviyesine ulaştığını belirten Yüksel, ''tüm bu olumlu gelişmeler, hisse senetleri piyasasında fiyatlara dahil edilmedi'' dedi. 
     Tek olumsuz gelişmeyi ise 5. gözden geçirmeye ait niyet mektubunun gecikmesi olarak gösteren Yüksel, bu haftaya yönelik beklentileri şöyle dile getirdi 
     ''Bu hafta IMF'ye verilecek niyet mektubuyla ilgili gelişmeler, Selanik'teki AB toplantısının ardından gelecek haberler, 7. uyum paketi, MGK toplantısı, açıklanacak olan Merkez Bankası Haziran ayı beklenti anketi ve 1. çeyrek büyüme rakamları izlenecek önemli haberler olarak dikkat çekiyor.'' Endekste 11,300 puan seviyesindeki orta vadeli direncin güçlendiğini kaydeden Yüksel, teknik olarak endeksin kısa vadede, 0,73 cent ve 0,8 cent arasında sıkışarak taban oluşturma gayretinde olacağını düşündüklerini bildirdi. 
     
</TEXT>
</DOC>
