<DOC>
<DOCNO> 162784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sontur05.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Havalar ısındı, orman yangınlarına dikkat... 
</HEADLINE>
<TEXT>

     Bursa Büyükşehir Belediyesi İtfaiye Daire Başkanı Ramazan Tuncer, yaz sezonuna girildiği şu günlerde, orman yangınlarına karşı büyük hassasiyet gösterilmesi gerektiğini belirterek, ''Yangınlarda kül olan, uğruna şehit kanları akan topraklarımız'' dedi. 
     Tuncer, alınan tüm önlemler ve zamanında yapılan müdahalelerin, sadece milli servet olan ormanların bir bölümünü alevlerden koruyabileceğini ifade ederek, asıl önemli unsurun, yangına yol açmamak olduğunu söyledi. 
     Orman yangınlarında, birçok kuş ve böcek türünü barındıran binlerce ağacın yok olduğuna işaret eden Tuncer, bunun yanı sıra meydana gelen hasarın ve yangın söndürme çalışmalarının ülke ekonomisine çok pahalıya malolduğunu bildirdi. Tuncer, orman alanı açısından zengin olan Bursa bölgesinde, son bir yıl içinde çıkan yangınlara zamanında müdahale edilmesiyle, büyük facialara engel olunduğunu anlatarak, vatandaşların bu konuda bilinçli hareket etmeleri ve hassasiyet göstermeleri gerektiğini vurguladı. 
     Yaz sezonuna girilen şu günlerde, orman yangınlarına karşı hassasiyetin daha da artırılması gerektiğine dikkati çeken Tuncer, ''Kül olan bizlerin milli serveti, uğruna şehit kanları akan topraklarımız. Herkes üzerine düşen görevi yerine getirerek, ormanları korumalı. Bu konuda, küçük büyük herkes, sorumluluğunu yerine getirmeli'' dedi. 
     Tuncer, orman yangınlarının başlıca nedeninin, söndürülmeyen piknik ateşleri olduğunu dile getirerek, kendilerinin ormanlık alanlarda her türlü önlemi aldıklarını, ancak bu konuda asıl görevin vatandaşlara düştüğünü söyledi. 
     Mümkün olduğunca ormanlık alanlarda ateş yakılmaması gerektiğini anlatan Tuncer, ''Piknik ve orman alanlarında yaktığımız ateşi söndürelim ki, ciğerimiz yanmasın'' diy konuştu. 
     Tuncer, piknik ateşlerinin söndüğünden emin olunmasının ardından ormanlık alandan ayrılmanın büyük önem taşıdığını ifade ederek, bununla birlikte, güneş ışığını yansıtma özelliği bulunan cam kırıklarının toplanmasına dikkat edilmesi, sigara izmaritlerinin rastgele atılmaması ve çocukları ateş yakmamaları konusunda bilinçlendirmenin de, orman yangınlarının önlenmesinde önemli rol oynadığını kaydetti. 
     
</TEXT>
</DOC>
