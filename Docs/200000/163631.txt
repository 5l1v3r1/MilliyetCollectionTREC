<DOC>
<DOCNO> 163631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/yasam/yas07.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Harry 'tuğla' gibi... 
</HEADLINE>
<TEXT>

İngiliz postacılar, ağırlığı bir kiloya yaklaşan 'Harry Potter'ın son kitabını nasıl dağıtacaklarını düşünüyor 
     DIŞ HABERLER SERVİSİ 

     Yazar J.K. Rowling'in, Harry Potter serisinin beşinci kitabı olan "Harry Potter ve Anka Kuşu Tarikatı", daha piyasaya çıkmadan İngiliz posta servisinin başına dert oldu. Önümüzdeki cumartesi günü, önceden verilen siparişlerin dağıtımına başlanacak olan yeni kitap, 768 sayfa ve yaklaşık bir kilo ağırlığında. Bu nedenle İngiliz Kraliyet Posta Servisi, dağıtımın sorunsuz gerçekleşmesi için fazladan posta kamyonu kullanacak. Cumartesi günü ülke genelindeki yaklaşık 500 bin siparişin, posta kutularına atılmış olması gerekiyor. Ancak yasalar gereği bir postacı tek seferde çantasında sadece 16 kilo yük taşıyabildiğinden, "acil durum planlarına" yeni posta kamyonları da ekleniyor. 
     Ancak kamyon desteği de dağıtım sorununu çözmüyor. Çünkü hayli kalın olan kitap, çoğu posta kutusuna sığmayacak ve sorunlar başlayacak. 
     

</TEXT>
</DOC>
