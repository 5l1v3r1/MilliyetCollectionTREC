<DOC>
<DOCNO> 165227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sontur15.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Silahlı kuvvetlerimize yakışan bir karar alınmıştır" 
</HEADLINE>
<TEXT>

     CHP Genel Başkanı Deniz Baykal, Genelkurmay Başkanlığı'nın askerlik süresinin kısaltılmasına yönelik kararını değerlendirirken, ''Silahlı Kuvvetlerimize yakışan, Türkiye'nin içinde bulunduğu durumu değerlendiren ciddi bir anlayışı yansıtan karar olmuştur. Bundan büyük bir mutluluk duyduk'' dedi. 
     Baykal, partisinin TBMM Grubu toplantısında yaptığı konuşmada, Genelkurmay Başkanlığı'nın askerlik süresinin kısaltılmasına yönelik kararını değerlendirdi. 
     Deniz Baykal, Genelkurmay Başkanlığı'nın Türkiye'nin karşı karşıya bulunduğu sorunları, ülkeye yönelik tehditlerin içine girdiği yeni durumu değerlendirdiğini ifade etti. Baykal, sözlerini şöyle sürdürdü 
     ''Görev başında bulunanlar da dahil olmak üzere Silahlı Kuvvetlerimizde askerlik görevini yapmakta olanların askerlik süreleriyle ilgili bir yeni değerlendirme yapılmıştır. Bu değerlendirme sonucunda Silahlı Kuvvetlerimizin asker mevcudiyeti de azaltılacaktır. Bunun Türkiye'nin güvenliğine hiçbir zarar vermeden gerçekleştirilmesi konusunda gerekli duyarlılığın da gösterileceğinden hiçbir kuşku duymuyorum. Gerçekten bölgemizde güvenliğin kökleşmesi, barışın yaygınlaşması, bölgemizin huzur içinde yaşamaya yönelmesi Türkiye'nin yükünün, savunma harcamalarının azalmasına, savunma yükünün azalmasına yardımcı olacaktır. Bu, siyasi kadrolardan önce Genelkurmay tarafından değerlendirilmiştir. Silahlı Kuvvetlerimize yakışan bir karar olmuştur.'' Askerlik süresinin kısalmasının geleceğe yönelik olarak da Türkiye'nin askeri harcamalarının ve insanların askerlik yükünün azalmasına olanak vereceğini belirten Baykal, bundan da büyük memnuniyet duyduklarını söyledi. 
     
</TEXT>
</DOC>
