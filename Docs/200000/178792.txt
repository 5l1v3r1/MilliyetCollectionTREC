<DOC>
<DOCNO> 178792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sontur35.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türk askeri'nin Irak'a gitmesi, ABD'nin erken çıkmasını sağlar " 
</HEADLINE>
<TEXT>

     TBMM Başkanvekili İsmail Alptekin, Türk askerinin Irak'a gitmesinin, ABD'nin bu bölgeden erken çıkmasını sağlayacağını söyledi. 
     İsmail Alptekin, tatilini geçirdiği Akçakoca'da, Kaymakam Ali Uslanmaz'ı ziyaret etti. 
     Alptekin, Türk askerinin Irak'a gönderilmesinin, Türkiye ve bölge açısından hayati bir mesele olduğunu bildirdi. Alptekin, şunları söyledi 
     ''Bu bölgede istikrar açısından Türk askerinin gitmesi, Hükümet'i aşan bir olaydır. Orada olanlara tabii ki seyirci kalamayız. Türk askerinin gitmesi, bölge açısından istikrar sağlar. Türk askeri giderse, insani amaçla gider. Afganistan'da olduğu gibi, Türk askeri bölgede güveni sağlar. Türkiye'nin asker göndermesi, Amerika'nın oradan erken çıkmasını da sağlar. Bu kararı da yine Meclis verecektir.'' 
     
     REFORM SAYILACAK YASALAR ÇIKARACAĞIZ 
     Meclis'in tatil öncesinde 50 yıldır çıkarılamayan yasalar çıkardığını belirten Başkanvekili Alptekin, ''Yasaların çıkarılması sırasında, CHP ile uyum içinde olundu ve yasalar en ince ayrıntılara kadar tartışılarak çıkarıldı. Ortak hareket edildi'' dedi. 
     Başkanvekili Alptekin, Meclis'in tatil sonrası yine çok önemli yasaları çıkaracağını, yeni yasama döneminde ekonomik ve sosyal alanlardaki yasalar üzerinde çalışmalar yapılacağını ifade etti. Alptekin, şöyle devam etti 
     ''Başbakan Erdoğan'ın dediği gibi, ilk olarak Yerel Yönetimler Yasası'nın çıkması lazım. Ardından 82 yılından beri gündemde bulunan adalet ve Anayasa paketi yasaları uluslararası normlarda düzenlenip Meclis gündemine gelecektir. Anayasa paketi çeşitli platformlarda tartışılacaktır. Anayasa paketi, 1982 yılında askeri ağırlıklı hazırlanmış bir yasadır'' diye konuştu. 
     Konuşmasında YÖK Yasası'na da değinen Alptekin, bu yasanın her türlü ortamda tartışılacağını ve ondan sonra Meclis'e geleceğini bildirdi. 
     
</TEXT>
</DOC>
