<DOC>
<DOCNO> 164232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sontur33.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ab 6. Uyum Paketi'nde 1. madde kabul edildi... 
</HEADLINE>
<TEXT>

     AB 6. Uyum Paketi'nin birinci maddesi, TBMM Genel Kurulu'nda kabul edildi. Buna göre, yeni doğmuş çocuğun yaşam hakkının daha kuvvetli korunması ve cezalarda caydırıcılığın sağlanması amacıyla anası tarafından ''şeref kurtarmak'' gerekçesiyle yeni doğmuş çocuğa karşı öldürme fiilinin işlenmesi halinde verilecek ceza, 8- 12 yıl olarak uygulanacak. 
     Düzenlemeye karşı çıkan CHP, maddenin tasarı metninden çıkarılmasını istedi. Bu amaçla verilen önerge reddedildi. 
     CHP Ankara Milletvekili Oya Araslı, düzenlemenin evlilik dışı çocuk doğuran kadınlara çocuklarını öldürme baskısı yaratacağını ileri sürerek, bunun çağdaş bir düzenleme olmadığını savundu. Araslı, ''Çöplüklerden ölmüş çocuk toplanıyor. Çünkü biz anneye, çocuğunu öldür, daha az yıl ceza alarak kurtulacaksın diyoruz'' dedi. 
     Avrupa ülkelerinin benzeri düzenlemeleri tek tek kaldırdığını ifade eden Araslı, Türkiye'nin de böyle bir ayıbı taşımaması gerektiğini kaydetti. 
     AK Parti Aydın Milletvekili Semiha Öyüş ise düzenlemenin gerekli olduğunu savunarak, ''Yeni doğmuş çocuğunu öldüren bir anne, bunu manevi zaruret ve ruhi bunalımla yapıyordur. Daha az ceza alması kural olmalıdır'' dedi. 
     Öyüş, düzenlemenin birçok Avrupa ülkesinde olduğunu belirtti. 
     
     ''ÇOĞUNLUĞUN DA DİN ÖZGÜRLÜĞÜ YOKTUR'' 
     AK Parti Diyarbakır Milletvekili Cavit Torun ise madde üzerinde kişisel görüşlerini açıklarken, ''maddenin metinden çıkarılmasını'' istedi. Torun, ''Bir annenin yeni doğmuş çocuğunu canice öldürmesini kabul edemeyiz'' dedi. 
     Torun, tasarının geneli hakkında görüşlerini dile getirerek, Türkiye'de sadece azınlıkların değil, çoğunlukların da din özgürlüğü olmadığını ileri sürdü. Torun, ''Ordumuza büyük saygımız var ama MGK'nın bu haliyle AB'ye giremeyeceğimiz de çok açıktır'' dedi. 
     Torun'un sözlerine CHP'li milletvekilleri tepki gösterdi. 
     Adalet Bakanı Cemil Çiçek, önerge üzerinde görüşlerini açıklarken, ''Kimsenin yeni doğmuş çocuğunu öldürmesine cevaz veriliyor değil. Ama ülke gerçekleri de ortadadır. Kırsal kesimde ve varoşlarda kadınların nasıl himayesiz kaldığı bilinmektedir'' dedi. 
     Çiçek, benzeri düzenlemenin Almanya dışındaki Avrupa ülkelerinde bulunduğunu belirtti. 
     Görüşmelerin ardından CHP'nin önergesi kabul edilmezken, madde aynen benimsendi. 
     
</TEXT>
</DOC>
