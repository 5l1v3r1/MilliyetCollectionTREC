<DOC>
<DOCNO> 195657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/15/spor/spo03.html </URL>
<DATE> 2003/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yerli yerinde' 
</HEADLINE>
<TEXT>

   Ocak'ta takımda revizyona gideceğini ima eden Fatih Terim, yeni alınacak futbolcuların yerli olmasını istedi. Galatasaray Yönetimi de ligdeki yıldız adaylarının peşine düştü 
      ERHAN TELLİ 

   
   Adaptasyon sorunu 
   GALATASARAY Yönetimi, Teknik Direktör Fatih Terim'in isteği doğrultusunda, Ocak ayındaki transfer politikasını belirledi. Ocak ayında bir takım tasfiyeye gideceğini ima eden Teknik Direktör Fatih Terim'in, adaptasyon ve uyum süresinin uzun olması ve kaliteli yabancıların sözleşmelerinin devam etmesi nedeniyle yerli oyuncu istediği öğrenildi. Yönetim bu nedenle yerli yıldızlar ile temasa başladı. 
   
   Yıldıray liste başı 
   SARI - Kırmızılılar'ın listesinde birinci sırayı alan Yıldıray Baştürk için artık geri sayıma başlandığı vurgulandı. Trabzonspor'dan Gökdeniz, Gençlerbirliği'nden Deniz ve Serkan için pazarlıklarını sürdüren yönetim, Adanasporlu Necati'nin transferinde ise sona yaklaştı. Galatasaray'ın en büyük sıkıntısının, bu oyuncular için istenen yüksek bonservis bedelleri olduğu belirtildi. 
   
   Kaleci Mehmet korkuttu    İdmanda sakatlandı 
   VEDAT DANACI 

   MONDRAGON'UN milli takıma gitmesiyle kalesinde sıkıntı yaşayan Galatasaray'da dün de kaleci Mehmet çalışma sırasında Hakan Ünsal ile çarpışarak dizinden sakatlandı. Ancak ağrıları artınca, çalışmayı yarıda bıraktı. Sakatlığı sırasında yerde yatan ve ''Tak diye ses geldi'' diye sızlanan Mehmet'in yanına gelen Fatih Terim, "Tak diye yerine oturmuştur" diye espri yaptı. 
   
   İstanbulspor ile maç 
   DENİZLİSPOR maçının hazırlıklarını sürdüren Sarı - Kırmızılılar düz koşunun ardından salonda ağırlık çalışması yaptı. Sonra da çift kale maça çıkan futbolcularda evliler, bekarları rahat yendi. Volkan, Baliç ve Sabri ise sakatlıkları nedeniyle idmanda yer almadı. Galatasaray, bugün de İstanbulspor ile Florya'da 14.30'da bir hazırlık maçı yapacak. 
   
   '100 yıllık hata düzeldi'    HALİL ÖZER 

   Oraloğlu'nun yorumu 
   GALATASARAY Müze Kurulu Başkanı ve yeni kurulan tüzük komisyonu üyesi Ali Oraloğlu, MİLLİYET'te çıkan haber üzerine yaptığı açıklamada, 100 yıllık bir hatayı düzelttiklerini söyledi. Oraloğlu, "Bu kulübü Ali Sami Yen ve arkadaşları kurmuştur. Yani 11. sınıf öğrencileri. 1905 yılında kurulan bir kulübe 1910 yılında katılan bir üye, nasıl kurucu üye olabilir" dedi. 
   
   Fener'e gidenler... 
   ORALOĞLU, Kara için, "1949 yılında yapılan tüzükte bu arkadaşın ismi nasıl olduysa kurucular arasına girmiş" açıklamasını yaptı. Ali Oraloğlu şöyle devam etti "Listede bulunan bazılarının yabancı olması normal karşılanmalı. Çünkü o zaman Galatasaray bir imparatorluk lisesiydi. Ayrıca kuruculardan Hüseyin Hüsnü ile Tahsin Nahit daha sonra Fenerbahçe'ye gitti." 
   
   Stat ricası    GALATASARAY Başkanı Özhan Canaydın, İstanbul Büyükşehir Belediye Başkanı Ali Müfit Gürtuna'yı ziyaret etti, Atatürk Olimpiyat Stadı'nın eksikleri konusunda ricada bulundu. Sarı - Kırmızılılar'ın üzerine düşeni yaptığını vurgulayan Canaydın, "Belediyenin eksik birkaç işi vardı. Başkan da bunların giderileceğini söyledi" ifadesini kullandı. Başkan, AIG davasında Galatasaray aleyhine çıkan kararın Yargıtay tarafından bozulmasını ise "Adalet tecelli etti" diye yorumladı. 
   
   
</TEXT>
</DOC>
