<DOC>
<DOCNO> 158240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/son/soneko15.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelinliklerin fiyatı, 350 milyondan 12 milyar liraya kadar çıkıyor 
</HEADLINE>
<TEXT>

     Genç kızların büyük bir kısmının hayalini süsleyen beyaz gelinliklerin fiyatı, 350 milyon liradan 12 milyar liraya kadar çıkıyor. 
     Yazın gelmesiyle birlikte düğünler artarken, evlilik hazırlığı içinde olanları tatlı bir alışveriş telaşı sarmaya başladı. 
     Ev kurmaktan düğüne kadar oldukça masraflı bir süreçle karşı karşıya bulunan genç çiftlerin, sadece gelinlik alımı için en az 350 milyon lirayı gözden çıkarmaları gerekiyor. 
     Gelin adayları, anılarında yaşatacakları bu özel günde giymek istediği hayalindeki gelinliğe, satın alarak veya kiralayarak kavuşabiliyor. 
     Yurtdışında renkli gelinlikler çok moda. Ama Türkiye'de renkli gelinliklere çok sıcak bakılmıyor. Bu nedenle beyaz gelinlikler popülerliğini korurken, bu yaz ekru kırık beyaz öne çıkan bir renk olarak göze çarpıyor. 
     Satılık gelinliklerin fiyatı 350 milyon ile 12 milyar lira arasında değişiyor. 
     Kiralama fiyatı da, 300 milyon liradan başlıyor ve 1.5 milyar liraya kadar çıkıyor. 
     Gelinliğin maliyeti, kullanılan kumaşa, yapılan işlemeye ve buna bağlı olarak işçiliğe göre artıyor. Hazır modeller yerine sipariş vermeyi seçenler, gelinliğini en geç bir iki ay içerisinde teslim alabiliyorlar. 
     Nişantaşı ve Şaşkınbakkal'da iki mağazası bulunan Beyaz Butik'de koleksiyonu Fransa'dan gelen hazır gelinlikler satışa sunuluyor. Gelinlik fiyatlarının 1.5-5 milyar lira arasında değiştiğini bildiren Beyaz Butik'in Genel Koordinatörü Neşe Özdoğan, bu yılın en moda renginin ekru olduğunu ve daha çok incili, işlemeli, eteği kabarık, dantelli gelinliklerin tercih edildiğini söyledi. 
     Vakko Wedding'de dünyaca ünlü gelinlik markası Pronovias koleksiyonlarının yanında isteyenler için özel dikim gelinlikler de sunuluyor. 
     Gelinlik alanlara saç yapımı, makyaj, solaryum, cilt bakımı hizmetlerinin ücretsiz sunulduğu Vakko'da, gelinlik fiyatları 2.5-12 milyar lira arasında değişiyor. 
     Derishow'da ise ithal ipek kumaşların kullanıldığı ve fiyatı 4-4.5 milyar lirayı bulan kişiye özel tasarımların yanı sıra fiyatı 3 milyar 250 milyon liradan başlayan hazır koleksiyonlar sunuluyor. 
     Yelda İşlekel Moda ve Tasarım Evi'nde kiralıklar 500 milyondan başlıyor, satılıklar ise 600 milyon ile 2 milyar lira arasında değişiyor. 
     Buket Modaevi'nde de gelinlik kiralama 500 milyon-1.5 milyar, satılıklar 700 milyon-2 milyar lirayken, Çağrı Modaevi'nde kiralama 300 milyondan başlıyor, satış fiyatı 350 milyon-1.5 milyar lira arasında bulunuyor. 
     Jale Fatihli Modaevi Personel Müdürü Gönül Tanrıverdi de gelinlik kiralama fiyatlarının 300 milyon-1 milyar lira, satış fiyatlarının 350 milyon-2 milyar lira arasında olduğunu söyledi. 

     
</TEXT>
</DOC>
