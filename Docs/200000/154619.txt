<DOC>
<DOCNO> 154619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/soneko30.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sebze fiyatları ucuzluyor, domates hariç 
</HEADLINE>
<TEXT>

     Domates dışındaki sebze fiyatları ucuzluyor. Sivri biber, geçen haftaya göre fiyatı 650 bin lira düşerek, 850 bin liradan işlem gördü. 
     Antalya Büyükşehir Belediyesi Toptancı Hal Daire Müdürlüğü yetkililerinden alınan bilgiye göre, ihracatın artması nedeniyle domatesin dışında, tüm sebze fiyatlarında ucuzluk yaşanıyor. 
     Sivri biber, geçen haftaya göre fiyatı 650 bin lira ucuzlayarak, 850 bin liradan işlem görürken, dolmalık biber geçen haftaki değerini korudu ve 1 milyon 300 bin liradan satıldı. 
     Muhacir cinsi biber, ilk kez 1 milyon liranın altına düştü ve 900 bin liradan satıldı. Kaliforniya ve Kapya cinsi biberler de geçen haftaki değerlerini koruyarak, 6.5 milyon ile 7 milyon liradan alıcı buldu. 
     Macar biberi, fiyatı 1 milyon lira ucuzlayarak, 4 milyon liradan işlem gördü. 
     Domates fiyatları ise yükselişini sürdürüyor. İhracatın yoğun olması ve domateste geç ürün alınması nedeniyle pazarda domates sıkıntısı yaşanıyor. Domates, geçen haftaya göre 100'er bin lira artışla, 1 milyon 900 bin ile 2 milyon lira arasında satılıyor. 
     Bal kabağın fiyatı, geçen haftaya göre 300 bin lira düştü ve 2 milyon 300 bin liradan satıldı. Sera kabağı ise 150 bin lira düşüşle 850 bin liradan işlem gördü. Patlıcan, 250 bin lira ucuzlayarak, 750 ve 800 bin liradan, badem salatalık da 400 bin lira ucuzlayarak, 500 bin liradan pazara giriş yaptı. 
     Kuru ve taze sarımsak, geçen haftaki değerlerini korudu. Kuru sarımsak 4 milyon, taze sarımsak 2 milyon liradan satıldı. 
     
     KAVUN-KARPUZ FİYATLARI DA DÜŞTÜ 

     Bu arada, sera ürünü kavun ve karpuz fiyatları da düştü. Geçen hafta 5 milyon liradan satılan karpuzun fiyatı bu hafta 3.5 milyon liraya, 4 milyon liradan satılan kavunun fiyatı da 3 milyon liraya geriledi. 
     
</TEXT>
</DOC>
