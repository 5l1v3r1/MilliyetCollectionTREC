<DOC>
<DOCNO> 159204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sondun11.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
SARS hayvanat bahçelerini vurdu..Aslan ve kaplanlar birbirini yiyor 
</HEADLINE>
<TEXT>

     Çin'de SARS salgını sonucu ziyaretçilerin azalması nedeniyle gelirleri büyük oranda düştüğü için hayvanları beslemekte zorluk çeken hayvanat bahçelerinde aslan ve kaplanlar birbirini yiyor. 
     Deniz kıyısındaki Xiamen kentinde bulunan Xiamen Haicang Vahşi Hayvan Parkı'nın Müdürü Liu Huichun, hayvanların açlıktan birbirine saldırması sonucu 5 yaşında bir aslanın öldüğünü, 2 kaplanın yaralandığını söyledi. 
     Liu, salgından önce günde 500 kişinin gezdiği hayvanat bahçesinde ziyaretçi sayısının yüzde 98 azaldığını, sonuçta ortaya çıkan ''açlık nedeniyle çok saldırgan hale gelen hayvanların orman kanunlarına geri döndüklerini'' belirtti. 
     Çin yönetiminin SARS'ın yayılmasını önlemek için halkın mümkün olduğunca az seyahat etmesi için aldığı önlemler, hayvanat bahçeleri ve turizme dayalı diğer işleri olumsuz etkiledi. 
     Halk ayrıca SARS'ın hayvanlardan kaynaklandığı şeklindeki haberlerden sonra evcil hayvanlar ve hayvanat bahçeleri konusunda özellikle tedirgin oldu. 
     Hayvanat bahçelerinde bir aslan ya da kaplanın normal olarak günde 5 kilo et, bir kilo tavuk kemiği, 2 canlı tavuk, yumurta ve süt tozu yediğini belirten Liu, bu günlerde hayvanlara ancak 3 kilo et ve tavuk kemiği verebildiklerini, hiç yumurta ve süt tozu veremediklerini söyledi. 
     Hayvanat bahçesi şimdiye kadar SARS'a karşı önlemler için 40 bin dolar harcarken, yapılan araştırmalarda miskkedileri, rakun, yılan ve yarasalarda SARS virüsüne rastlandı. 
     Güneydeki Guandong eyaleti ise hayvanların virüsü yayıyor olabilecekleri ihtimaline karşı vahşi hayvanların avlanması ve satılmasını yasakladı, hayvanların bulunduğu sirklerin ülke içinde turnelere çıkmasını yasakladı, evcil ve vahşi hayvan bulundurma ve bakımı ile ilgili önlemleri sertleşirdi. 
     
</TEXT>
</DOC>
