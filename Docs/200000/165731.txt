<DOC>
<DOCNO> 165731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/guncel/gun06.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce röntgen sonra tedavi 
</HEADLINE>
<TEXT>

     SERHAT OĞUZ İstanbul 

     Ayasofya, Akdeniz Üniversiteler Birliği, Roma La Sapienza Üniversitesi ve Boğaziçi Üniversitesi'nin işbirliğiyle mercek altına yatırılacak. Temmuz başında Türkiye'ye gelecek İtalyan uzmanlar, daha önce İtalya'daki bazı tarihi yapılar üzerinde kullandıkları üç boyutlu lazer tarama cihazıyla Ayasofya'nın röntgenini çekecek. Çalışmada yer alacak Türk ekipte bulunan Boğaziçi Üniversitesi Tarih Bölümü öğretim üyesi Doç. Dr. Günhan Danışman, 150 bin dolar değerindeki cihazın Türkiye'ye getirilmesinin çok önemli olduğunu belirterek, şunları söyledi 
     
     SÜLEYMANİYE SIRADA 
     "9 Temmuz günü çalışma basının önünde yapılacak. Ayasofya tabanından kubbesine kadar lazer bombardımanına tutulacak. Böylece kayma, çatlak, ne varsa tespit edilecek. Elde edilen görüntü bilgisayara aktarılarak röleve çıkarılacak. Cihaz 50 metrede 1 milimetreden daha az yanılıyor. Yani mükemmel sonuç veriyor." Çalışmada elde edilen sonuca göre, AB'den tahminen 1-2 milyon dolar destek talep edilecek. Çalışmalardan olumlu sonuç alınırsa Süleymaniye ve Suriçi'ndeki tarihi yapılar da incelenecek. 
     
     

</TEXT>
</DOC>
