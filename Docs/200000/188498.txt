<DOC>
<DOCNO> 188498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sondun02.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta yaklaşık 3 bin 300 omuzdan fırlatılan füze kayıp... 
</HEADLINE>
<TEXT>

     Irak'ta Saddam Hüseyin döneminde stoklanmış yaklaşık 3300 dolayında omuzdan fırlatılan füzenin ülke dışına kaçırılmış olabileceği belirtildi. 
     New York Times gazetesi, Irak'ta Saddam zamanında depolanmış 5000'den fazla omuzdan fırlatılabilen taşınabilir füze bulunduğunu ve şimdiye kadar bunların ancak üçte birinin ele geçirilebildiğini yazdı. 
     Bu füzelerden kaçırılmış olabileceği düşünülen 3300'ünün teröristlerin eline geçmesinden endişe edildiği bildirildi. 
     Öte yandan, Irak ordusunun elinde yaklaşık bir milyon ton patlayıcı madde olduğu ve bunların önemli kısmının ülkenin değişik kesimlerinde korumasız şekilde muhafaza edildiği kaydediliyor. Irak'ta son zamanlarda bomba yüklü kamyonlarla gerçekleştirilen intihar saldırılarının bu patlayıcılar kullanılarak yapıldığı da gazetenin haberinde yer aldı. 
     Amerikan istihbarat yetkililerine göre, intihar saldırıları Iraklılar tarafından değil ülke dışından Irak'a getirilen unsurlar tarafından düzenleniyor. 
     Amerikan kaynakları, ellerinde, söz konusu cephanelikleri koruma altına alacak sayıda asker bulunmadığını ifade ediyorlar. Irak'ta yapılmak istenen çok sayıda bombalı saldırının da alınan istihbaratlar sayesinde engellenebildiğini kaydeden yetkililer, halkın moralini büsbütün bozmamak için bunların sayısının açıklanmadığını söylediler. 
     Gazeteye açıklamada bulunan kaynaklar, bir süre önce, adını vermedikleri bir terörist grup adına hareket eden bir kişinin çantasında 500 bin dolarla Irak'a geldiğini de belirttiler ancak ayrıntıya girmediler. 
     Haberde, Suudi Arabistan'daki Vahabi Müslümanlar ile Saddam'a bağlı Baas Partililer arasındaki konuşmaların Amerikalılar tarafından dinlendiği de kaydedildi. 
     
</TEXT>
</DOC>
