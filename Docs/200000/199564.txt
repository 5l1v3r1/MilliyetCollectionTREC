<DOC>
<DOCNO> 199564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sonspo20.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği, Emniyet'i ziyaret etti... 
</HEADLINE>
<TEXT>

     Gençlerbirliğili futbolcuları ve bazı yöneticiler, Ankara Çevik Kuvvet Şube Müdrülüğü'nü ziyaret etti. 
     Kırmızı-siyahlı kulubün başkan vekili Atilla Aytek, yönetim kurulu üyesi Suphi Yalçınkaya, teknik direktör Ersun Yanal, teknik heyet ve futbolcuları şube müdürlüğüne gelişlerinde Ankara Emniyet Müdür Yardımcısı Ahmet Özbay ve Çevik Kuvvet Şube Müdürü Mehmet Yüksel kapıda karşıladılar. 
     Polisler ve basın mensuplarıyla topluca yenen yemeğin ardından Atilla Aytek, Türk polisinin takıma verdiği destekten son derece memnun olduklarını belirterek, ''İngiltere ve Portekiz'e giderken Türk polisini yanımızda görmek bize hem güven, hem de moral verdi. Bu destekle UEFA'da yolumuza devam ediyoruz'' dedi. 
     Çevik Kuvvetten Sorumlu Ankara Emniyet Müdür Yardımcısı Ahmet Özbay da, Gençlerbirliği'nin kendilerini ziyaret ederek bir ilki gerçekleştirdiklerini vurgulayarak, ''Burada bizlerle birlikte olarak bir ilki gerçekleştirdiniz. Çünkü Çevik Kuvvet'i ziyaret eden ilk futbolcu kafilesi siz oldunuz. Hafta sonu sizleri ve sizleri izlemeye gelenleri koruyan bizler, sizleri aramızdan görmekten mutlu olduk'' diye konuştu. 
     Çevik Kuvvet Şube Müdürü Mehmet Yüksel de konuşmasında Gençlerbirliğine yapabilecekleri her türlü olumlu katkıya her zaman hazır olduklarını söyledi. 
     Teknik direktör Ersun Yanal ise ''Bizim zorluklarla başa çıkmaya çalıştığımız her zaman bizlerle berabersiniz, biz de sizleri ziyaret ederek hem teşekkür etmek, hem de bu beraberliği pekiştirmek istedik'' dedi. 
     Konuşmalardan sonra Atilla Aytek, Özbay ve Yüksel'e Gençlerbirliği'nin hatıra topu, forması, dergisi ve takım posterini hediye ederken, Mehmet Yüksel ve Ahmet Özbay da Ersun Yanal ve kaptan Ümit'e üzerinde Ankara Çevik Kuvvet Şube Müdürlüğü yazılı bir tabak ile tüm davetlilere anahtarlık verdiler. 
     Daha sonra futbolcular önce çay ve kahve içerek bilardo oynadılar, ardından da polislerle birlikte polis köpeklerinin bulunduğu yeri gezerek şakalaştılar. 
     
</TEXT>
</DOC>
