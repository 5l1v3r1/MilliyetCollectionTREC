<DOC>
<DOCNO> 163670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sondun16.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum Bakan şaşırdı ''KKTC'de geceleyenler yalnızlığa itilmeli'' 
</HEADLINE>
<TEXT>

     Kıbrıs Rum yönetimi adalet ve kamu düzeni bakanı Doros Theodoru, serbest geçişler çerçevesinde KKTC'ye geçen Rumların, KKTC'deki otellerde gecelemelerini sert şekilde eleştirerek, ''Bunların az sayıda kumarcı olduğunu'' öne sürdü. 
     Rum radyosunun haberine göre, KKTC'de geceleyen Rumların, ''ulusal davaya zarar verdiğini'' ileri süren Theodoru, ''Bunların yalnızlığa itilmesi gerektiğini'' söyledi. 
     Rum bakan ayrıca, Rum yönetiminin bu hafta içinde, Lefkoşa'da Ledra Palace sınır kapısından da araçlarla geçiş yapılmasını önereceğini açıkladı. ''Amacın, karşılıklı gidiş gelişleri kolaylaştırmak olduğunu'' ifade eden Thedodoru, ''Bu önlemlerin sadece hafta sonunda geçerli olacağını'' belirtti. 
     Lefkoşa'da karşılıklı araçlı geçişler, Metehan Sınır Kapısı'ndan yapılıyor. Ledra Palace'da ise yayaların geçişine izin veriliyor Öte yandan, Fileleftheros gazetesi, 20 binden fazla Rum'un, 3 günlük Kataklismo deniz panayırı tatilinde KKTC'ye geçtiğini belirtti ve Rum İstihbarat Servisi'nin KİP değerlendirmesinin, Rumların KKTC'de gecelemelerinin, arttığı yönünde olduğunu yazdı. 
     Gazete, son 20 gündür Rumların KKTC'ye gelişlerinde bir azalma olmasına rağmen, geçen hafta sonu ve dün geçişlerin aşırı artış gösterdiğini ve KKTC'nin turistik geçişleri serbest bıraktığı ilk günlerdeki gibi yoğun olduğuna dikkat çekti. 
     Gazete, geçen üç gün boyunca sınır kapılarında tutulan geçiş kayıtlarından, hafta sonu kaç Rum'un otellerde gecelediğine ilişkin kesin bilgiye ulaşılamadığını, ancak çok sayıda Rum'un, 3 günlük deniz panayırı dönemini KKTC otellerinde geçirdiğinin düşünüldüğünü belirtti. 
     Bu arada, Rum turizm acentelerinin Kıbrıs Türk turizm acenteleriyle Türkiye'ye turlar düzenlenmesi konusunda anlaştıkları yönündeki haberler, Rum otelcieri öfkelendirdi. 
     Simerini gazetesinin haberine göre, iki Rum turizm acentesinin, Rum turistlerin Türkiye'ye taşınması amacıyla bazı Kıbrıslı Türk turizm acenteleri ile anlaşma yaptığı yönünde Rum basınında çıkan haberler, Rum tarafında tepki yarattı. 
     Rum Otelciler Birliği Genel Sekreteri Zaharias Yoannidis, bu durumdan derin kaygı duyduklerini belirterek, ''Konu çok ciddidir. Kıbrıs Türk ve Rum turizm acenteleri arasında Rum turistlerin Türkiye'ye taşınması konusunda anlaşma varsa derhal önlem alınması gerekir. Bu konu şahısların milli duyarlılıklarına bırakılamaz'' dedi. 
     Rum ticaret, sanayi ve turizm bakanı Yorgos Lillikas ise Simerini'ne yaptığı açıklamada, Rum yönetiminin, Rumların Türkiye'ye gitmelerini yasaklayamayacağını, konuyu herkesin kendi vicdanına bıraktığını söyledi. 
     
</TEXT>
</DOC>
