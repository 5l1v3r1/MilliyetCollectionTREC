<DOC>
<DOCNO> 176304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/soneko04.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış ticaret şampiyonları... 
</HEADLINE>
<TEXT>

     İhracat şampiyonu, bu yılın ilk yarısında, değirmencilik ürünleri oldu. Değirmencilik ürünleri Ocak-Haziran dönemi ihracatı, geçen yılın aynı dönemine göre yüzde 186.8 artış gösterdi. 
     Devlet İstatistik Enstitüsü DİE verilerine göre, bu yıl 6 ayda ihracatı en fazla artan diğer ürünler yüzde 154.8 ile hayvansal, bitkisel katı ve sıvı yağlar ve yüzde 96.6 ile de kakao ve kakao müstahzarları oldu. 
     Söz konusu dönemde geçen yılın aynı dönemine göre, kara taşıtları ve bunların aksam ve parçaları ihracatı yüzde 68.7, organik kimyasal ürünler ihracatı yüzde 63, yenilen sebzeler ihracatı yüzde 61.6, demir ve çelik ihracatı yüzde 61.4, mobilyalar yüzde 61, optik alet ve cihazlar yüzde 54.6, mineral yakıtlar, mineral yağlar yüzde 52, adi metallerden aletler yüzde 47.4 ve kauçuk ve kauçuktan eşya ihracatı da yüzde 46 oranında artış gösterdi. 
     Yine bu yılın 6 ayında, ihracatı gerileyen ürünlerin başında ise yüzde 43.2'lik düşüşle canlı hayvanlar geldi. 
     Bu dönemde ihracatı düşen diğer ürünler, yüzde 26.6 ile metal cevherleri, cüruf ve kül, yüzde 20.7 ile hububat, yüzde 6.2 ile demir veya çelikten eşya ve yüzde 4.4 ile oranıyla da tütün ve tütün mamulleri oldu. 
     
     İTHALAT ŞAMPİYONU DEMİRYOLU ULAŞIM ARAÇLARI AKSAMI... 
     Bu yılın Ocak-Haziran döneminin ithalat şampiyonu, yüzde 316.2 oranında artışla demiryolu ulaşım araçları aksam, parçaları oldu. 
     Bu ürünü, yüzde 123.1 oranında ithalat artışı ile demir ve çelik ve yüzde 109.9 artışla da kara taşıtları ve bunların aksam ve parçaları izledi. 
     Söz konusu dönem, ayakkabılar, tozluklar ithalatı yüzde 87.8, esasını hububat, un, nişasta, süt teşkil eden müstahzarlar ithalatı yüzde 77.3, örülmemiş giyim eşyası ve aksesuarı ithalatı yüzde 74.1, kauçuk ve kauçuktan eşya ithalatı yüzde 51.6, seramik mamulleri yüzde 49.5, adi metallerden çeşitli eşya yüzde 49.2, alüminyum ve alüminyumdan eşya yüzde 46.7, eczacılık ürünleri yüzde 42.5, ham petrol ithalatı ise yüzde 24.5 oranında arttı. 
     Ocak-Haziran döneminde, ithalatı gerileyen ürünlerin başında ise yüzde 79.8 ile gemiler, suda yüzen taşıtlar geldi. 
     Aynı dönem, ithalatı en fazla düşen ürünler, yüzde 61.9 ile hava taşıtları, yüzde 60.6 ile canlı hayvanlar, yüzde 25.7 ile metal cevherleri ve yüzde 20.5 ile sebze, meyve, bitki parçaları, sert kabuklu yemiş konserveleri oldu. 
     
</TEXT>
</DOC>
