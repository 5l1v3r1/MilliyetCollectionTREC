<DOC>
<DOCNO> 193564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/son/sonspo25.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanasporlular Aytaç Durak'ı makamında protesto etti 
</HEADLINE>
<TEXT>

     İkinci Futbol Ligi A Kategorisi'nde ekonomik kriz yaşayan Adana Demirsporlu taraftarlar, Adana Büyükşehir Belediye Başkanı Aytaç Durak'ı, makamına kadar gelerek protesto ettiler. 
     İlk olarak futbolcuları kabul eden Aytaç Durak, kulübe 1994 yılından bu yana kaynak yaratarak destek olduğunu, ancak yasal gerekçelerle eskisi gibi yardımcı olamadığını belirterek, ''Belediye başkanından başka bu şehirde yardım yapacak sorumlu yok mu '' dedi. 
     Belediyenin, borçlarından dolayı tüm gelirlerine haciz konulduğunu ve işçilere maaş dağıtamadığını belirten Durak, şunları söyledi 
     ''Belediyenin çok büyük sorunları olmasına rağmen, yıllardır kulübe kaynak sağlıyorum. Demirspor'da başkanlığı bırakalı 18 ay oldu. Buna rağmen 2 trilyon 750 milyar liralık kaynak yarattım. Yine de her ay belirli bir kaynak bulmayı sürdürüyorum. Sporcuların sorunlarını yakından izliyorum. Bugün akşama kadar kulübe para aktarımı yapacağız. Başta Seyhan İlçe Belediyesi olmak üzere Adana Ticaret ve Sanayi Odası, Adanalı holding sahipleri ve tüm kuruluşlar Adana Demirspor'a tek kuruş yardım etmediler.'' Bu arada Adana Demirspor Taraftarlar Derneği üyeleri, Demirspor'a desteğini kestiği gerekçesiyle, Adana Büyükşehir Belediye Başkanı Aytaç Durak'ın makam odası önüne dek gelerek slogan attı. 
     Futbolcularla toplantı yapan, ancak taraftarların sloganları üzerine odasından dışarıya çıkan Aytaç Durak, taraftarlara eskisi gibi kaynak yaratamadığını söyledi. 
     Taraftarlarla bir süre tartışan Durak, ''Sizi bazı siyasiler yönlendiriyor. Kimseye alet olmayın'' dedi. 
     Taraftarlar Derneği yöneticileri de kimseye alet olmadıklarını belirterek, ''Adana Demirspor'u çok seviyoruz. Eylemlerimiz iyi günler gelene kadar devam edecek. Ayrıca Durak ile seçimlerde görüşeceğiz'' dediler. 
     Durak, yeniden makam odasına dönerek futbolcularla toplantısını sürdürdü. 
     
</TEXT>
</DOC>
