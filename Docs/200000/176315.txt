<DOC>
<DOCNO> 176315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sonspo06.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağrı Dağı'na by-pass tırmanışı başladı... 
</HEADLINE>
<TEXT>

     Prof. Dr. Bingür Sönmez, by-pass ameliyatı yaptığı 3 hastasıyla birlikte Akut Başkanı Nasuh Mahruki liderliğinde Ağrı Dağı'na tırmanışa başladı. 
     ''Ağrı Dağı'na by-pass etkinliği'' adı altında dün Doğubayazıt'a gelen Prof. Dr. Bingür Sönmez, AKUT Başkanı Nasuh Mahruki ve by-pass ameliyatı geçiren Selim Sitar, Ayhan Çakar ve İsmail Bölükbaşı ile sağlık ve lojistik elemanlarının da aralarında bulunduğu 26 kişilik ekip, bu sabah kaldıkları otelden malzemelerini iki kamyona yükleyerek, Ağrı Dağı'nın eteklerine geldiler. 
     Burada, tırmanışı gerçekleştiren ekibe Mahruki tarafından Ağrı Dağı'na tırmanış konusunda son bilgiler verildi. Daha sonra hazırlıklarını tamamlayan ekip, malzemelerini katırlara yükleyerek, iki ayrı gurup halinde Ağrı Dağı'na tırmanmaya başladılar. 
     
     HEYECAN DORUKTA 
     Tırmanış öncesi by-pass ameliyatı geçiren Selim Sitar, heyecanının dorukta olduğunu ifade ederek, zirve yapmayı hedeflediklerini ifade etti. 
     Emekli Komando Astsubay İsmail Bölükbaşı da, büyük sevinç içerisinde olduklarını belirterek, Ağrı Dağı'na emniyetli bir şekilde sağlık ekiplerinin kontrolü altında tırmanış yaptıklarını söyledi. 
     Farklı bir heyecan yaşadığını anlatan Bölükbaşı, by-pass ameliyatı geçiren hastalara buradan verecekleri mesajın çok etkili olacağına inandığını kaydetti. 
     Ayhan Çakar ise, Ağrı Dağı'nı gördükten ve tırmanışa başladıktan sonra heyecanının daha da arttığını bildirdi. 
     
     ZİRVE YAPMAMIZ ŞART DEĞİL 
     Prof. Dr. Bingür Sönmez ise, bugüne kadar 8 bin açık kalp ameliyatı gerçekleştirdiğini ifade ederek, Ağrı Dağı'na yaptıkları tırmanışın rehabilitasyon amaçlı bir çalışma olduğunu söyledi. 
     By-pass ameliyatı geçiren hastaların ameliyatın ardından ciddi depresyonlara girdiklerini anımsatan Prof. Dr. Sönmez, ''Hastalarımızın normal yaşantılarına devam etmeleri için konusunda Ağrı Dağı'na dahi tırmanabileceklerini göstermek için böyle bir organizasyon gerçekleştiriyoruz. Zirve yapmamız şart değil'' diye konuştu. 
     Öte yandan, ekiple birlikte tırmanışa katılan İşadamı İhsan Kakavan da, kendisinin kalp hastası olmadığını, ancak futbol oynarken, ayak bağlarının koptuğunu belirterek, ''Ben de ayak bağları kopanların Ağrı Dağı'na tırmanabileceklerini ispatlamak için bu etkinliğe katılıyorum. Kondisyonum yerinde. Zirve yapacağıma inanıyorum'' dedi. 
     
     TIRMANIŞ 4-5 GÜN SÜREBİLİR 
     Tırmanışı gerçekleştiren ekibin liderliğini yapan AKUT Başkanı Nasuh Mahruki de, tırmanışın ilk gününü Ağrı Dağı'nın 3 bin 350 metre yükseklikte bulunan kamp yerinde geçirmeyi hedeflediklerini belirtti. 
     Uzun bir yürüyüş gerçekleştireceklerini ifade eden Mahruki, uyku tulumlarının ve diğer eşyaların katırlarla kamp yerine kadar taşınmasının bu tırmanışı kolaylaştıracağını bildirdi. 
     Mahruki, tırmanışlarının yarınki etabında, 3 bin 800 metreye kadar çıkacaklarını, ardından tırmanışı gerçekleştirenlerin yüksek irtifaya alışması için yeniden ilk kamp yerine döneceklerini kaydetti. 
     Doktor kontrolü altında yapılacak olan tırmanışın güvenli ve sağlıklı bir şekilde olacağını anımsatan Mahruki, tırmanışa kimin devam edip etmeyeceğine sağlık ekiplerinin karar vereceğini söyledi. 
     Mahruki, kalp ameliyatı geçiren her hastanın yanına bir AKUT üyesi verdiklerini ifade ederek, şunları kaydetti 
     ''İlk defa by-pass ameliyatı geçirenlerle bir tırmanış gerçekleştiriyorum. Tırmanışın güvenli ve sağlıklı bir şekilde olması için tüm tedbirlerimizi aldık. Ameliyatlı dağcılarımıza birer profesyonel arkadaşımız eşlik edecek.'' Bu arada, by-pass ameliyatı geçiren dağcıların, tırmanışın 2 bin 800 metreye kadar ki bölümünde her hangi bir sağlık sorunu yaşamadıkları öğrenildi. 
     
</TEXT>
</DOC>
