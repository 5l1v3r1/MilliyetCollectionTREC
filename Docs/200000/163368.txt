<DOC>
<DOCNO> 163368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/ekonomi/eko02.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aman faiz demeyin adı hizmet maliyeti 
</HEADLINE>
<TEXT>

Yoksullukla mücadele için mikro kredi projesinin mimarlarından AKP Diyarbakır Milletvekili Aziz Akgül, yüzde 24 oranındaki faizin adını 'hizmet bedeli' olarak belirlediklerini söyledi 
     FİNANS SOHBETLERİ 
KADİFE ŞAHİN 

     Türkiye'de yoksulluğun azaltılması için Başbakan Recep Tayyip Erdoğan'ın talimatı ile Bangladeşli ekonomist Prof. Dr. Muhammad Yunus ile birlikte mikro kredi projesi başlatan Türkiye İsrafı Önleme Vakfı Başkanı AKP Diyarbakır Milletvekili Aziz Akgül, yoksulara verilecek krediden yüzde 24 faiz alınacağını bildirdi. 
     Bunun faiz değil, verilecek hizmetin maliyeti olarak hesaplandığını belirten Akgül, "Aman adına faiz demeyin, bu bir hizmet bedelidir" dedi. 
     
     'Eğitim verilmeyecek' 
     Mikro kredinin maliyetini belirlerken Bankalar Birliği ile görüş teatisinde bulunduklarını belirten Aziz Akgül, şunları söyledi "Bu toplantıda bir mikro kredi verildiği zaman bunun hibe şeklindeki yardımlar gibi zamanla kaybolmaması için bir metodoloji ile sürdürülebilmesi kanaati hasıl oldu. Dolayısıyla mikro kredinin sürdürülebilmesi için mutlak süratle bunun maliyetinin alıcıya yani krediyi alacak olan fakire yüklenmesi gerektiği düşüncesi oluştu. Kredinin sadece verilmesi değil, mutlaka sürdürülebilirliği önemlidir. Aksi takdirde başka fakir insanlara ulaşmak mümkün olmayacaktır. Bunun için bir hizmet maliyeti belirledik." 
     Yoksullara sadece parasal destek verileceğini belirten Akgül, üretim için 'akıl ve eğitim vermeyeceklerini' söyledi. Bir akademisyen olarak kendisinin eğitime karşı olmadığını belirten Akgül, "Nasıl ticari kredi veren bankalar bu kredileri alanlara pazarlama ve satış hizmeti vermiyorsa biz de ne üretim satacakları konusunda yoksulları yönlendirmeyeceğiz" dedi. 
     Akgül, Diyarbakır'da başlatılan pilot çalışmada yoksulların oya gibi geleneksel Türk el sanatları ürünlerini ve ekşili dolma, kaburga gibi bölgeye özgü yöresel yemekleri üretip satacaklarını söyledi. 
     
'Yoksul bankanın sahibi olmayacak'      Bankacılık Düzenleme ve Denetleme Kurumu'nun BDDK , hazırladığı düzenlemenin Meclis'ten geçerek yasallaşması halinde Yoksulbank'ın üç ay içinde kurulabileceğini söyleyen Akgül, yoksulların bankanın sahibi olmayacağını belirtti. Akgül, "Yoksulların banka sahibi olması Muhammad Yunus'un 26 yıl emek verdiği, onun başardığı bir şey. Bugün artık Grameen Bank modeli bir idealizimdir. Yoksulbankı sivil toplum kuruluşları ve işadamları kurabilir" dedi. 
     
Fonun denetimi valilerde olacak      Diyarbakır Valiliği Mikro Kredi Pilot Projesisi Uygulama Fonu'nda biriken paranın 60 bin dolara ulaştığını bildiren Akgül, fonun kullanımındaki bütün yetkinin proje direktörü Grameen Bank Genel Müdür Yardımcısı Shamsul Alam Khan Chowwdhury'de olacağını bildirdi. Direktörün tamamen bağımsız olacağını belirten Akgül, "Sistemin gelişmesi için ne arzu ediyorsa yapacak" dedi. Akgül, fonun denetiminin ise koordinatörün Diyarbakır Valiliği'ne vereceği raporlarla yapılacağını söyledi. 
     

</TEXT>
</DOC>
