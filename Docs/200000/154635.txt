<DOC>
<DOCNO> 154635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sonspo05.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
BOTAŞ Spor'dan itiraf Erdemirspor hak etti... 
</HEADLINE>
<TEXT>

     Türkiye Bayanlar Basketbol Ligi play-off finali 2. karşılaşmasında Erdemirspor'a sahasında 83-77 yenilen BOTAŞ Spor'da kimsenin ağzını adeta bıçak açmıyor. 
     BOTAŞ Spor Basın Sözcüsü Halim Kılınç, geçen hafta deplasmanda Erdemirspor'u 74-47 yenmenin sporcular üzerinde olumsuz etki yarattığını öne sürerek, ''Sporcular 2. maçı da rahat kazanacaklarını sanmışlardı. Umarım, yenilerek gerekli dersi almışlardır'' dedi. 
     Kılınç, Erdemirspor'un Adana'da karşılaşmayı baştan sona kadar üstün sürdürdüğünü ve galibiyeti hak ettiğini belirterek, şunları söyledi 
     ''Elimize geçen fırsatı değerlendiremedik. Seride durumu 2-1 yapsaydık, deplasmana rahat gidecektik. Şu anda sıkıntılı bir duruma girdik. En çok güvendiğimiz ve birçok maçı kazandıran sporcular, çok basit hatalar yaptılar. Kritik zamanlarda pas hataları yanında hücumlardan boş döndüler. Maçta bir ara 16 sayı farkı kapatarak öne geçtik. Buna rağmen skoru koruyamadık ve yenildik. Her şeye rağmen, nasıl ilk maçta deplasmanda 27 sayı farkla kazandıysak, aynı başarıyı yine gösterebiliriz.'' Kılınç, sakat olan Arzu'nun tam kapasiteyle oynayamadığını da sözlerine ekledi. 
     Bu arada, 7 Mayıs Çarşamba günü Karadeniz Ereğli'deki maçta eşitlik sağlanırsa, son karşılaşmanın 10 Mayıs Cumartesi günü Adana'da yapılacağı bildirildi. 
     
</TEXT>
</DOC>
