<DOC>
<DOCNO> 154949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/ekonomi/eko00.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çekilirlerse Türkiye için utanç verici olur' 
</HEADLINE>
<TEXT>

Dün görüştüğümüzde Benedetti'nin çekilmeye ilişkin sözlerinden habersiz olan İş-Tim Yönetim Kurulu Başkanı Ersin Özince, 'Çekilme utanç verici olur. Çözümden umutluyuz' dedi 
     KADİFE ŞAHİN 

     İş -Tim Yönetim Kurulu Başkanı Ersin Özince, İtalyan ortağın Aria'dan ayrılmasının Türkiye açısından çok utanç verici birşey olacağını söyledi. Aria ile büyük bir yatırıma giren Telecom Italia'nın Türkiye'de 3 milyar dolara yakın bir yatırımı bulunduğunu bildiren Özince, "Bir yatırımcının 3 milyar doları bırakıp ülkemizden gitme kararı alması, ticari olmanın ötesinde Türkiye açısından son derece üzüntü ve utanç verici bir olay olur" dedi. 
     Dün, bir süre önce ulusal dolaşım roaming konusundaki sıkıntıları yüzünden uluslararası tahkime başvuran İş-Tim'in İtalyan ortağı Telecom Italia'nın CEO'su Marco De Benedetti'nin ortaklıktan çekilip çekilmeme konusundaki kararlarını yaza kadar alacakları yöndeki sözleri Türkiye'de bomba etkisi yapmadan birkaç saat önce konuştuğumuz Özince, her iki ortağın da tahkime konu olan sorunların çözümleneceğine inandığını bildirdi. İtalyan ortağın gidip gitmeyeceği konusunda onlar adına konuşmasının doğru olmayacağını belirten Özince, gitmeyeceklerinden de umutluydu. Özince, İş Bankası'nın ortağının çekilmesi halinde hisseleri devralıp almayacağı konusunda ise şöyle konuştu 
     "Ortaklarımızın çekilme yönünde bir kararları değil, bilakis şirketin sıkıntılarına çözüm bulunması konusunda arzusu var. Bunu da devletin bütün yetkili kuruluşlarına aktarıyorlar. Biz de onlarla birlikte bunun gereğini yapıyoruz. Yabancı ortağın hisselerinin devrine ilişkin bir soruya cevap yaratmaya gerek yok. Hiç kimsenin endişe etmesine gerek yok. İş-Tim, Türkiye Cumhuriyeti devletinden umduğu ve istediği ilgiyi göreceğine inanmaktadır." 
     
'Devlet, tahkimi önceden biliyordu'      Tahkim başvurusunun her iki ortağın kararıyla İş - Tim tarafından yapıldığını belirten Özince, konu bu noktaya gelmeden önce yaşanan iki buçuk yıllık süreçte çözüm için her türlü yola başvurduklarını söyledi. 
     Tahkimin devletle yapılan imtiyaz sözleşmesinde sorunların çözümü için belirlenen bir hak olduğunu belirten Özince, "Bu uzun süredir devam eden bir süreçti ve tahkime başvurulacağı başta otorite olmak üzere devletin ilgili tüm kuruluşlarınca önceden biliniyordu" dedi. 
     
'Hükümet çaba gösteriyor'      Soruna çözümsel yaklaşımı bugünkü hükümetin gösterdiğini ifade eden Özince, tahkimin öncesinde ve sonrasında Başbakan Tayyip Erdoğan ve Ulaştırma Bakanı Binali Yıldırım'ın sorunun çözümü için çaba gösterdiğini söyledi. 
     "Yatırıma ve yatırımcıya verilen önemi ve değeri çok iyi anlayabileceğimiz biçimde bir yaklaşım gördüğümüzü söylemek istiyorum" diyen Özince, "Bu işin mutlaka olumlu yönde çözümleneceğine olan inancımı muhafaza ediyorum" dedi. 
     
'Asla pişman değiliz'      Telecom Italia ile ortaklıktan katiyen pişman olmadıklarını belirten Özince, yatırımı bir aldatmaca ile yapmadıklarını belirtti. Özince şöyle konuştu "Bu insiyatif kandırmacayla olmadı. Biz gidip dünyada 'Telekomünikasyon alanında ortak arıyoruz. Size fevkalede olanaklar sunacağız' diye kimseyi aldatmadık. Telecom Italia o sırada bir kamu kuruluşuydu. Onlar bize geldi ve Türkiye'de ortak olarak bizi seçmişlerdi." 
     

</TEXT>
</DOC>
