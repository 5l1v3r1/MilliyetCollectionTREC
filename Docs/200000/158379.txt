<DOC>
<DOCNO> 158379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/spor/spo03.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN'DA DEVRİM 
</HEADLINE>
<TEXT>

Galatasaray'da yöneticilere bağımlı anlayış değişiyor. Gelecek sezondan itibaren futbol şubesi tamamen kurumsal bir yapıya kavuşacak ve icraatları Futbol A.Ş. yapacak 
     HALİL ÖZER 

     Değişim rüzgarı 
     TÜRK futbolunda ilklere imzasını atan Galatasaray, yeni bir devrim için kolları sıvadı. Sarı - Kırmızılılar yeni sezondan itibaren yöneticilere bağımlı futbol yapısını değiştirme kararı aldı. Futbol Şubesi'nin kapanacağı ve artık tamamen kurumsal bir yönetime sahip olacağını açıklandı. Transferlerden tüm ödemelere kadar herşeyin Futbol A.Ş. tarafından yapılacağı vurgulandı. 
     
     Profesyonel ekip 
     FATİH Terim bu yıl teknik direktör olarak bu şirket ile birlikte koordineli çalışacak. Ancak gelecek sene Terim'in Futbol A.Ş'nin başına geçmesi planlanıyor. Kulübe futboldan gelen tüm para bu şirkete aktarılacak ve şirketin kendi bütçesi olacak. Terim tüm transfer çalışmalarını bu bütçeden yürütecek. Ayrıca yöneticilerden oluşan bir İcra Kurulu oluşturulacak. 
     
     Kemerler sıkılıyor 
     ÖZHAN Canaydın'ın en büyük projesi olan kurumsallaşmanın uzun vadede Galatasaray'ı devlerle aynı düzeye getireceği iddia edildi. Ancak başlangıçta bazı sıkıntıların yaşanacağının altı da çiziliyor. Sistemin oturması için bu sezon kısıtlı bir bütçe ile kollar sıvanacak. Bonservisi olan futbolcu tercih edilmeyecek. Hiçbir şartta Futbol A.Ş.'nin bütçesi aşılmayacak. 
     
Farklı motivasyon      Aslan'a baskı yok 
     İNÖNÜ'DE pazar günü Beşiktaş derbisine çıkacak olan Galatasaray'da Teknik Direktör Fatih Terim, farklı bir motivasyon uyguluyor. Terim, kritik 90 dakika öncesinde futbolcularını baskıdan uzak tutmak için yoğun bir çaba harcıyor. Florya'da toplantı yapan tecrübeli teknik adam, "Bu sizin onur maçınız değil. Çıkın Galatasaray ve taraftarı için oynayın" dedi. 
     
     Tek hedef zafer 
     SARI - Kırmızılı takım, Beşiktaş derbisinin hazırlıklarını dün yaptığı tek antrenmanla sürdürdü. Çalışmaya sakatlıkları süren Hasan Şaş, Berkant, Batista ve Baliç katılmadı. Ümit Davala da düz koşularla hazırlıklarını sürdürdü. Çift kale maçta Fatih Terim, forvet oyuncularından daha hızlı olmalarını istedi. Tecrübeli hoca, "Sadece golü düşünün" diye konuştu. 
     
     Galatasaray günlüğü 
     Xavier hazır 
     ŞAKA kurbanı olan ve Adanaspor maçından sonra takımdaki yerini alamayan Xavier'in düzeldiği bildirildi. Hafta içinde yapılan antrenmanlara katılan Portekizli oyuncunun, Beşiktaş maçında forma giymek istediği ifade edildi. Tecrübeli futbolcu, "Benim açımdan sorun yok. Çıkıp oynayabilirim. Son karar hocamın. Görev vermeyi düşünürse hazırım" diye konuştu. 
     
     Paralar uçtu 
     ŞAMPİYONLUĞUNU mucizelere bırakan Galatasaray, sezon sonunda maddi açıdan önemli bir kayba uğrayacak. Sarı - Kırmızılı kulübün sponsorları arasında yer alan firmaların şampiyonluk ödülü olarak vermeyi vaadettiği 200 bin dolar kasaya giremeyecek. Yöneticiler, mutlu sonu yakalayıp, gelecek olan bu parayı transfer taksitlerinde kullanmayı planlıyordu. 
     
     Bilet yok 
     BEŞİKTAŞ derbisi için Sarı - Kırmızılı kulübe gelen 500 biletin satışa çıkarılmayacağı bildirildi. Yöneticilerin her maçta takımı yalnız bırakmayan taraftarların bir listesini çıkarttığı ve biletlerin bu isimlere satılacağı açıklandı. Öte yandan bazı Galatasaraylı taraftarların, Biletix aracılığıyla satılan biletlerden aldığı ve maçı Beşiktaşlılar ile izleyeceği iddia edildi. 
     
     'İş bitmedi' 
     KAPTAN Bülent, şampiyonluk düğümünün İnönü'de çözülmeyeceğini iddia etti. Tecrübeli futbolcu, "Pazar günü Beşiktaş'ı yeneceğimize inanıyorum. Yarış son haftaya kalır. Bakalım Samsun'da ne yapacaklar " dedi. Volkan ise İnönü'ye galibiyet için gideceklerini vurguladı ve son haftalarda artan performansları sayesinde üç puana ulaşacaklarını söyledi. 
     
     Revivo'ya müjde 
     EŞİ Sagit'in sorunlu bir hamilelik yaşaması nedeniyle sıkıntılı günler geçiren Haim Revivo'nun nihayet yüzü güldü. İsrailli futbolcunun merakla beklediği oğlu dün dünyaya geldi. İkinci kez baba olmanın mutluluğunu yaşayan tecrübeli futbolcu, Florya'da antrenman öncesinde futbolcu arkadaşları ve Teknik Direktör Fatih Terim'e çikolata ikram etti. 
     
Yıldızlar savaşı      CÜNEYT KARAKAYA 

     GALATASARAY, Fenerbahçe'nin de gündeminde yer alan Hollandalı iki yıldız Overmars ve Zenden'i yakın takibe aldı. Sarı - Kırmızılı yöneticilerin, Türkiye'ye gelmeye sıcak bakan iki futbolcuya teklif yapma kararı aldığı öğrenildi. Önümüzdeki günlerde Overmars ve Zenden'in menajerleriyle temasa geçileceği ve ön görüşmenin yapılacağı vurgulandı. 
     

</TEXT>
</DOC>
