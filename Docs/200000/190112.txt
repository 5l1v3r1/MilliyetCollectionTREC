<DOC>
<DOCNO> 190112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/son/sondun24.html </URL>
<DATE> 2003/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Silahını ver, iş sahibi ol 
</HEADLINE>
<TEXT>

     Afganistan'da BM'nin desteğindeki, ülke genelindeki 100 bin askerin silahsızlandırılması kampanyası başladı. 
     Girişimden sorumlu BM temsilcisi James Grimshaw, askerlere, silahlarını teslim etmeleri karşılığında yeni iş imkanları tanıyacak ''Yeni Başlangıçlar Programı''nın dün ülkenin kuzeyindeki Kunduz kentinde başlatıldığını ve programın sorunsuz işlediğini söyledi. 
     Şu ana kadar 220 askerin silahını teslim ettiğini belirten Grimshaw, program çerçevesinde, Cuma gününe kadar silahsızlanan asker sayısının 1000'e ulaşmasının beklendiğini kaydetti. 
     Grimshaw, silahsızlanma tamamlandıktan sonra, askerlere hangi mesleğin uygun olacağının belirleneceğini ifade etti. 
     Savunma Bakanlığı bünyesinde görünen, ancak aslında birbirleriyle savaşan aşiret liderlerine bağlı güçlerde görev yapan milisleri silahsızlandırmayı amaçlayan program çerçevesinde askerlere sunulan iş imkanları arasında mayın temizleme, marangozluk, öğretmenlik ve çiftçilik bulunuyor. 
     Hamid Karzai başkanlığındaki Afgan hükümeti, aşiret liderlerine bağlı milis güçlerin yerine ABD ve Fransa'nın eğittiği askerlerden oluşacak bir Ulusal ordu kurmaya çalışıyor. 
     
</TEXT>
</DOC>
