<DOC>
<DOCNO> 152350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/soneko19.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
DPT Müsteşarı Büyüme konusundaki tereddütler ortadan kalktı... 
</HEADLINE>
<TEXT>

     Devlet Planlama Teşkilatı DPT Müsteşarı Ahmet Tıktık, Irak savaşının kısa sürmesi ve olumsuz etkilerinin minimum seviyede gerçekleşmesinin, büyüme konusundaki tereddütleri ortadan kaldırdığını bildirdi. 
     Faizlerle de savaşın bitmesiyle düşüş başladığına işaret eden Tıktık, sonuçta olumlu gelişmeler karşısında, 2003 yılı program hedefi olan yüzde 5'lik büyüme hızında bir revizyona ihtiyaç olmadığını vurguladı. 
     Müsteşar Ahmet Tıktık'ın imzasıyla DPT'den yapılan yazılı açıklamada, Ekonomik İşbirliği ve Kalkınma Teşkilatı'nın OECD dün açıklanan raporuyla bağlantılı, ekonomideki son gelişmeler değerlendirildi. 
     OECD'nin Mart ayından önce yaptığı tahminde, Türkiye için 2003 yılında yüzde 3.8'lik bir GSYİH Gayri Safi Yurtiçi Hasıla büyümesi öngördüğü, Nisan ayında ise GSYİH büyümesini yüzde 2.5 olarak revize ettiği ifade edilen açıklamada, şöyle denildi 
     ''OECD'nin, GSYİH hakkında yaptığı tahminler karamsar olarak değerlendirilmektedir. Bu tahminler yapılırken, dikkate alınan özellikle Irak savaşı ile ilgili kaygılar, günümüz itibariyle geçerliliğini yitirmiş bulunmaktadır. Savaşın, çok kısa sürmesi ve olumsuz etkilerinin minimum seviyede gerçekleşmesi, büyüme konusundaki tereddütleri ortadan kaldırmıştır. 
     Temel ekonomik göstergelerdeki ilk 3 aylık sonuçlar da, büyüme trendini desteklemektedir. Sanayi üretimi Ocak-Şubat döneminde yüzde 9.2 oranında artmış, Mart ayı kapasite kullanım oranı ise yüzde 78.1 olarak gerçekleşmiştir. Bu oran, geçen yılın aynı ayına göre 2.6 puanlık bir artışa tekabül etmektedir. Son yayınlanan kapasite kullanım oranları, geçen yılın Şubat ayında başlayan büyümenin devam ettitğine işaret etmektedir. Yurt içi talebe ilişkin önemli bir gösterge olan otomobil satışları da Mart ayında yüzde 47 oranında artış kaydetmiştir.'' 
     
     KREDİLERDE ARTIŞ 
     Bankacılık sektörünün mali yapısında kayda değer iyileşmeler olduğunun, bağımsız kuruluş raporlarıyla ortaya çıktığı vurgulanan açıklamada, Irak savaşının çıktığı Mart ayından bankaların verdikleri kredilerde, önemli artışlar yaşandığına dikkat çekildi. 
     Bu kapsamda, mevduat bankaları kredilerinin 2002 yılı Aralık ayı sonunda 32.3 katrilyon lira iken, 11 Nisan 2003 tarihi itibariyle 38.8 katrilyon liraya ulaştığı vurgulanırken, ''tüketici kredileri ve kredi kartlarında da benzer bir eğilim gözlenmiş, aynı dönemler itibariyle, bu tip kredilerde 1.1 katrilyon liralık bir artış olmuştur'' denildi. 
     DPT açıklamasında, 2003 yılında ihracatın büyümeye önemli katkısının devam ettiğini, Türkiye İhracatçılar Meclisi TİM kayıtlarına göre, ihracatın Ocak-Mart döneminde yüzde 34 civarında artış gösterdiği bildirildi. 
     
     FAİZ DIŞI FAZLAYA ULAŞILDI 
     Büyümenin önemli işaretlerinden olan ithalatın ise Ocak-Mart döneminde yüzde 27.3 oranında arttığına dikkat çekilen açıklamada, şu görüşlere yer verildi 
     ''Ocak-Mart döneminde olumlu bir bütçe performansı sergilenmiş, bu dönemde hedeflenenden daha fazla faiz dışı fazlaya ulaşılmıştır. Savaş sırasında yüzde 65'lere çıkan faizler, savaşın bitmesiyle beraber hızla aşağıya inmiş ve yüzde 56'lar seviyesine gerilemiştir. Önümüzdeki dönemde faizlerin aşağıya düşme sürecinın devam etmesi beklenmektedir. Bunun bir göstergesi olarak, Merkez Bankası kısa vadeli faiz oranlarını 3 puan indirmiştir. 
     Ekonomide görülen bu olumlu gelişmeler düşünüldüğünde, 2003 yılı program hedefi olan yüzde 5'lik GSMH büyüme oranında bir revizyona ihtiyaç bulunmamaktadır.'' 
     





</TEXT>
</DOC>
