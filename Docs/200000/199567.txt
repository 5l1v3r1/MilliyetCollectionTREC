<DOC>
<DOCNO> 199567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sonspo23.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray İstanbul'da... 
</HEADLINE>
<TEXT>

     Juventus'u Westfalen'de sahadan silen sarı-kırmızılılar İstanbul Atatürk Havalimanı'na indi. G.Saray havaalanında bir medya ordusu tarafından karşılandı... 
     Avrupa Şampiyonlar Ligi'nde Juventus'u Almanya'da 2-0 yenen ve gruptan çıkma iddiasını son maça taşıyan Galatasaray, İstanbul'a döndü. Sarı-kırmızılı takımın İstanbul'a gelişinde Atatürk Havalimanı'nda bekleyen 30 kadar taraftar, kafileyi tezahüratlarla karşıladı. Galatasaraylı taraftarlar, Teknik Direktör Fatih Terim'e çiçek verirken, futbolcuları da yaptıkları tezahüratlarla desteklediler. 
     Juventus'u yenerek grupta iddiasını sürdüren Galatasaraylı futbolcuların bir hayli neşeli oldukları görüldü. 
     Bu arada, Galatasaray Kulübü Yönetim Kurulu Üyesi Refik Arkan da kafileyi karşılayanlar arasında yer aldı. 
     Öte yandan, Atatürk Havalimanı'nda çok sayıda televizyon kanalı canlı yayın yaptı. 
     
     TERİM ''İYİ OYUN 3 PUANI GETİRDİ'' 

     Galatasaray Teknik Direktörü Fatih Terim, Juventus karşısında iyi oyun ve mücadeleyle 3 puana ulaştıklarını söyledi. 
     Terim, havalimanında yaptığı açıklamada, rakipleri karşısında muhteşem oynadıklarını belirterek, ''Oyuncularımı tebrik ediyorum. Oyuna çok iyi konsantre olmuşlardı. Bize inanan kişilerle beraber iyi işler başardık. İddiamızı son maça kadar taşımış olduk. Aldığımız galibiyet kolay değildi. Çünkü şampiyon bir takımla oynuyoruz. Bunu başardık'' dedi. 
     Fatih Terim, Real Sociedad maçı öncesi güvene ihtiyaçları olduğunu da kaydederek, ''Hem bizim, hem genç oyuncuların bu güveni sağlaması iyi oldu. Daha önce geri gidiyorduk. Ancak artık ileri devam edeceğiz. Galatasaray'ın önü tabii ki açık'' diye konuştu. 
     Terim, maç sırasında Juventus Teknik Direktörü Lippi ile yaptığı sohbetin de karşılaşmayla ilgili olduğunu sözlerine ekledi. 
     
     CANAYDIN ''ÇOK MUTLUYUZ'' 

     Galatasaray Kulübü Başkanı Özhan Canaydın ise özellikle kendilerine destek veren taraftarlara teşekkür ederek, şunları söyledi 
     ''50 binin üstünde taraftarımız maça geldi. Bize Türkiye'yi aratmadılar. İnşallah İspanya'da da aynı şekilde galip geliriz. Çok mutluyuz. İyi oynadık.'' Atatürk Olimpiyat Stadı ile ilgili soruları da Canaydın, ''Burda oynamaya devam edeceğiz. Trafik sorunu Almanya'da da var. Maç sonrası kalacağımız otele 1.5 saatte zor gittik'' diye yanıtladı. 
     
     ALİ DÜRÜST VE HASAN ŞAŞ 

     Galatasaray Kulübü İkinci Başkanı ve Basın Sözcüsü Ali Dürüst ise futbolcuların önemli bir başarıya imza attığını, bunun bir futbol galibiyetinden ziyade, daha başka bir özelliği bulunduğunu dile getirdi. 
     Juventus karşısında başarılı bir performans ortaya koyan Hasan Şaş da galibiyetten dolayı mutlu olduklarını vurgulayarak, ''Gurbetçi vatandaşlarımızı da sevindirdik. Bizim için çok ayrı bir maç değildi. Stattaki seyirciler ve UEFA'nın kararı bizi motive etti. Real Sociedad ile yapacağımız maç çok önemli. Rakibimizin 8, bizim de 6 puanımız var. Real Sociedad maçına da çok iyi konsantre olup galip gelmek istiyoruz'' diye konuştu. 
     
</TEXT>
</DOC>
