<DOC>
<DOCNO> 192875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sontur14.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a komşu ülkeler toplantısı başladı... 
</HEADLINE>
<TEXT>

     Irak'a komşu ülkelerin dışişleri bakanları toplantısının resmi bölümü, Suriye'nin başkenti Şam'da başladı. 
     Sheraton Oteli'ndeki toplantıda Türkiye'yi Dışişleri Bakanı ve Başbakan Yardımcısı Abdullah Gül temsil ediyor. 
     Toplantıya, Türkiye ve evsahibi Suriye'nin yanı sıra İran, Suudi Arabistan, Kuveyt, Mısır ve Ürdün dışişleri bakanları katılıyor. 
     Bakanlar, dün toplantının gayri resmi bölümünde biraraya gelerek, Irak'ın bundan sonraki toplantılara katılması yönünde karar almış ve Irak'ı toplantıya resmen davet etmişlerdi. 
     Irak'ın geleceğinin ele alınacağı toplantıda, Irak halkının çıkarları doğrultusunda ortak bir görüş oluşturulmaya çalışılacak. ''Irak nereye gidiyor '' sorusuna yanıt aranacağını söyleyen diplomatik kaynaklar, Irak'taki son gelişmelerin komşu ülkelere yansımalarının da ele alınacağını belirtiyorlar. 
     Toplantıda, Irak'ın toprak bütünlüğü ve siyasi birliğinin korunması, kaynaklarının Irak halkı tarafından kullanımı ve egemenliğinin bir an önce Irak halkına devri çerçevesinde Irak halkına destek verme yolları da aranacak. Komşu ülkeler, bu çerçevede ''Irak halkına yardıma hazırız'' mesajını verecekler. 
     Irak'a komşu ülkelerin dışişleri bakanları, Türkiye'nin öncülüğünde savaş öncesinde başlatılan süreç çerçevesinde daha önce İstanbul ve Riyad'da toplanmış, Tahran'daki İslam Konferansı Örgütü İKÖ zirvesinde de biraraya gelme fırsatı bulmuşlardı. 
     
</TEXT>
</DOC>
