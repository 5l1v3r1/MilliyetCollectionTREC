<DOC>
<DOCNO> 157798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sondun23.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İslam uzmanı "İntihar saldırıları Irak'a savaşa cevap.." 
</HEADLINE>
<TEXT>

     Doğu ve İslam uzmanı Bruno Etienne, Irak savaşının Müslüman dünyada ABD ve müttefiklerine karşı duyguları harekete geçirdiğini, bunun sonucunda da Amerikan ve Batı çıkarlarına karşı düzenlenen intihar saldırılarında artış kaydedildiğini düşünüyor. 
     Etienne, ''Terörizmle bağlantısı kanıtlanamayan bir ülke olan Irak'a yönelik savaş Müslüman ülkelerdeki Amerikan ve Batı çıkarlarına karşı duyguların artmasına yol açtı. Saldırıların daha da artacağı riski açık'' yorumunda bulundu. 
     Etienne, 16 Mayıs'ta 41 kişinin ölümüyle sonuçlanan saldırıların düzenlediği Fas'ın, El Kaide terör örgütünün lideri Usame Bin Ladin tarafından ''dönek'' bir ülke olarak addedildiğinin altını çizerek, saldırıların düzenlendiği Kazablanka kentinin Suudi Araplar da dahil zengin Arapların ''keyif çattığı'' yer olarak Beyrut'un yerini aldığını söyledi. 
     Saldırıyı düzenleyen gençlerin sefalet içindeki gecekondu mahallesi Sidi Mumen'den olduğunu belirten Etienne, ''Bu mahalleyi tanıyorum, orada çalıştım, yoksulluk her şeyi açıklamaya yetmiyor, neden bu umutsuz insanlar bu türden saldırı düzenliyorlar '' dedi. 
     Suudi Arabistan'da 12 Mayıs'ta düzenlenen saldırılarla Kazablanka'daki saldırılar arasında doğrudan bağlantı olup olmadığını bilmediğini söyleyen Etienne, ''Ortak nokta, saldırganların kıyamet kopmuş gibi bir görüşe sahip olduğu. Ölümü göklere çıkarıyorlar, oysa şimdiye kadar İslamcı hareketlerin siyasi bir bakışı vardı. Bunlar enternasyonalist. Oysa bu eylemler milliyetçi. Bunlar ütopyaları uğruna dünyayı yıkmak istiyor, İslami bir cumhuriyet kurmak değil'' görüşünü dile getirdi. 
     Etienne, terörizmin tırmanışının sorumluluğu hakkında da ortaya, ''Suudi Arap aydınlarının bilinçlenmesi'' gibi yepyeni bir olguyu koyuyor. Uzman, ''Suudi Arap gazetelerinde önemli kişilerin imzasını taşıyan makaleler okudum. Bunlar, saldırıların sorumluluğunun Suudi Arabistan'da, fetvalarda, vaazlarda, verilen eğitim türünde, evlatlarını ölüme gönderen tanınmış saygın ailelerde olduğuna işaret ediyordu. Her zaman olduğu gibi bunun başkalarının suçu olduğu söylenmiyor artık'' dedi. 
     Etienne, Irak'ın İslami cumhuriyet olma riskinin bulunduğunu düşünmüyor ve şöyle diyor 
     ''Çünkü büyük bir güç olan İran buna engel olur. Tahran, ABD'ye açılım politikasını benimsedi ve Washington ile ittifak bile yapabilir.'' Irak'ın birliğinin bozulması riskinin daha büyük olduğuna işaret eden Etienne, ''Tek süper güç olan ABD, Ortadoğu ve Yakındoğu'nun haritalarını yeniden çizmek, Irak'ın kurucularından olduğu OPEC'i yok etmek, artık ciddi olarak addedilmeyen Suudi Arabistan'ı yeniden eski yerine getirmek istiyor'' görüşünü dile getirdi. 
     
</TEXT>
</DOC>
