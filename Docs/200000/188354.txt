<DOC>
<DOCNO> 188354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/13/son/sonspo06.html </URL>
<DATE> 2003/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Antepspor Hollanda'ya gitti... Doğan Şeytanın bacağını kıracağız 
</HEADLINE>
<TEXT>

     Türkiye'yi UEFA Kupası'nda temsil eden Gaziantepspor, İsrail'in Hapoel Tel-Aviv takımıyla oynayacağı birinci tur rövanş karşılaşması için Hollanda'ya gitti. 
     Kulüp Başkanı Celal Doğan, Gaziantep Havaalanı'nda yaptığı açıklamada, Hollanda'nın Rotterdam kentinde oynayacakları karşılaşmaya umutlu gittiklerini belirterek, ''Şeytanın bacağını kırıp turu geçeceğimize inanıyorum'' dedi. 
     Karşılaşma öncesinde Hapoel Tel-Aviv'e göre daha avantajlı konumda bulunduklarını belirten Doğan, ''İlk karşılaşmayı 1-0 kazandık. Maçın oynanacağı bölgede çok sayıda Türk yaşıyor ve statta yalnız olmayacağız. Bir de gol atabilirsek işimiz iyice kolaylaşacak'' diye konuştu. 
     Bu arada, sakat oldukları belirtilen Hasan Özer ve Mehmet Polat Hollanda'ya götürülmedi. Tunus'ta bulunan Jaziri ve Bouazizi'nin de Hollanda'da kadroya dahil olacakları bildirildi. 
     Vali Lütfullah Bilgin, milletvekilleri Mahmut Durdu, Mehmet Sarı, Ahmet Uzer, Abdulkadir Ateş, Emniyet Müdürü Ali Kalkan ile diğer bazı idareciler ve bir grup gazeteci de Gaziantepspor ile birlikte Hollanda'ya hareket etti. 
     140 kişilik kafileyi taşıyan MNG Havayolları'na ait özel uçak saat 09.40'da Gaziantep Havaalanı'ndan ayrıldı. 
     
</TEXT>
</DOC>
