<DOC>
<DOCNO> 197604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sondun25.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Klerides "S-300 füzeleri adaya gelsiydi, Türkler vuracaktı" 
</HEADLINE>
<TEXT>

     Eski Kıbrıs Rum yönetimi lideri Glafkos Klerides, Rusya'dan sipariş ettikleri S-300 füzelerinin adaya getirilmesi halinde, Türkiye'nin hava kuvvetleriyle bunları vuracağı ve bunun sonucunda savaş çıkacağı yönünde yabancı büyükelçilikler tarafından kendilerine baskı ve uyarılar yapıldığını açıkladı. 
     Alithia gazetesine göre Klerides, Rum radyo televizyonunun RİK ''Vatan Savunması'' adlı TV programına katılarak S-300'lerin Güney'e gitmemesinin perde gerisi kararlarını ''ilk kez'' açıkladı. Klerides, programda, Güney Kıbrıs'ta oldukları henüz bilinmeyen bazı silah sistemlerinden de söz etti. 
     Klerides, ismini açıklamadığı bir ülkenin bir firmasıyla imzaladıkları füze siparişi için de müdahaleler bulunduğunu, ancak kısa menzilli bu füzelerin teslim alındığını, üstelik de bunları yarı fiyatına temin ettiklerini ilk kez açıkladı. 
     Rum Milli Muhafız Ordusu'nun RMMO bugün herhangi bir tehdidi bertaraf edecek güçte olduğunu savunan Klerides, S-300 füzelerinin akıbetine ilişkin şunları söyledi 
     ''S-300'leri getirdiğimiz taktirde Türkiye'nin hava gücüyle bu füzeleri vuracağı yönünde baskı ve uyarılar vardı. Bu gerçekleşirse tepki göstermeye mecbur olacak ve bir savaşa girecektik. Türkiye'nin tehditleri gerçekten yapılmış ve bu füzelerin gelmesi halinde bunları vuracaklarını tüm yönlere duyurmuşlardı. 
     Bana yapılan uyarılar, Yunan hükümetine de yapılmıştı. Bu nedenle karar almak için Atina'da bir toplantı ayarladık. Orada alınan kararda savaş tehlikesi olduğu için S-300'lerin adaya gelmemesi gerekliydi. Kıbrıs'a gelmek için havalanacak uçaklara koruma sağlaması için Girit'e yerleştirilebileceklerini söyledik. Böylelikle Girit'e gönderilmeleri gerektiğine karar verildi.'' 
     
     ''SİLAHLAMNA MÜZAKERE GÜCÜMÜZÜ ARTIRDI'' 
     ''RMMO'nun silah gücünün artırılmasının Rum tarafının müzakere gücüne katkı koyuyor muydu '' sorusuna, ''Evet büyük ölçüde katkısı vardı'' yanıtını veren Klerides, şunları söyledi 
     ''1974'teki gibi Kıbrıs'a basit bir gezi olmayacağı, RMMO'nun savunma kabiliyetine sahip olduğu ve Yunanistan'dan da alacağı destekle, Doğu Akdeniz ve Ege'de kaos yaratılacağı yönünde herkesin Türkiye'ye uyarıları da katkı yaptı ve bundan kaçınmak için Türkiye her şeyi yapmaya hazırdı. Kıbrıs'ın 24 saat içerisinde teslim olabileceğini ve Yunanistan'ın müdahale etmeye yetişmeyeceğini görseler işimiz çok zordu. Dolayısıyla inandırıcı bir savunmamız olması gerekirdi. Burada oldukları henüz bilinmeyen bazı silah sistemleri dahil, birçok silahlarla donatılmış, güçlü bir ordumuz olduğunu BM bile biliyordu.'' ''Savunma sisteminin takviye ve modernize edilmesi gerekiyor mu '' sorusuna ise Klerides, şu yanıtı verdi 
     ''Tüm savunma sistemlerinin ya iyileştirilmesi ya da modernize edilmesi gerekir. Milli Muhafız Ordusu'nun silahları ve silah sistemleri gerektiği şekilde korunup geliştirilirse etkili olabilir. Sürekli bakım ve geliştirme isteyen çok silah var. Örneğin kısa menzilli füze bataryalarının füzeleri şimdi geliştirilmiş olmalıydı. Bilmiyorum belki de geliştirilmiştir.'' 
     
</TEXT>
</DOC>
