<DOC>
<DOCNO> 185355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/sonspo17.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi'nin 3 puan stresi, kulübeye yansıdı... 
</HEADLINE>
<TEXT>

     Bursaspor Teknik Direktörü Gheorghe Hagi, ligin ilk 6 haftasında galibiyet alamayan takımının Konyaspor ile yaptığı ve 2-1 kazandığı maçta, yedek kulübesinde bir dakika dahi yerinde duramadı. 
     Rumen teknik adam, karşılaşmanın başlama düdüğüyle birlikte saha kenarından bir an olsun ayrılmadı. Yedek kulübesindeki koltuğa oturmayan Hagi, sık sık oyuncularını hata yapmamaları konusunda uyardı. 
     Golsüz biten ilk yarıda oyuncularının kaçırdığı pozisyonlara sinirlenen ''Karpatlar'ın Maradonası'', sıkıntısını yardımcı antrenör Adnan Örnek ile paylaştı. 
     Maçın hakemi Çetin Sarıgül'ün verdiği kararlara ve gösterdiği kartlara da tepki duyan Hagi, takımının Ganea'nın golüyle 1-0 öne geçmesinin ardından bir nebze olsun rahatladı. 
     Hagi, skoru 2-0'a taşıyan Okan'ın yanına koşup öptükten sonra, kulübede maçın bitiş düdüğünü bekledi. 
     Konyaspor'un, Tayfun'un golüyle farkı 1'e indirmesinin ardından yeniden strese giren teknik adam, 90 dakikayı bitiren düdüğün ardından, 7 hafta sonra gelen galibiyetle rahatladı. 
     Hagi, galibiyet sevincini maçın sonunda kendisine destek veren Bursasporlu taraftarlarla paylaştı. 

     
</TEXT>
</DOC>
