<DOC>
<DOCNO> 167491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/son/soneko01.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin Rus doğalgazı için offset ısrarı sürüyor... 
</HEADLINE>
<TEXT>

     Türkiye, 2 milyar doların üzerine çıkan dış ticaret açığının düşürülmesi için, Rusya'dan 1984 tarihli Doğalgaz Anlaşması'nın offset hükümlerinin uygulanmasını istiyor. 
     Devlet Bakanı Kürşad Tüzmen, 8-10 Temmuz'da gerçekleştireceği Moskova ziyareti sırasında, türkiye'nin bu talebini bakan düzeyinde dile getirecek. Doğalgaz anlaşmasında, doğalgaz bedelinin yüzde 70'i ile Türkiye'den mal ve hizmet alınması öngörülüyor. 
     Edinilen bilgiye göre, Devlet Bakanı Tüzmen, Türkel Fuarcılık A.Ş tarafından organize edilen ''LeShow'' Uluslararası Deri ve Kürk Fuarı'nın açılışına katılmak üzere 8 Temmuz'da Moskova'ya gidecek. 
     Dış Ticaret Müsteşarı Tuncer Kayalar'ın da katılacağı ziyaret sırasında, bazı bakanlar ile de görüşülmesi öngörülüyor. Görüşmelerde, Türkiye'nin iki ülke arasındaki dış ticaretin artmasından duyduğu rahatsızlık dile getirilerek, ticarette dengenin sağlanması açısından 1984'te yapılan doğalgaz anlaşmasının offsete ilişkin hükümlerinin uygulanmasının önemine işaret edilecek. 
     Anlaşmanın, doğalgaz bedelinin yüzde 70'i'nin Türkiye'den mal ve hizmet alımında kullanılmasına ilişkin hükmü, Rusya'da da ithalat ve ihracatın serbestleşmesi ve ödemelerde serbest dövizin kullanılması nedeniyle 1994'ten beri uygulanmıyor. 
     Rusya ile ikili ticarette yaşanan sorunların görüşülmesi amacıyla 7-9 Temmuz tarihleri arasında yapılması öngörülen VI. dönem karma ekonomik komisyon KEK toplantısı da Rusya'nın teyit vermemesi nedeniyle yapılamadı. İki ülke arasında en son 2000 yılında V. dönem KEK toplantısı yapılmıştı. 3 yıldır Kek toplantısı yapılamıyor. 
     İki ülke arasında, taşımacılık, Eximbank alacakları, bavul ticareti ve gümrük vergilerinin yüksekliği gibi pek çok ticari sorun bulunuyor. 
     Doğalgaz alımı nedeniyle iki ülke arasındaki ticaret hacmi sürekli artarken, dış ticaret açığı Türkiye'nin aleyhine gelişiyor. Rusya ile ticarette 1997'de 118 milyon dolar olan Türkiye aleyhine açık, 1998'de 807 milyon dolara, 1999'da 1 milyar 785 milyon dolara, 2000'de ise 3 milyar 242.6 milyon dolara yükseldi. 2001 yılında 2 milyar 552 milyon dolar olan açık, geçen yıl 2 milyar 321.1 milyon dolar olarak gerçekleşti. 
     
     150 TÜRK FİRMASININ KATILDIĞI DERİ FUARI 
     Bu arada Tüzmen, Moskova'da bu yıl 6'ıncısı düzenlenen LeShow Uluslararası Deri ve Kürk Fuarı'nın açılışını yapacak. 
     Moskova Fuar Merkezi'nde 8 Temmuz'da açılıp 10 Temmuz'a kadar sürecek fuara, Türkiye'den 150, İtalya, İspanya, Arjantin, Kore, Hindistan ve Yunanistan'dan toplam 50 firma katılıyor. Türk firmaları bu yıl fuarda, 12 bin metrekarelik stand alanında, yarı işlenmiş veya tamamen bitmiş deri konfeksiyon ürünlerini sergileyecek. Diğer yabancı firmaların genellikle deri hammaddeleri sergilediği belirtiliyor. 
     Her yıl ortalama 15 bin kişinin ziyaret ettiği fuarın Türk firmaları açısından oldukça verimli geçtiği, profesyonel ziyaretçilerin, daha sonra Türkiye'ye gelerek sipariş verdiği kaydediliyor. 
     Verilen bilgiye göre, Türkiye'de deri sektörü, 400 bin tonluk deri işleme kapasitesi ve faaliyette bulunan bin 200 firması ile 10. büyük sanayi kolu konumunda. Türkiye'nin deri ürünleri ihracatı, Almanya ve Rusya'da yoğunlaşırken, yüzde 80'i Rusya ve BDT ülkelerine yapılıyor. Türkiye'nin, deri ürünlerinde, Almanya pazarında yüzde 28.2, Rusya pazarında da yüzde 15.7 pay aldığı belirtiliyor. 
     Rusya'nın dünyadaki en önemli giyim pazarlarından biri olduğu, deri tedarik ettiği ülkelerin başında Çin, Türkiye, Fransa ve Finlandiya'nın geldiği kaydedildi. 
     Türkel Fuarcılık, bu yıl deri sektöründe 3 fuar organize ediyor. Moskova'da 8-10 Temmuz'da gerçekleştirilecek LeShouw'un ardından, 19-22 Ağustos'ta Ekaterinburg'da 2. LeShow, 4-6 Eylül'de de Kiev'de 2. Türk Deri Fuarı yapılacak. 
     
</TEXT>
</DOC>
