<DOC>
<DOCNO> 158164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/22/yasam/ayas.html </URL>
<DATE> 2003/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ağaç yaşken 'fişlenir ' 
</HEADLINE>
<TEXT>

Atatürk, 'Cumhuriyet sizden fikri hür, vicdanı hür, irfanı hür nesiller ister' dedi ama, Trakya Üniversitesi, 'suçlu ' öğrencileri özel kameralarla izliyor 
     GURBET GÖKÇE Edirne DHA 

     Türkiye Cumhuriyeti'nin kurucusu Mustafa Kemal Atatürk, 25 Temmuz 1924'te Muallimler Birliği Kongresi'nin açılışında öğretmenlere 'Cumhuriyet sizden fikri hür, vicdanı hür, irfanı hür nesiller ister' diye seslenmişti. 
     Ancak 'ilim ve irfan yuvası' Trakya Üniversitesi Rektörlüğü, hayli 'ilginç ' bir uygulamaya imza atarak, isteklerini eylem yaparak duyurmaya çalışan öğrencileri kamerayla takip ederek ceza vermeye başladı. Öğrenci eylemlerine karşı başlatılan uygulamayla, üniversitenin özel güvenlik bünyesinde bir de kamera ekibi kuruldu. Söz konusu ekip, üniversitede yapılan basın açıklaması, protesto ve izinsiz tüm etkinlikleri saniye saniye kamerayla tespit ediyor. Bu ilginç uygulamanın bir 'meyvesi' de, önceki gün alındı. Üniversitede önceki gün de kendilerine stand verilmeyen öğrenciler, basın açıklaması yaparak yönetimi türküler söyleyip halay çekerek protesto etti. 
     
     'Bizi baskı altına alıyorlar' 
     Bu sırada özel güvenlik ekibi kamerayla tüm öğrencileri görüntüledi. Ancak protestolarını sürdüren öğrenciler, yönetimin kendilerini baskı altına almakla suçladı. Öğrencilerden Yusuf Demir, verilen cezalara rağmen haklı taleplerini dile getirmeye devam edeceklerini belirterek, şöyle konuştu 
     "Bizi fişliyorlar. Sonra üniversite yönetimi oturup kasedi izliyor ve bir haftadan bir aya varan uzaklaştırma ve disiplin cezaları veriyorlar. Bu görüntüler yüzünden çok arkadaşımız ceza aldı." 
     

</TEXT>
</DOC>
