<DOC>
<DOCNO> 166179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sondun05.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İslami Cihad Ateşkesi iç savaş çıkmasın diye kabul ettik 
</HEADLINE>
<TEXT>

     Filistinli radikal İslami Cihad örgütünden bir yetkili, örgütün Filistin'de iç savaş çıkmasını engellemek için İsrail karşıtı saldırılara son vermeyi kabul ettiğini söyledi. 
     Örgütün Lübnan'daki temsilcilerinden Ebu İmad El Rifai, Lübnan'da faaliyet gösteren Hizbullah örgütünün televizyonu El Manar'a yaptığı açıklamada, ''İç savaşı engellemek amacıyla ateşkesi kabul ettik'' dedi. 
     İsrail ve ABD'yi Filistin Başbakanı Mahmud Abbas'a ''Filistin halkını iç savaş cehennemine sürüklemesi için baskı yapmakla'' suçlayan El Rifai, ''İç savaş tuzağına düşmemek ve ulusal birliğimizi korumak için bu kararı aldık'' diye konuştu. 
     İslami Cihad örgütü liderlerinden Muhammed El Hindi, örgütü adına dün yaptığı açıklamada, ''3 ay sürecek şartlı bir ateşkes anlaşmasının kabul edilmesi konusunda prensip olarak anlaşmaya vardık ve vardığımız anlaşma sonuçlandırılma sürecinde'' demişti. 
     
</TEXT>
</DOC>
