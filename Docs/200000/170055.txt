<DOC>
<DOCNO> 170055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/17/son/sontur06.html </URL>
<DATE> 2003/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu'da "çıplak" protestocu... 
</HEADLINE>
<TEXT>

     Bolu'da yakınlarını kaybettiğini ve kız arkadaşı tarafından da terk edildiğini söyleyen genç, kent merkezinde çırılçıplak koştu. 
     İzzet Baysal Caddesi'nde bir vatandaşın çırılçıplak koştuğu ihbarını alan polis ekipleri, Ömer T. 35 isimli vatandaşı yakalamak için harekete geçtiler. Polisin uzun süre kovalamacısından sonra Ömer T., bir apartmanın girişinde yakalandı. 
     
     ''VÜCUDUNU REKLAM AFİŞİ İLE KAPATTILAR'' 
     Polisler, yakaladıkları çıplak protestocunun vücudunu apartmanın yanındaki bir dükkanın önünden aldıkları bez reklam afişi ile sardılar. Vücudu bez afişle sarılan genç, afişten kurtulmak isteyerek, polislere zor anlar yaşattı. 
     Polisler yakaladıkları genci sorgulamak üzere Bahçelievler Polis Karakolu'na götürdüler. 
     
     ''HAYATA ÇIPLAK PROTESTO'' 
     Çırılçıplak koşan Ömer T.'nin emniyetteki ifadesinde, yaşadığı olaylardan olumsuz etkilendiğini ve tepkisini böyle gösterdiğini söylediği öğrenildi. 
     Ömer T.'nin cebinden kız arkadaşı için İngilizce kaleme alınmış bir de mektup bulundu. 
     Protestocu gencin yakınları ise Ömer T.'nin annesini 3.5 yıl önce kanser hastalığından kaybettiğini söylediler. 
     
</TEXT>
</DOC>
