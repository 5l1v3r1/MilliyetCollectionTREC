<DOC>
<DOCNO> 179372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/son/sontur14.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'daki açlık grevi yarın başlayacak... 
</HEADLINE>
<TEXT>

     Türkiye Kamu-Sen Adana İl Temsilcisi İsmail Koncuk, hükümetle yaptıkları toplu görüşmelerde uzlaşma sağlanamaması nedeniyle, yarın 100 kişinin katılımıyla açlık grevi başlatacaklarını bildirdi. 
     Koncuk, düzenlediği basın toplantısında, Kamu-Sen'in genel merkezinde bugün başlayan açlık grevinin tüm ülke geneline yayılacağını belirterek, ''Bundan sonra kamu çalışanlarını sık sık sokakta göreceksiniz'' dedi. 
     Ankara'da 9 gün, illerde 3 gün süreli olarak yapılacak açlık grevi ile seslerini duyurmaya çalışacaklarını anlatan Koncuk, şöyle devam etti 
     ''Açlık grevi süresince, Yüksek Hakem Kurulu Başkanlığı'nda toplanacak olan Uzlaştırma Kurulu'nun kararını ve hükümetin bu karara tepkisini görecek ve yeni eylem kararları alacağız. Sendika binamız, açlık grevi süresince 24 saat açık olacak. Eylemimize, tüm halkımızın desteğini bekliyoruz.'' Hükümet yetkilileri ile 15 Ağustos'ta başlayan toplu görüşmede gelinen aşamaya da değinen Koncuk, 2003 yılı kayıplarını kabul etmeyen hükümetin, daha sora bu kaybın telafi edilmesi için önce 70 milyon, daha sonra 140 ve 160 milyon lira teklif ettiğini, ancak bu rakamın maaşlara ve emeklilere yansıtılmayacağını bildirdiğini anımsattı. 
     Koncuk, ''Maaşlara yansıtılmayan bir artışı kabul etmek mümkün değil, Türkiye Kamu-Sen de bunu yaparak masadan kalkmıştır'' dedi. 
     Koncuk, yarın saat 12.30'da, İnönü Parkı'nda düzenleyecekleri basın toplantısının ardından açlık grevini Kamu-Sen İl Temsilciliği binasında başlatacaklarını kaydetti. 
     
</TEXT>
</DOC>
