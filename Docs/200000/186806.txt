<DOC>
<DOCNO> 186806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sonspo02.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre'li İnter'de Milan bozgunu, Cuper'e protesto 
</HEADLINE>
<TEXT>

     Milano derbisiyle heyecan fırtınası yaşayan İtalyan Seri A liginde beşinci hafta geride kalırken, Juventus ve Milan 13'er puanla at başı gidiyor. 
     Juve ve Milan'ı 11'er puanla Parma ve Roma, 10 puanla Lazio izliyor. 
     Emre Belözoğlu'nun takımı İnter, derbide Milan'a 1-3 mağlup oldu. Bologna'yı ağırlayan Juventus ise galibiyetini hediye penaltıya borçlu. 
     
     MİLAN SEVİNÇTEN UÇUYOR 

     Milano derbisinde galibiyet Siyah-Kırmızılıların oldu. San Siro'da Giuseppe Meazza Stadı'nda AC Milan'la karşı karşıya gelen ev sahibi İnter, derbide mağlup olmanın hüznünü yaşıyor. 
     İnter'i, Emre Belözoğlu'nun 90 dakika boyunca süren gayreti de kurtaramadı. 38. dakikada, Pirlo'nun kullandığı ceza vuruşu İnzaghi'nin yüzüne çarpıp yön değiştirerek İnter'in ağlarını boyladı. İkinci yarı başlar başlamaz, İnter savunmasının şaşkın bakışları arasında Kaka'nın topu kafayla ağlara göndermesiyle Milan ikinci golünü de kaydetti. Siyah-Kırmızılıların üçüncü golünü ise 77. dakikada Shevchenko imzaladı. İnter'in tek golü, 79. dakikada Nijeryalı Martins'ten geldi. 
     
     CUPER'E TARAFTARDAN PROTESTO 

     Milan'ın sahada adeta şov yaptığı karşılaşmada, İnterli taraftarların Teknik Direktör Hector Cuper'i protesto ettiler. Mavi-Siyahlı taraftarların bir bölümü, Milan'ın üçüncü golünün ardından tribünleri terk etmeyi yeğledi. Maç sonunda, Milanlı taraftarlar coşkulu bir sevinç yaşarken, tribünlerde kalan İnterli bazı taraftarların ise Cuper'i de takımlarını da ıslıklarla protesto etmeleri dikkati çekti. 
     Derbideki ağır yenilgi Cuper'in kulüple ilişkileri açısından da gerçekten zor günlerin başlaması anlamına geliyor. Serie A'nın 5. haftasında, sadece 8 puanı olan İnter, 13 puanla ilk sırayı paylaşan Juventus ve Milan'ın 5 puan gerisinde yer alarak, beşinci sıradan altıncı sıraya yuvarlanmış durumda. 
     
     JUVE'YE HEDİYE PENALTI 

     Serie A'nın iddialı takımlarından Juventus ise beşinci haftada 3 puan alarak ilk sıradaki yerini koruyabilmesini, hakem hatasına borçlu. 
     Delle Alpi'de oynanan karşılaşmada, Juventus'un 22. dakikada Iuliano'yla kaydettiği golden tam üç dakika sonra, Bologna Signori'nin kullandığı penaltıyla durumu eşitlemişti. Beraberliğin Juve lehinde bozulması, 78. dakikada bir hakem hatası sayesinde gerçekleşti. Hakem Paparesta, Zaccardo'nun Zambrotta'ya yaptığı müdahaleyi penaltı olarak değerlendirdi. Trezeguet de penaltıyı gole dönüştürerek, Juve'nin maçı 2-1'lik bir galibiyetle bitirmesini sağladı. 
     Ancak Juventus'a galibiyeti getiren penaltı, Serie A'da bu haftanın en önemli polemik konularından birini oluşturuyor. O pozisyonun aslında penaltı olmadığını, faule maruz kalan Zambrotta da itiraf etti. Zambrotta, maç sonunda yaptığı açıklamada, ''Futbol biraz da bu Ben rol yaparak çok kötü düşmüş gibi yaptım ama, hakem karar verebilmek için ideal pozisyondaydı. Hakem iki adım ötedeydi. O an bana kart cezası verecek diye ödüm koptu'' şeklinde konuştu. 

     
</TEXT>
</DOC>
