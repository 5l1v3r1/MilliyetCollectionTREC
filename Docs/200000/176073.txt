<DOC>
<DOCNO> 176073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/spor/spo01.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü'de karnaval 
</HEADLINE>
<TEXT>

   Beşiktaş, bugün taraftarıyla kucaklaşacak, Bursaspor sınavını üç puanla kapatıp, bayram sevincini ikiye katlamaya çalışacak. Biletler erken saatlerde tükendi, Kartal şenlik havasına girdi 
      
   Organize çalışma 
   SİYAH - Beyazlı taraftarların özlemi bugün bitecek, ligin son şampiyonu evinde ilk kez Bursaspor karşısında ter dökecek. Zorlu mücadeleye büyük ilgi gösterilirken, sabah saatlerinde biletler tükendi. Yenilenen İnönü Stadı'nda son hazırlıklar da tamamlandı. Çeşitli etkinlikler düzenlemek için koordineli bir çalışma içine giren taraftarların takıma çoşkulu bir karşılama hazırladığı bildirildi. 
   
   'Fire vermeyeceğiz' 
   MAÇTAN önce düzenlenecek törende geçen sezonu zirvede kapatan PAF takımı ile Süper Genç ve B Genç takımları da kupalarına kavuşacak. Başkan Serdar Bilgili, "Taraftarımızın da desteğiyle bu sezon İnönü'de fire vermeyeceğiz" diye konuştu. Bursaspor maçı, ilginç bir randevuya da ev sahipliği yapacak. Yeşil -Beyazlı ekibin başındaki Gheorge Hagi, eski hocası Lucescu'ya karşı mücadele verecek. 
   
      SERGEN 'Gırgır yok'    Yıldız futbolcu, tüm ciddiyetleriyle maratona adapte olacaklarını söyledi 
   
   BEŞİKTAŞ'IN süper solağı Sergen, iddialı açıklamalar yaptı, ligin tozunu atacaklarını savundu. "Artık dizginleri elimize aldık" diyen tecrübeli yıldız, "Tayfur ile birlikte sürekli arkadaşlarımızla toplantı yapıyoruz. Artık gırgır yapma devri geride kaldı. Tüm ciddiyetimiz ile lige adapte olacağız. Bunun için de tüm maçları kazanmamız lazım. Ancak bu şekilde Avrupa'da başarılı olabiliriz" dedi. 
   SAKATLIĞININ geçmek üzere olduğunu belirten Sergen, "Hep söylüyorum, 90 dakika oynayayım, mutlaka gol atar ya da attırırım" ifadesini kullandı. Golcü arayışlarının kendilerinin dışında geliştiğine dikkat çeken Sergen, şöyle devam etti "Benim görüşüm değişmedi. Hakan Şükür tipinde bir golcü çok işimizi görür. Gol rekorlarını alt üst ederiz. Çünkü Beşiktaş kadar pozisyona giren başka bir takım yok". 
   
   Dursun hasta    Kendini kötü hisseden ve doktorlar tarafından hastaneye gönderilen golcü futbolcuya beyin tomografisi çekildi 
   
   Kontrolden geçti 
   LUCESCU'NUN verdiği şansları iyi kullanamayan Ahmet Dursun'un talihsizlikler peşini bırakmıyor. Sakatlıktan yeni kurtulan ve form grafiğini yukarı çekmeye çalışan golcü oyuncu, dün kendini kötü hissedince Memorial Hastanesi'nde kontrolden geçirildi. Ahmet Dursun, sabah saatlerinde sağlık ekibine rahatsızlığını bildirdi. 
   
   Rahatlatan açıklama 
   ÇOK halsiz olduğunu, kendini güçsüz hissettiğini söyleyen Ahmet Dursun acilen hastaneye gönderildi. Kontrol altında tutulan oyuncuya beyin tomografisi çekildi. Bu futbolcu, daha önce de aynı şikayetler nedeniyle kontrolden geçmişti. Doktorlar, korkulacak bir şey bulunmadığı, Ahmet Dursun'un durumunun iyi olduğunu açıkladılar. 
   
   Ali Eren, Ç.Rize'de    BEŞİKTAŞ ile yollarını ayıran Ali Eren, daha önce yaptığı görüşmelerden sonuç alamadığı Çaykur Rizespor'da karar kıldı. Tecrübeli defans oyuncusu, İstanbul'da Yeşil - Mavili kulübün Başkanı Ekrem Cengiz'in işyerinde gerçekleşen buluşma sonrası şartları kabul etti. İki yıllık sözleşme imzalayacak olan Ali Eren'in bugün Rize'ye geçmesi bekleniyor. 
   
   Enke'ye destek verdi    KOLOMBİYALI kaleci Oscar Cordoba, Fenerbahçe'den bir maçlık serüvenden sonra gönderilen kaleci Enke'ye destek oldu. Cordoba, "Bir kaleci için bir maçta karar vermek çok zordur. Ben de ilk geldiğimde uyum sorunu yaşadım. Kulüplerin sabırlı olmaları lazım" dedi. Bu arada Lucescu, Bursa'nın golcüleri Ganea ve Okan için Cordoba ile savunmayı uyardı. 
   
   Satış payı ürküttü    NANNİ'NİN transferinde gerçek sorunun Velez Sarsfield'in satıştan yüzde 25 pay istemesi olduğu ortaya çıktı. Taraflar bonserviste büyük ölçüde anlaşırken, Arjantin kulübünün satıştan pay talep etmesi nedeniyle Beşiktaş geri adım attı. Arjantin basınının "Küçük Batistuta" olarak adlandırdığı Nanni ise Ole gazetesinde kulübünü suçladı. 
   
   
</TEXT>
</DOC>
