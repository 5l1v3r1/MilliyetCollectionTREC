<DOC>
<DOCNO> 185062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/spor/bvol.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇALSIN SAZLAR OYNASIN KIZLAR 3-0 
</HEADLINE>
<TEXT>

   Voleybol Milli Takımımız, bir ilke imza attı, Hollanda'yı dağıtarak, Avrupa Şampiyonası'nda finale uzandı. Bayanlarımız bugün saat 19.00'da Polonya karşısında filede yazdığı destanı taçlandırmaya çalışacak 
      
   Portakalı soyduk 
   MİLLİ Takımımız, Hollanda karşısında büyük bir zafere ulaştı, tarihinde ilk kez Avrupa Şampiyonası finaline adını yazdırdı. Maça hızlı başlayan Ay - Yıldızlılar, Natalia, Özlem ve Neslihan'ın sert smaçlarıyla arka arkaya sayılar bularak, ilk seti 25 - 17 kazandı. İkinci sette de rakibin hatalarını iyi değerlendiren millilerimiz, seyircinin de coşkulu desteğini arkasına alarak, durumu 2 - 0'a taşıdı. 
   
   Japonya vizesi 
   SON sette toparlanan Hollanda, bir ara oyuna ağırlığını koymak istediyse de, Natalia'nın smaçları, Kaptan Özlem'in etkili servisleri karşısında pes etmek durumunda kaldı. Voleybolcularımız, böylece Japonya'da kasımda yapılacak Dünya Kupası'na ilk kez katılmaya da hak kazandı. Ayrıca bundan sonraki Avrupa Şampiyonası'nda da doğrudan finallere katılacağız. Millilerimiz bugün 19.00'da Polonya karşısında altın arayacak. 
   
   Maçın karnesi 
   AYŞE YEŞİN 

   TÜRKİYE Bahar 9 , Natalia 10 , Özlem 8 , Neslihan 9 , Esra 8 , Aysun 9 , Gülden Libero 9 , Mesude 7 , Pelin 7 
   HOLLANDA Donets 5 , Leferink 8 , Hvurman 8 , İ.Visser 8 , Sustring 6 , Kim Staelens 6 , Wijnhoven Libero 7 , Sanders 5 , C.Staelens 5 , Vd.Wel 6 , Vantien 4 
   SETLER 25 - 17, 25 - 22, 25 - 22 
   
   Kritik    Mutluyuz, gururluyuz 
   RAGIP TEKİN 

   Voleybolda, Dünya devleri Rusya ve İtalya'nın silindiği bir Avrupa Şampiyonası'nda tüm takımların korkulu rüyası olduk. Ay - Yıldızlı bayanlarımız, Hollanda karşısında düşüncelerini sahaya yansıtınca, yeni bir zafere daha imza attı. Şimdi sırada Polonya var. Avrupa'nın zirvesine bayrak çektirmek var. 
   Her geçen gün bayanlarımıza inananların çoğaldığı bir ortamda artık şampiyonluk tacını biz takmalıyız. İnancımız ve azmimizle bunu gerçekleştirecek güce sahip olduğumuzu gösterdik. Kısaca zafer yürüyüşümüz devam ediyor. Bayanlarımızın şampiyonada altı maçtır ortaya koyduğu performans, tarihte ilk kez en iyiler listesini delmeyi başardı. Voleybol tarihimizde de ilk defa finale yükselerek, Avrupa'yı şaşkına çevirdik. 
   Avrupa Şampiyonası'nın Antalya grubunda birinci olan Hollanda ile oynadığımız maçın ilk setine çok hızlı girdik. Oyuna ağırlığımızı koyduk. Her zaman olduğu gibi Neslihan'ın rizikolu smaç servisleri rakip defansı dağıtarak, oyundan düşürdü. Hollanda'nın silahları Leferink ile Hvurman'ı Aysun ve Özlem'in aktif blokunda tuttuk. Neslihan'ın arka ortadan ve ikiden, Natalia'nın dörtten yaptığı hücumlarda sayı bulduk. Pasör Bahar yine akılcı oyununa devam ederek, takımı iyi yönlendirdi. Libero Gülden çok çalışkandı, defansı topladı, hücuma iyi manşet getirdi. Aysun'un ikiye kaçarak, Esra'nın da dörtten yaptığı hücumlar sonunda seti 25 - 17 kazandık. İkinci sette akınlarımızı durdurabilmek için Hollanda'nın antrenörü İtalyan F.Angelino pozisyon değişikliğine gitti. Ortadan İ.Visser, ikiden Hvurman ile etkili oldular. Gülden'in defanstan başarıyla top çıkarması, Aysun'un blokları, Neslihan'ın ikiden yaptığı smaç ve plase vuruşlar üstünlüğü yine ele almamızı sağladı. 
   Üçüncü sette hatalar yaptık. Hollandalı Hvurman'ın sayıları ile ilk teknik molaya 7 - 8 geride girdik. Aysun'un blokları, Natalia'nın ve Neslihan'ın tekrar köşeleri kullanmasıyla sayı üretip, yineden ağırlığımızı koyduk. Aysun ortadan hücuma katıldı ve başarı sağladı. Aysun - Esra ikilisi rakibi blokta tutunca, set ve maç da bizim oldu. Bize bu mutluluğu yaşattığınız için şimdiden teşekkürler size. 
   
   Şarkılarla, türkülerle    Antrenör Reşat Yazıcıoğulları, başladıkları işi yarım bırakmayacaklarını, kupayı kaldıracaklarını söyledi 
   MİLLİ Takımımız'ın Hollanda galibiyetinin ardından büyük mutluluk yaşandı, Ay - Yıldızlılar sevinç yumağı oluşturdu. 10. Yıl Marşı ile tribünleri tıklım tıklım dolduran tribünler coştu, Atatürk Spor Salonu'nu dolduran binlerce taraftar da bu mutluluğa ortak oldu. Voleybolcularımız Çiğdem, Özlem, Natalia ve Aysun, Sertab Erener'in Eurovision'da birinciliği kazandığı şarkı eşliğinde göbek atarak, zaferi kutladı. 
   ANTRENÖR Reşat Yazıcıoğulları, şampiyonluk kupasını kaldırmak istediklerini söyledi. Genç çalıştırıcı, "Oyuncularla gurur duyuyorum, alınlarından öpüyorum. Hepimize anlatılmaz duygular yaşattılar. Başladığımız işi yarım bırakmayacağız. Deniz ağabeyin anısına bize şampiyonluk yakışır" dedi. Şimdiden 300 altını garantileyen ekibimiz, şampiyonluk halinde de yönetmelik gereği 450 Cumhuriyet altını alacak. 
   
   Polonya fırtınası 3-2    Kırmızı-Beyazlılar müthiş mücadeleye sahne olan maçta Almanya engelini tie break setinde aşıp, final biletini kapmayı başardı 
   ANTALYA'DAKİ grupta ikinciliği alan Polonya, Milli Takımımız'ın tek mağlubiyetini aldığı Almanya'yı sürpriz bir şekilde yenerek, finale adını yazdırdı. Nefesleri kesen maçta taraflar ikişer set alınca, tie break mücadelesine geçildi. File üstünde rakibini durduran, hücumda sert smaçlarla sayı bulan Polonya, yapılan hataları da iyi değerlendirerek, finale çıktı. 
   
   Maçın karnesi 
   HAKEMLER Atrick Rachard Fransa , Plamen Antonov Bulgaristan 
   ALMANYA Hart 6 , Kulakova 6 , Bouagaa 6 , Radzuweit 6 , Grun 6 , Sylvester 6 , Tzscherlich 5 , Schlecht 4 , Dumler 5 , Benecke 4 , Furst 5 
   POLONYA Skowronsko 5 , Sliwa 6 , Glinka 7 , Swieniewicz 6 , Mroz 7 , Wolska 7 , Lesniewicz 7 , Belcik 4 , Podolec 4 , Likloras 5 , Przybysz 5 
   SETLER 23 - 25, 25 - 20, 25 - 22, 22 - 25, 9 - 15 
   
   Rusya - İtalya    AVRUPA Şampiyonası'nda, turnuva öncesi favori olarak gösterilen Rusya ile İtalya beşincilik maçı oynamaya hak kazandı. İtalya, Romanya'yı 3-1, Rusya da, nefesleri kesen bir mücadele sonrası Bulgaristan'ı 3-2 yenmeyi başardı. 
   
   Günün programı 
   11.30 Bulgaristan - Romanya 
   Klasman - Yedincilik maçı 
   14.00 İtalya - Rusya 
   Klasman - Beşincilik maçı 
   16.30 Polonya - Almanya 
   Üçüncülük karşılaşması 
   
   
</TEXT>
</DOC>
