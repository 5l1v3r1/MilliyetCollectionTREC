<DOC>
<DOCNO> 192546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/31/son/sontur20.html </URL>
<DATE> 2003/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Günde, 780 saat TV yayını izliyorlar... 
</HEADLINE>
<TEXT>

     Radyo ve Televizyon Üst Kurulu RTÜK merkezinde 39 televizyon yayını her gün ortalama 20 saat kayıt yapılarak günlük 780 saate ulaşan yayın süresi izlenerek değerlendiriliyor. 
     RTÜK'ün, TBMM Plan ve Bütçe Komisyonu'nu sunulan ve 2003 faaliyetlerini de içeren raporunda, televizyon ve radyo yayınlarının, ''yayın ilkelerine ve Türkiye'nin taraf olduğu uluslararası anlaşmalara uygunluğu açısından denetlendiği belirtildi. 
     Raporda yer alan verilere göre, 12 ulusal, 13 kablo yayını, uydu platformları kapsamında yayın yapan 12 kanal, havadan yayın yapan 1 ulusal televizyon ile uydudan yayın yapan 1 televizyon yayını olmak üzere toplam 39 tv yayını Üst Kurul merkezinde her gün ortalama 20 saat kaydediliyor. Günlük 780 saate ulaşan yayın süresi izleniyor ve değerlendiriliyor. 
     Özellikle irticai ve bölücü-yıkıcı yayınlar ağırlıklı olmak üzere 11 radyo kuruluşunun yayınları da merkezden izlenip inceleniyor. 
     Bunların yanı sıra kişi ve kuruluşların şikayeti üzerine, şikayete konu olan bant kayıtları, yapılan yayını bir yıl süreyle saklamak zorunda olan yayın kuruluşundan isteniyor. 
     Raporda, tv ve radyo yayınlarını izlenmesini sağlamak üzere merkez teşkilatı ile İstanbul ve İzmir bölge müdürlüklerinde kayıt sistemleri kurulduğu, bu yerlerde sayısal radyo kayıt sistemi de oluşturulduğu ifade edildi. 
     RTÜK'ün, hava, kablo, uydu ortamları ile platformlardan yapılan radyo-tv yayınlarının kayıt edilmesi ve izlenmesi amacıyla sayısal kayıt ve arşiv sistemi projesini gerçekleştirmeyi hedeflediği, proje gerçekleştiğinde merkez teşkilatına ulaşan 100 radyo ve 100 tv yayını ile bölgelerdeki yayınların sayısal ortamda çok güvenli şekilde arşivleneceği belirtildi. 
     Raporda, 2003 yılının 9 aylık döneminde 423 radyo ve televizyon yayını için değerlendirme raporu hazırlandığı, aynı dönemde televizyon yayınları için 29 bin 818, radyo yayınlarına için de 683 şikayetin incelenerek değerlendirildiği bildirildi. 
     
</TEXT>
</DOC>
