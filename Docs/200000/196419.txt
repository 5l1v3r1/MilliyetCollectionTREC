<DOC>
<DOCNO> 196419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sontur18.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevre ve Emlak vergilerinin bayram öncesi yatırılması gerekiyor 
</HEADLINE>
<TEXT>

     Çevre temizlik, emlak ve ek emlak vergileri için 30 Kasım'da sona erecek ikinci taksit ödemelerinin, Ramazan Bayramı tatili öncesinde yapılması gerekiyor. 
     Ankara'daki ilçe belediyeleri, bayram tatilinin 9 güne çıkarılması nedeniyle vergi ödemelerinin 21 Kasım'da sona ereceğini dikkate alarak, ek önlemler aldı. 
     Çankaya Belediyesi, vergileri, bayram tatiline kadar cumartesi ve pazar günleri de hizmete verecek olan Merkez, Dikmen, Yıldız, Emek, Küçükesat, Ümitköy ve 100. Yıl vergi tahsilat bürolarında toplayacak. 
     Vatandaşlar ayrıca, ''www.cankaya-bld.gov.tr'' adresli internet sitesi veya belediyenin, ''229 17 40-433 72 37'' numaralı telefonlarından bilgi alabilecekler. 
     Sincan Belediyesi de, vergi ödemelerinde son güne yaklaşılması dolayısıyla vatandaşları cezalı duruma düşmemeleri yönünde uyardı. 
     Belediye, vatandaşların vergilerini yatırırken kuyruklarda beklememesi için tahsilat şubesi sayısını 4'e çıkarıp, personel sayısını da artırdı. 
     Buna göre, vatandaşlar, belediye binası ve Fatih Tahsilat Şubesi'nin yanı sıra Mareşal Çakmak ve Plevne mahallelerindeki zabıta karakollarına kurulan tahsilat bürolarına vergilerini yatırabilecek. Ankara'daki diğer ilçe belediyeleri de, Çankaya ve Sincan gibi, çevre ve emlak vergilerinin sorunsuz tahsili amacıyla ek önlemleri uygulamaya koydu. 
     
</TEXT>
</DOC>
