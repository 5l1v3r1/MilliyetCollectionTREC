<DOC>
<DOCNO> 161429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/son/sondun13.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Şok suçlama... Blair, Irak dosyasını yeniden mi yazdırdı 
</HEADLINE>
<TEXT>

     İngiltere Başbakanı Tony Blair'in Irak'ta yapılacak bir savaşı haklı çıkarmak için hazırlanan dosya içeriğiyle oynadığı verileri abarttığı iddialarına bir yenisi eklenirken, bu kez de adı açıklanmayan bir kaynak, Başbakan'ın Irak dosyasının yeniden yazılması için istihbarat şeflerine 6 kez üst üste emir verdiğini öne sürdü. 
     BBC'ye konuşan adı açıklanmayan kaynağa göre, Başbakan, her seferinde dosya içeriğini beğenmedi ve daha tatmin edici hale getirilmesi isteğiyle istihbarata geri gönderdi ve bu girişimlerden birini de bizzat yaptı. 
     BBC tarafından ''istihbarat örgütüne yakın bir kaynak'' olarak nitelendirilen kişiye göre, Blair, Irak'ta savaş hazırlıkları yapıldığı günlerde kamuoyu, basın ve parlamentoyu ikna etmek üzere hazırlanan Irak dosyasıyla bizzat ilgilendi ve önüne gelen taslakları da kendisi değerlendirdi. Irak'ın kitle imha silahları konusunda hazırlanan dosyanın Eylül ayında açıklanmasına kadar 6 ila 8 kez kaynağına düzeltilmek üzere geri gönderildiğini öne süren adı açıklanmayan kişi, böylece BBC'nin daha önce ortaya attığı ''dosyanın daha seksi hale getirilmesi emri'' iddiasını da destekledi. 
     BBC'ye göre, Başbakan'ın bugün çok tartışılan, Irak silahlarının 45 dakika içinde devreye girebileceği iddiası da bu çaba ve gayretlerin sonucunda ortaya çıktı. 
     Bu konudaki bütün iddiaları bugüne kadar reddeden Başbakanlık, bu iddiayı da reddederken, hükümetle istihbarat yetkililerinden oluşan ortak komitede bu konuda hiçbir tartışma yapılmadığını ve dosya üzerinde iddia edilen çekişmelerin olmadığını savundu. 
     Bu arada İngiltere'deki muhalefet partileri, dosyanın hazırlanmasıyla ilgili bağımsız bir adli soruşturma yapılması çağrılarını yineledi. 
     
</TEXT>
</DOC>
