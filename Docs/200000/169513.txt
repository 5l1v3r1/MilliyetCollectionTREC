<DOC>
<DOCNO> 169513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sondun12.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Prestiji sarsılan New York Times'a yeni yazı işleri müdürü 
</HEADLINE>
<TEXT>

     Jayson Blair skandalıyla sarsılan New York Times gazetesi, idare kademesinde önemli değişikliklere gitti ve bu bağlamda yazı işleri müdürünü değiştirdi. Gazetenin yeni yazı işleri müdürlüğüne eski Moskova büro şefi 54 yaşındaki Bill Keller getirildi. 
     Başkalarının yazdıklarından yararlanarak haberler kaleme alan Jayson Blair adlı muhabirin yarattığı skandal üzerine yazı işleri müdürü Howell Raines ve yardımcısı Gerald Boyd görevden ayrılmıştı. 
     Basın çevreleri, Keller'in gazetenin sarsılan saygınlığını kurtarmak gibi zor bir yükün altında girdiğini belirtiyor. Keller yeni görevine başladıktan sonra yaptığı ilk açıklamada, ''dünyanın en mükemmel gazetecilerini yöneteceğim için büyük onur ve heyecan duydum. Bu gazete ulusal bir hazine. Onun yüksek düzeyini sürdürmek için elimden gelen her şeyi yapacağım'' dedi. 
     Gazetenin imtiyaz sahibi ve yöneticisi Arthur Sulzberger de, ''Bu görevi kabul ettiği için Bill'e minnettarım. Onun, önümüzdeki yıllar içinde gazetecilik alanında mükemmeliyeti yakalamak olan geleneğimizi sürdürme konusunda bize yardımcı olacağından eminim'' diye konuştu. 
     New York Times'ta 1984 yılından beri çalışan Keller, Moskova'da bulunduğu süre içinde eski SSCB hakkında yazdığı yazılarla 1989 yılında Pulitzer Ödülü almıştı. 
     
</TEXT>
</DOC>
