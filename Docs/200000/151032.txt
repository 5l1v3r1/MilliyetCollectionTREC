<DOC>
<DOCNO> 151032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/sonspo27.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de kadro dışı 5 futbolcunun affı gündemde... 
</HEADLINE>
<TEXT>

     Fenerbahçe Kulübü Futbol Şubesi Sorumlusu Sadettin Saran, yarın Beşiktaş ile yapacakları derbi maçı, taraftarları için kazanmak istediklerini söyledi. 
     Küçükyalı'daki Angel Restoran'da takımla birlikte öğle yemeği yiyen Sadettin Saran, yemekten sonra yaptığı açıklamada, son haftalardaki yakaladıkları çıkışı derbi maçta da sergilemek istediklerini bildirdi. 
     Saran, yarın kazanmak için oynayacaklarını vurgulayarak, ''Kazanmak için oynayacağız. Şampiyonluk iddiamız yok ama son haftalarda takımda bir kıpırdanma var. Beşiktaş maçında da bunu sürdürüp, taraftarlarımız için 3 puanı almaya çalışacağız'' diye konuştu. 
     
     ''SERHAT YANLIŞ YAPTI'' 

     Saran, Adanaspor maçı öncesi kampı terkettiği için kadro dışı bırakılan Serhat Akın'a sarı-lacivertli takımın kapılarının kapanmadığını kaydetti. 
     Bu futbolcunun menajeri ve aile bireyleriyle bir görüşme yaptığını kaydeden Saran, şöyle konuştu 
     ''Serhat, Fenerbahçe camiasına yanlış yaptı. Kapıları kapatmak kolay ama önemli olan yapıcı olmak. Bu durumdan kendisi de pişman. Şu anda sakatlığı sürüyor. Tedavi için 3-4 hafta süreyle Almanya'da kalacak. Biz de bu sürede yönetim kurulu olarak Serhat'ın affı veya verilecek cezayla tamamen kadro dışı kalıp kalmayacağını konusunu görüşüp karar vereceğiz.'' Saran, Beşiktaş maçı öncesi Hakan ve Ceyhun'un kadroya alınmamasının teknik koordinatör Tamer Güney'in takdiri olduğunu, kendilerine ise diğer teknik adamlara olduğu gibi Güney'in kararına destek olmak düştüğünü anlattı. 
     
     ''5 OYUNCUNUN AFFI GÜNDEMDE'' 

     Bir süre önce kadro dışı bırakılan Ogün, Abdullah, Ali Akdeniz, Yusuf ve Oğuz'un affının gündemde olduğunu da dile getiren Saran, ''Ancak bu oyuncular için acelemiz yok. Affedilmelerinin hemen olması mümkün değil'' dedi. 
     Transfer komitesinin teknik direktör arayışları konusundaki çalışmalarını da büyük bir titizlikle sürdürdüğünü ifade eden Saran, bu konuda komite üyelerinin birbirinden habersiz çalıştığı biçiminde medyada zaman zaman yer alan haberlerin gerçeği yansıtmadığını söyledi. 
     Sezon sonuna dek Tamer Güney'in görevini sürdüreceğini hatırlatan Saran, ''En iyisi neyse her açıdan tüm değerlendirmeleri yapıp, yönetim kuruluyla birlikte bu konuda karar vereceğiz'' diye konuştu. 
     
     MORAL YEMEĞİ 

     Fenerbahçeli futbolcular ve teknik heyet, yarın yapacakları derbi maç öncesi moral yemeği yedi. 
     Samandıra Tesisleri'nde biraraya gelen futbolcular, takım halinde otobüsle Küçükyalı'daki Angel Restoran'a gelirken, Sadettin Saran, yemekte futbolculara eşlik etti. 
     Yemekte Beşiktaş maçı için belirlenen 19 kişilik kadroda bulunan futbolcular yer alırken, kadroya alınmayan Ceyhun, Hakan, Rebrov, Kerim ve İsmail bulunmadı. 
     Derbi maçın hazırlıklarını bu akşam Samandıra Tesisleri'nde basına kapalı olarak yapacağı antrenmanla tamamlayacak sarı-lacivertli takım, idmanın ardından tesislerde kampa girecek. 
     





</TEXT>
</DOC>
