<DOC>
<DOCNO> 198899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/dunya/dun01.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra-Moskova arasında Ahmet Zakayev krizi 
</HEADLINE>
<TEXT>

   Rusya, Çeçen lidere siyasi sığınma hakkı tanıyan İngiltere'ye sert tepki gösterdi 
      CENK BAŞLAMIŞ Moskova 

   
   İngiltere'nin Çeçen liderlerden Ahmet Zakayev'e siyasi sığınma hakkı vermesi, Londra ile Moskova arasındaki ilişkileri aniden gerginleştirdi. 
   Rusya Dışişleri Bakanı İgor İvanov, Zakayev'e sığınma hakkı tanımasını, "Çeçenistan'daki terör kurbanlarına ağır bir hakaret" olarak tanımladı ve kararın kendileri için darbe niteliği taşıdığını söyledi. İvanov, "İngiltere teröristlere yardım etmeyi sürdürürse bu durumdan en çok uluslararası teröre karşı ortak mücadele vermeye çalışan ülkeler zarar görür" dedi. Rusya Dışişleri Bakanı, benzer durumlarda diğer teröristlerin siyasi kimlik elde ederek yargılanmaktan kurtulabileceği uyarısında bulundu. Bir İngiliz mahkemesi, Çeçenistan'ın eski Kültür Bakanı ve cephe komutanı olan Zakayev'in Rusya'ya iadesi için yapılan başvuruyu, "işkenceye maruz kalabileceği" gerekçesiyle geçen ay başında reddetmişti. Londra'nın Zakayev'e siyasi sığınma hakkı tanımasının ardından Rusya Dışişleri Bakanlığı'na çağrılan İngiltere'nin Moskova Büyükelçisi Roderick Lyne'e karardan duyulan hoşnutsuzluk iletildi. 
   
   
   
   
   
</TEXT>
</DOC>
