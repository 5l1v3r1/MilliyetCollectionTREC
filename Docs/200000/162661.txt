<DOC>
<DOCNO> 162661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sondun19.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çinli arkeologlar, 1000 yıllık bir tabut açtılar 
</HEADLINE>
<TEXT>

     Çin'de 1000 yıllık bir tabut, canlı yayın yapan televizyon kameraları önünde açıldı. 
     Devlet televizyonunun öğle haberleri bülteninde, ''1000 yıllık tabutun sırrı'' başlığıyla verilen görüntülerde, Çinli arkeologlar tarafından açılan tabutun bir kabile asilzadesine ait olduğu belirtildi. 
     Çin'in kuzeyindeki İç Moğolistan bölgesinde bulunan bir araştırma merkezinde açılan tabut, ilk etapta, eldiven giymiş yüzleri maskeli arkeologlar tarafından içinde bulunduğu lahitten alındı. Daha sonra tabut açıldı ve içinden, ipek battaniyeyle sarılmış, gerdanlık takılmış, ayak bileklerindeki halkalarla, metal maske ve kaskıyla dikkat çeken kalıntılar çıkarıldı. 
     Arkeologların lideri Ta La, televizyon kanalına yaptığı açıklamada, tabutun içindeki kalıntıları temizleme veya hepsini dışarıya alma konusunda karar aşamasında olduklarını söyledi. 
     Tabutun, MS 907 yılında, Çin'in kuzeyinde kontrolü ele geçiren Hitan kabilesi savaşçıları tarafından kurulan Liao hanedanı döneminden kalma olduğu tahmin ediliyor. 
     Tabutun, İç Moğolistan bölgesindeki Tuerji dağlarında bulunduğu belirtildi. 
     
</TEXT>
</DOC>
