<DOC>
<DOCNO> 174278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sonspo20.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mladenov Galatasaray karşısında hiç şansımız yok 
</HEADLINE>
<TEXT>

     Galatasaray'ın Avrupa Şampiyonlar Ligi 3. ön eleme turundaki rakibi Bulgaristan'ın CSKA Sofya takımının dün akşam Ermenistan'ın Pyunik takımını 1-0 yenerek elemesine karşın Bulgar basını CSKA Sofya'nın futbolunu beğenmedi. 
     Manşetten ''Sancılı maçtan sonra CSKA devam ediyor'' diyen ''7 Dni Sport'' adlı spor gazetesi, alt manşetinde CSKA Sofya'nın, düşük bir performans gösterirken taraftarlarınca yuhalandığını yazdı. 
     Gazete, ''Stadyumdaki 12 bin seyirci sancılı maç sırasında durmadan destek vermeleri gereken takımını yuhaladı'' ifadesini kullanarak, maçı izleyen Galatasaray Teknik Direktörü Fatih Terim'in staddan büyük bir memnuniyetle ayrıldığını vurguladı. 
     ''Meridian Maç'' adlı Sofya'da çıkan ve futbol ağırlıklı haberlere yer veren başka bir spor gazetesi ise, CSKA Sofya'nın gösterdiği performansına karşı daha ılımlı bir tavır alıp ''CSKA Sofya'da da galip'' diye manşet attı. 
     Seyircinin gördüğü oyundan pek memnun kalmadığını belirten gazete, ''CSKA sanki, maçı izleyen Galatasaray Teknik Direktörü Fatih Terim'de yalancı bir izlenimler bırakmak istiyordu'' diye espri yaptı. 
     Ülkenin ikinci büyük gazetesi ''24 Saat'' Bulgar basının maç konusundaki genel tavrına sadık kalarak, spor sayfasından verdiği kısa haberine ''Pyunik yalnızca 1-0 yitirdi'' biçiminde başlık kullandı. 
     Kulübün resmi internet sitesinde yer alan kısa bir yorumda, ''aktif ve ilgi çekici olmayan'' olarak nitelendirilen maçın gazetelerin kapanmasından sonra oynanmış olmasından dolayı basında geniş yer almadığı dikkati çekti. 
     İnternet üzerinden yayın yapan ''Topsport'' adlı bir spor haber sitesi, Bulgar ekibinin teknik direktörü Stoyko Mladenov'un bir açıklamasına yer vererek, ''Böyle bir oyunla Galatasaray karşısında hiç şansımız yok'' diye yazdı. Mladenov, şöyle konuştu 
     ''Bu maçın gerçek sonucu 0-0 olmalıydı. Çünkü Pyunik, tüm maç sırasında daha iyi oynadı. Dolaysıyla sonuçtan memnun olabiliriz, ama oyundan asla.'' 
     
     TERİM'İN CANI SIKILDI 

     Bulgar basını, maçı izlemek üzere Bulgaristan'a son dakikada özel uçakla gelen Fatih Terim'in gazetecilerden uzak kalmayı tercih ettiğini ve can sıkıntısından maçın bitmesine 10 dakika kala stattan ayrıldığını önemle vurguladı. 
     Havaalanında ''7 Dni Sport'' gazetesinin sorularını yanıtlayan Terim, CSKA Sofya hakkında hiçbir bilgiye sahip olmadığı için Sofya'ya maçı izlemeye geldiğini bildirdi. 
     Daha sonra Terim, ''Ben de bir soru sorabilir miyim CSKA Sofya'nın hangi takımı daha iyi, şimdiki mi, yoksa Milan'a karşı oynayan takımı mı '' diye konuştu. 
     Bu arada 13 Ağustos'ta yapılacak Galatasaray-CSKA Sofya maçıyla ilgili Bulgaristan'da heyecan tırmanırken, Bulgar takımı taraftarları lideri Dimitar Angelov, Türkiye'ye gitmek isteyen taraftar sayısının 5000'e ulaştığını açıkladı. 
     Bulgaristan'da başta devlet televizyonu BNT olmak üzere hiçbir TV kanalının CSKA Sofya-Pyunik maçını naklen yayınlamaması da ülkedeki futbolseverlerin sert tepkisine neden oldu. 
     Maçın başlamasına birkaç dakika kala BNT Haber Dairesi'ne telefon açan kimliği belirlenemeyen bir kişi, BNT binasında yarım saat sonra patlayacak bir bombanın kurulu olduğunu öne sürdü. İhbar üzerine olaya anında müdahale polisin, herhangi bir bomba bulamadığı açıklandı. 

     
</TEXT>
</DOC>
