<DOC>
<DOCNO> 166027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/sondun05.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternetten aldıkları spermle doğum yaptılar.. 
</HEADLINE>
<TEXT>

     İngiltere'de ilk kez, internet aracılığıyla satın aldığı spermle hamile kalan bir kadın yakında bebeğini dünyaya getirecek. 
     Tartışmalara yol açan ''www.mannotincluded.com'' internet sitesine başvurup sperm satın alan, kimlikleri gizli tutulan evli çiftin Temmuz sonunda bebeklerinin olacağı bildirildi. 
     Aynı siteden sperm satın alan 16 çiftin de bebeklerinin ilerki aylarda doğacağı belirtildi. 
     İnternet kanalıyla sperm bulan çiftlerin kayıt ücreti olarak 750 sterlin ödedikleri, kendileri için belirlenen 3 sperm bağışçısının verilerine bakmak ve birisini seçmek için siteye her girişlerinde 80 sterlin tahsil edildiği kaydedildi. 
     Bağışçının seçilmesinin ardından, hamile kalmayı isteyen kadının yumurtlama döneminin yakından takip edildiğini belirten site sözcüsü, en uygun dönemde spermin bağışçıdan alınıp, anında müşteriye ulaştırıldığını ifade etti. 
     ''Man not included'' adlı ,site geçen yıl John Gonzales tarafından kurulmuş ve özellikle homoseksüel ve lezbiyen çiftlerin çocuk sahibi olmasına yardımcı olunması hedeflenmişti. 
     Site sözcüsü, halen yaklaşık 3000 erkek bağışçının kendileriyle çalıştığını, 2000 kadının da yumurta bağışında bulunabildiğini hatırlatırken, her bir sperm ya da yumurta bağışı için bağışçıların 50 ile 100 sterlin arasında ücret aldıklarını da bildirdi. 
     
</TEXT>
</DOC>
