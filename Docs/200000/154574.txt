<DOC>
<DOCNO> 154574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/sondun16.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin orta kesimlerini hortumlar vurdu 22 ölü 
</HEADLINE>
<TEXT>

     ABD'nin orta kesimlerinde çıkan hortumlar yüzünden ilk belirlemelere göre 22 kişinin öldüğü bildirildi. 
     Hortumların can ve mal kaybına yol açtığı Missouri, Kansas ve Tennessee eyaleti yetkilileri ve basın organları, Ulusal Fırtına Tespit Merkezi'nin 83 hortum belirlediğini, bunlardan bazılarının normalin iki katı büyüklüğünde olduğunu belirttiler. 
     Kansas City Star gazetesi, Missouri ve Kansas'ta 21 kişinin öldüğünü, hortumların en fazla hasara neden olduğu bölgeler arasında Missouri'nin güneybatısındaki Lawrence bölgesinin başı çektiğini yazdı. 
     Yerel medya kuruluşları ise ölü sayısının 30'a yaklaştığını bildiriyor. Ancak bu sayı resmi makamlarca henüz doğrulanmadı. Missouri Acil Durum Yönetim Bürosu, eyalette 6 kişinin öldüğünü, 16 bölgenin zarar gördüğünü bildirdi. 
     Ulusal Fırtına Tespit Merkezi, Tennessee'de şimdiye kadar bir kişinin öldüğünün doğrulandığını, kurtarma görevlilerinin kurbanları bulabilmek için geceden beri enkaz çalışmalarını sürdürdüğünü açıkladı. 
     Kansas şehri ve Missouri'de onlarca ev ve işyerinin yıkıldığı ya da zarar gördüğü bildiriliyor. 
     
</TEXT>
</DOC>
