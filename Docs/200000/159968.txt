<DOC>
<DOCNO> 159968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/soneko25.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersin Özince Ekonomik yapılanmanın kalbi bankacılık sektörü 
</HEADLINE>
<TEXT>

     Türkiye Bankalar Birliği TBB Yönetim Kurulu Başkanı Ersin Özince, ekonomik yapılanmanın kalbinin bankacılık sektörü olduğunu belirterek, ''Bankaların sermayesi özenle korunmalı ve arttırılması özendirilmelidir. Sektörün büyümesi ve sağlıklı hale gelmesinin öncelikli koşulu budur'' dedi. 
     TBB'nin 46. Olağan Genel Kurulu'nda konuşan Özince, Kasım 2002'de yapılan seçimlerde 10 yıl aradan sonra bir partinin tek başına Hükümeti kurabilecek çoğunluğa sahip olduğunu kaydederek, bu sonucun gerek ulusal, gerekse uluslararası alanda ekonomik ve siyasi pek çok önemli konunun gündemi işgal ettiği bir dönemde beklentileri olumlu yönde etkilediğini söyledi. 
     Olumlu havanın piyasalara yansıdığını ancak, bu durumun Irak'taki gelişmeler ve ardından gelen sıcak savaş nedeniyle kısa olduğunu ifade eden Özince, ''Sıcak savaşın beklenenden daha kısa sürede sona ermesiyle birlikte piyasalarda Nisan 2003 tarihinden itibaren yeniden olumlu gelişmeler yaşanmaya başlanmıştır. Mali disiplini ve yapısal değişimi öngören programın uygulanması yönündeki kararlılık da bu sürece pozitif bir katkı sağlamıştır'' diye konuştu. 
     Özince, güçlü bir finansal sistemin temel koşulunun makro dengelerin sağlam kurulduğu istikrarlı ve rekabetçi bir ortamın yaratılmasına bağlı olduğunu vurgulayarak, Türkiye'de finansal sektörün banka ağırlıklı bir yapı gösterdiğini ve bankaların payının yüzde 90'a yakın olduğunu bildirdi. 
     
     'TOPLAM AKTİFLERİN GSMH'YA ORANI YÜZDE 78'E GERİLEDİ'' 
     Özince, 2003 yılı Mayıs ayı itibariyle Türkiye'de bankanın faaliyet gösterdiğini, bunun 1985 yılından sonraki en düşük sayıyı ifade ettiğini belirterek, 2002 yılındaki banka sisteminin toplam aktiflerinin yüzde 25 oranında büyüdüğünü ve 212 katrilyon liraya ulaştığının tahmin edildiğini ifade etti. 
     Özince, buna göre toplam aktiflerin dolar bazında 129 milyar dolar olduğunu, GSMH'ya oranının yüzde 96'dan yüzde 78'e gerilediğini belirtti. 
     1999 yılında aktif büyüklüğü 10 milyar doların üzerinde sadece 2 banka varken, 2002 yılında bu sayının 6'ya yükseldiğini anlatan Özince, şunları kaydetti 
     ''Aktifte ve pasifte liranın payı yavaş da olsa artmıştır. Kaynaklar bölümünde dikkati çeken en önemli gelişme, vergi üzerindeki farklılıklar nedeniyle mevduatın kamu kağıtlarına yönelmesidir. 2002 yılında hem lira mevduat ve repo toplamı hem de toplam mevduat reel olarak azalmıştır. Bu arada bankacılık sisteminin kur riski önemli ölçüde düşmüştür.'' 
     
     YURTİÇİNDEKİ BANKALARIN REKABET GÜCÜ 
     Özince, 2002 yılında gözlenen olumlu gelişmelerin sürekliliğini sağlamak için Bankacılık sisteminin sorunlarının çözülmesi gerektiğine dikkat çekerek, uzun yıllar süren yüksek kronik enflasyon ve istikrarsız büyüme ortamının finansal sistemin ve kurumlarının sağlıklı olarak büyümesini engellediğini ve güçlenmesini sınırlandırdığını kaydetti. 
     Türk lirası cinsinden finansal araçlara olan talebin hala düşük, vadelerin çok kısa, kaynak maliyetinin ise çok yüksek olduğunu dile getiren Özince ''Bankaların kaynaklarının neredeyse yarısı yabancı para cinsindendir. Mevduat güvencesi daraltılmış olmakla birlikte uygulaması karışık bir hal almıştır'' dedi. 
     Özince, riskli faaliyet ortamı yanında bankacılık sistemini doğrudan veya dolaylı olarak ilgilendiren mevduatta sık aralıklarda değiştirilen, hatta banka sisteminin aleyhine geriye yönelik olarak yapılan düzenlemelerin ek yükler getirdiğini söyledi. 
     
     YURTİÇİ BANKALARIN REKABET GÜCÜ ZAYIFLIYOR 
     İşlemler ve kaynaklar üzerindeki parasal-fiskal yükler yanında finansal araçların vergilendirilmesindeki farklılıkların kaynakların büyümesini sınırlandırdığını, akış yönünü değiştirdiğini kaydeden Özince, şöyle devam etti 
     ''Kaynakların giderek artan bölümü banka sistemi dışına veya yurtdışına çıkmaktadır. Mali sektör dışındaki kesimlerin dış borç stoku 34 milyar dolara ulaşmıştır. Bu tutar, bankaların yurtiçinden kullandırdıkları kredilerden daha fazladır. Yurtiçindeki bankaların yurtdışındaki bankalar karşısındaki rekabet gücü hızla zayıflamaktadır.'' Özince, finansal işlemler üzerinden alınan vergilerin bankaların rekabet gücünü olumsuz etkilediğini de dile getirerek, bankaların yüzde 46 faiz oranı ile topladıkları TL mevduatının nihai kullanıcıya yansımasının, banka maliyetleri ve kar marjı olmaksızın yüzde 56'ya, yüzde 5 faiz oranıyla topladıkları döviz mevduatının yansımasının ise yüzde 10'a ulaştığını bildirdi. 
     Mevduat sahibinin eline geçen net faizin Türk Lirası'nda yüzde 38 dövizde yüzde 4 olduğunu belirten Özince, ''Diğer bir deyişle bankaların aracılık maliyetinin sıfır olduğu bir durumda dahi kaynakların kullanıcıya maliyetiyle kaynak sahibinin eline geçen faiz arasındaki fark mevduatta yüzde 56, yabancı para mevduatta ise yüzde 100'den fazladır. Bu fark kamuya aktarılmaktadır'' dedi. 
     Özince, aracılık maliyetlerinin düşürülmesi kadar finansal kurumlar arasında rekabeti bozan düzenleme ve uygulamalara son verilmesinin de önemli olduğunu belirttiği konuşmasında, kamu ortak havuzu uygulamasının, vakıf mevduatlarına ilişkin düzenlemenin, yatırım araçlarının vergilendirilmesindeki farklılıkların, alacakların tahsiline ilişkin kamu özel sektör ayırımının giderilmesinin ve kayıtdışılığa son verilmesinin gerektiğini vurguladı. 
     
     ''İSTİKRARSIZLIĞIN DA KAYNAĞI'' 
     Türkiye'nin sorunları arasında önemli bir yer tutan kayıtdışılığın aynı zamanda istikrarsızlığın da kaynağı olduğuna işaret eden Özince, ''Bu yalnızca bizi ticari açıdan değil, insanlarımızı da kişisel rekabet hüviyeti açısından olumsuz etkilemektedir'' dedi. 
     Özince, yakın dönemde yaşanan gelişmelerin finansal sektörün güçlendirilmesinin ve büyütülmesinin önemini açıkça ortaya koyduğuna iyşaret ederek, şunları söyledi 
     ''Yeni dönemde bankalarımıza ve birliğimize önemli görev ve sorumluluklar düşmektedir. En önemli görevimiz, Türk Lirası ve finansal sisteme olan güvenin korunması, tasarrufların büyütülerek finansal araçlara ve hizmetlere olan talebin arttırılması, kaynakların etkin ve verimli olarak kullanılması, temel bankacılık ilke ve kurallarına uyulması, risklerin doğru tespit edilmesi ve iyi yönetilmesi olacaktır.'' Özince, ekonomide yeniden yapılanmanın sürdüğü bir dönemde bankacılık sistemine hassasiyetle yaklaşılması gerektiğini belirterek, ''Çünkü ekonomik yapılanmanın kalbi bankacılık sektörüdür. Bankaların sermayesi özenle korunmalı ve arttırılması özendirilmelidir. Sektörün büyümesi ve sağlıklı hale gelmesinin öncelikli koşulu budur. Diğer önemli koşul ise tasarrufların ve bankaların kaynaklarının Türk Lirası cinsinden büyümesidir. Ekonomik politikalar özellikle vergi politikaları bu ilke çerçevesinde oluşturulmalı ve uygulanmalıdır'' diye konuştu. 
     Özince, ekonomik anlamda AB'ye uyum sağlamanın 2 temel koşulunun işleyen bir piyasa ekonomisinin varlığı ve bu piyasalarda rekabete dayalı kurumların yaratılması olduğunu ifade etti. 
     
</TEXT>
</DOC>
