<DOC>
<DOCNO> 190853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sontur50.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakol önünde silahlı saldırı 
</HEADLINE>
<TEXT>

     Mamak Tuzluçayır polis karakolu önünde, aralarında husumet bulunan iki grup arasında olay çıktı. Açılan ateşte 2 kişi yaralanırken, olayı görüntülemeye çalışan İHA kameramanı, saldırganın yakınları tarafından dövüldü. Kalçası iki yerinden kırılan İHA kameramanı Demet Keser ameliyata alındı. 
     Aralarında husumet olduğu öğrenilen iki grup, karakol önünde önce tartıştı. İsminin Tolga D. olduğu öğrenilen kişi, tartıştığı Göktuğ A. ve Cengiz G'ye ateş etti. 
     Nöbetçi polis memurunun müdahalesiyle gözaltına alınan Tolga D'nin yakınları olduğu öğrenilen kalabalık bir grup karakol önüne geldi. 
     Bu arada, Ankara Hastanesi'ne götürülen Cengiz G ve Göktuğ A tedavi altına alındı. 
     Tolga D'nin karakoldaki sorgusu sırasında Tuzluçayır polis karakolu önüne gelen İhlas Haber Ajansı İHA kameramanlarından Demet Keser, saldırıya uğradı. Tolga D'nin karakoldan çıkartılmasını görüntülemeye çalışan Keser, saldırganın yakınlarının saldırısına uğradı. Yumruk ve tekmelere hedef olan kameraman baygınlık geçirdi. Kameramana ilkyardım meslektaşları tarafından yapıldı. 
     Keser, kendine geldikten sonra bir süre Tuzluçayır karakolu önünde bekletildi, daha sonra ambulansla Ankara Numune Hastanesi'ne kaldırıldı. Keser'in sağ ayağının kalça kısmının iki ayrı noktadan kırıldığı belirlendi. Keser yapılan ilk müdahalenin ardından ameliyata alındı. 
     
</TEXT>
</DOC>
