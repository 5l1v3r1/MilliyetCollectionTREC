<DOC>
<DOCNO> 163512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/son/sonspo17.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonun 'Amirali' David Robinson'dan elveda... 
</HEADLINE>
<TEXT>

     ABD Profesyonel Basketbol Ligi NBA'in 2002-03 sezonu şampiyonu San Antonio Spurs'ın ''Amiral'' lakaplı 14 yıllık oyuncusu David Robinson, basketbol kariyerini tamamladı. 
     San Antonio'daki SBC Center'daki maçta hem takımının, hem kendisinin son 5 yılda 2. şampiyonluğunu kutlayan Robinson, karşılaşmadan sonra, ''Bu benim son maçımdı. Şampiyon olarak basketbolu bırakıyorum. Bundan güzel bir şey olamaz. İnanılmaz bir olay. Şampiyonluk sürpriz değil. Bu başarıyı elde edeceğimizi biliyordum'' dedi. 
     14 sezon boyunca siyah-gümüş renkli Spurs formasını giyen Robinson, takıma, 1 maçta attığı 71 sayı dahil toplam 20 binden fazla sayı, 10 bini aşkın ribaund kazandırdı, 3 binden fazla şuta da blok yaptı. 
     David Robinson, son maçında da 17 ribaund aldı, 13 sayı kaydetti. 
     1990'da yılın ''çaylak'', 1992'de en iyi savunma, 1995'te sezonun en değerli oyuncusu MVP seçilen 2.16 metre boyundaki Robinson, 10 kez de All-Star takımında yer aldı. 
     Evli ve 3 çocuk babası olan 37 yaşındaki oyuncu, 1992 yılında Barcelona, 1996'da Atlanta Olimpiyatları'nda şampiyon olan ABD Basketbol Milli Takımı'nda da bulundu. 
     
</TEXT>
</DOC>
