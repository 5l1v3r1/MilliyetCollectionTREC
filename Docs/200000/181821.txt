<DOC>
<DOCNO> 181821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/spor/aspo.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İşimiz çok zor 
</HEADLINE>
<TEXT>

   Cim-Bom'un Yunan rakibi, gruptan çıkmanın ince hesaplarını yapıyor. Teknik Direktör Protasov, "Galatasaray çok tecrübeli ve tehlikeli" dedi 
      YORGO KIRBAKİ 

   
   'Herkes eşit başlar' 
   DEVLER Ligi'nde Galatasaray ile aynı grupta yer alan Yunanistan'ın güçlü temsilcisi Olympiakos, kritik maçlar öncesinde sıkı bir çalışma dönemi içine girdi. Teknik Direktör Oleg Protasov, kaliteli bir kadroya sahip olduklarını ancak gruplarının güçlü olduğunu söyledi. Protasov, "Her takım sıfır puanla eşit başlar. Az hata yapan hedefine ulaşmayı başarır. Sonuna kadar şansımızı kovalayacağız. Herşey sahada belli olacak" diye konuştu. 
   
   'Hafife almıyoruz' 
   YUNAN teknik adam, Galatasaray'ı izlemek için önemli bir zaman dilimine sahip olduklarını dile getirdi. Protasov sözlerini şöyle sürdürdü "Juventus'un gücü belli. Real Sociedad ise sürprizi seven bir takım. Galatasaray'ın çok tecrübeli ve tehlikeli yıldızları var. Hepsi oyunun kaderini değiştirebilir. İşimiz çok zor. Futbolu politikacılar değil, futbolcular oynar. Keşke iki takım taraftarları ailece maçlara gidebilseydi." 
   
   Karambeu'dan Aslan'a övgü    Olympiakos'un Fransız yıldızı, "Türkiye denince önce Galatasaray aklıma geliyor" dedi 
   'Yıllardır izliyorum' 
   REAL Madrid formasıyla büyük başarılara imza attıktan sonra Yunanistan'ın yolunu tutan Olympiakos'un defanstaki yıldızı Karambeu, Galatasaray'ı yakından tanıdığını dile getirdi. Fransız oyuncu, "Türkiye denince aklıma önce Galatasaray geliyor. Fatih Terim ile UEFA şampiyonu olmuş bir takımdan bahsediyoruz. İki maçımızda da asla hata yapmamalıyız" dedi. 
   
   'Dostluk çok önemli' 
   KARAMBEU, Türk - Yunan dostluğunun bu maçta en üst seviyeye çıkacağına inandığını söyledi. Tecrübeli oyuncu, "Spor güzellikleri paylaşmaktır. Şiddete yönelmenin hiçbir anlamı ve gereği yok. Sporun ruhuna uygun davranmalıyız. Atina, 2004 yılında Olimpiyat Oyunları'na ev sahipliği yapacak. Sportmenlik ruhunu korumamız gerek. Herkes dostluğumuzu görmeli" yorumunu yaptı. 
   
   'Tansiyon çıkmasın'    OLYMPİAKOS'UN defanstaki önemli isimlerinden Praskevas Antzas, dostluk mesajları göndererek, iki takım taraftarlarının tansiyonu kontrol altında tutması gerektiğini belirtti. Antzas, "Türkiye ile Yunanistan arasındaki ilişkiler iyi bir düzeyde değil. Hiç değilse futbolda tatsızlık yaşanmasın. Biz İstanbul'a olay için değil, güzel futbol için gideceğiz" dedi. 
   
   Kafes'in endişesi    GALATASARAY'IN, çok farklı bir görüntüye büründüğünü söyleyen Olympiakos'un orta sahadaki başarılı ismi Pandelis Kafes, "Taraftar faktörü ürkütücü. Galatasaraylılar deplasmanda bile takımlarını yalnız bırakmıyor" dedi. Yıldız futbolcu, Juventus'un grubu lider tamamlayacağını ve diğer üç takımın ikincilik için kapışacağını da iddia etti. 
   
   Kral'ı yarın anıyoruz    TÜRK futbolunun ve Galatasaray'ın unutulmaz golcüsü, gazetemiz yazarı Metin Oktay'ı yarın ölümünün 12. yılında anacağız. Oktay, için Topkapı Mezarlığı'ndaki kabri başında bir tören düzenlenecek. Büyük ustanın sevenlerinin bir araya geleceği tören saat 11.00'de başlayacak. 
   
   Heykel yerine okul    ÜMİT BEKTAŞ 

   GALATASARAY Teknik Direktörü Fatih Terim, Adana'ya yaptırdığı ilköğretim okulu nedeniyle Başbakan Recep Tayyip Erdoğan tarafından şükran plaketi ile ödüllendirildi. "Eğitime 100'de yüz destek" kampanyası için Başkent'e giden Terim, "UEFA Kupası'nı aldıktan sonra Adana'ya heykelimi dikmek istediler. 'Heykelimi dikmeyin, ben de okul yaptırıp, eğitime katkıda bulunayım' dedim. Şimdi bu nedenle buradayım" açıklamasını yaptı. Tecrübeli hocanın bu sözleri Başbakan Erdoğan ve Bakan Hüseyin Çelik'ten alkış aldı. 
   
   Batista sakatlandı    Oynaması zor 
   GALATASARAY, Konyaspor maçının hazırlıklarını dün yaptığı tek antrenmanla sürdürürken Batista'nın sakatlanması moralleri bozdu. Darbeye bağlı olarak sol baldırında ödem oluşan Brezilyalı oyuncunun yarınki Konyaspor sınavında oynamasının zor olduğu bildirildi. Hemen tedavisine başlanan Sambacının Konya'ya götürülüp götürülmeyeceği bugün yapılacak kontrollerden sonra belli olacak. 
   
   Ümit'e MR 
   HOLLANDA ve Romanya Milli Takımı kamplarına giden Frank de Boer ile Bratu da idmana çıktı. Daha önce kasığından ameliyat olan Ümit Karan kontrol amaçlı MR çektirdi. Konyaspor maçı öncesinde Hilton Oteli'nde yer kalmadığı iddiası Cim - Bom'u harekete geçirdi. Otel yönetimiyle bağlantıya geçen Sarı - Kırmızılılar'ın rezervasyonların titizlikle incelenmesini talep ettikleri öğrenildi. 
   
   Çizme'de damping    ŞAMPİYONLAR Ligi ilk maçında Galatasaray'ı evinde ağırlayacak olan Juventus, kritik 90 dakikanın biletlerinde indirim yaptı. Taraftarlarını tribüne çekmek isteyen İtalyan kulübünün, fiyatları yüzde 50 ucuzlattığı öğrenildi. Juventus yönetimi, 20 ile 140 Euro arasında değişen biletlere yoğun bir ilgi beklediklerini açıkladı. 
   
   Sigorta iddiası    SARI - Kırmızılı kulübün geçtiğimiz hafta içinde voleybol şubesini kapatmasının ardında biriken sigorta borçlarının yattığı ileri sürüldü. Yönetimin, sigorta borçlarını ödemediği oyuncuları elden kaçırmamak için bu uygulamayı tercih ettiği bildirildi. Sarı - Kırmızılılar'ın toplam borcunun yaklaşık 150 milyarı bulduğu vurgulandı. 
   
   
</TEXT>
</DOC>
