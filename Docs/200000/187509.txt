<DOC>
<DOCNO> 187509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/soneko12.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ersin Özince Bankacılıkta, reformlar tek başına başarılı olmaz 
</HEADLINE>
<TEXT>

     Türkiye Bankalar Birliği TBB Başkanı ve İş Bankası Genel Müdürü Ersin Özince, sadece finans sektöründe ya da bankacılık sektöründe reform gerçekleştirilmesinin uzun vadede tek başına başarılı olamayacağını söyledi. 
     Europan Bank Training Network EBTN tarafından, TBB ev sahipliğinde düzenlenen ''Bankacılık Sektöründe Risk Yönetimi ve Yeni Modeller'' konferansı İstanbul'da başladı. 
     Özince, açılıştaki konuşmasında Basel kurallarının bazı bankalar ve yetkili kuruluşlar açısından zorlayıcı unsurlar içerebileceğine işaret ederek, gelişmekte olan ekonomilerde bankalar, gözetim ve denetleme kurumlarının bir platform oluşturarak fikir alışverişinde bulunmaları gerektiğini bildirdi. 
     Basel II ile sermaye yeterliliği konusunda operasyonel riske yönelik yeni birtakım sermaye kıstasları getirilmekte olduğuna dikkat çeken Özince, düzenlemelerin sadece sistemleri etkilemekle kalmadığını, bankaların kurum ve kuruluş olarak misyon ve kültürlerini de etkileyecek unsurlar içerdiğini vurguladı. 
     Risk yönetimi konusunda Türkiye'deki uygulamaları da ele alan Özince, bu alanda risk kültürünün oluşturulması için çok önemli gelişmeler yaşandığını kaydetti. 
     BDDK'nın uygulamalarını dile getiren Özince, ''İç kontrol ve risk yönetim sistemlerinin verimli bir şekilde çalıştırılması tüm bankalar tarafından takdir edilmektedir'' dedi. 
     
     REFORMLAR DEVAM ETTİRİLMELİ 
     Yasalarda yapılan gerekli değişikliklerin hayata geçirildiğini, risk yönetiminin bütünsel bir açıdan bankalar tarafından ele alınmasının sağlandığını bildiren Özince, şöyle dedi 
     ''Bankacılık alanındaki yasal altyapının uluslararası çapta standartlarla uyumlaştırıldığına tanık olmaktayız, ama hala daha önlemler alınmalı. Makro iktisadi istikrar ve rekabet herhangi bir sapkınlıktan korunmalıdır. Türk ekonomisindeki reformların devam ettirilmesi gerektiğine inanıyoruz. Tüm sektörlerde özel sektör, kamu sektörü, endüstri ve finans sektöründe aynı anda bu reformlar gerçekleştirilmelidir. Sadece finans sektöründe ya da sadece bankacılık sektöründe reform gerçekleştirilmesi uzun vadede tek başına başarılı olamaz.'' Özince, risk yönetiminin bir çerçeve olarak başarılı olabilmesinin üst yönetimin konuya verdiği öneme dayandığına işaret ederek, ''Liderler olarak yapmamız gereken son derece sağlam bir şekilde altyapıyı oluşturmak ve risk konusunda yukarıdan aşağı bilinçlenmemizi sağlamak ve bir kültür oturtmaktır. En iyi teknik çözümler bile tek başına başarılı olamaz. Mutlaka faaliyetlerimize kurumsal müşterilerimizi de katmak, bu risk çerçevesine dahil etmek durumundayız. Müşterilerimiz de eğitim programlarına iştirak etmelidir'' diye konuştu. 
     
     BANKACILIK A'DAN Z'YE YENİLENDİ 
     EBTN'nin ve aynı zamanda Chartered Instute Of Bankers In Scotland'ın Başkanı olan Prof. Charles Munn da bankacılığın 40 yıl önce daha rahat bir meslek olduğunu dile getirerek, bu süre içinde sektörün A'dan Z'ye yenilendiğini bildirdi. 
     Sektörün artık daha rekabetçi yapıya kavuştuğunu belirten Munn, günümüzde rekabetin, bankaların ürün ve hizmetlerini birbirinden farklılaştırdığını söyledi. 
     2 gün sürecek konferansta, yeni Basel II sermaye anlaşmasının uygulama zorluklarını aşmak için bankalardaki insan kaynakları ve eğitim politikalarının etkileri ile bilgi yönetimi konuları ele alınacak. 
     Konferansa, Avrupa'dan ve Türkiye'den bankacılık enstitülerinin temsilcileri, bankacılık ve finans sektörü insan kaynakları ve eğitiminden sorumlu yöneticileri ile risk yönetimiyle ilgilenen danışmanlık firmaları temsilcileri katılıyor. 
     
</TEXT>
</DOC>
