<DOC>
<DOCNO> 166809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sondun17.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de bir garip tecavüz davası... 
</HEADLINE>
<TEXT>

     Kenyalı bir grup kadının, ülkelerinde tatbikat için bulundukları sırada kendilerine tecavüz ettiklerini öne sürdükleri İngiliz askerleri aleyhinde İngiliz mahkemelerinde dava açabilmek için İngiltere'den mali yardım alacakları açıklandı. İngiliz askerlerin işledikleri öne sürülen suç dolayısıyla Savunma Bakanlığı'nı bir kez daha yargı karşısına çıkartacak davada, 650 Kenyalı kadının davacı olacağı belirtiliyor. Savunma Bakanlığı, yaklaşık 30 yıl boyunca süren sistematik tecavüzleri, şikayetlere rağmen engellememek ve olan bitene seyirci kalmakla suçlanıyor. 
     İngiliz basını, davanın Savunma Bakanlığı'na milyonlarca sterline mal olabileceğini ve Kenya'nın gözden uzak bölgelerinde her yıl yapılan tatbikatlar sırasında komutanların emirlerindeki askere söz geçirememesinin bedelinin ağır olabileceğini yazdı. 
     Kenyalı kadınların avukatı Martyn Day, elinde her türlü delilin ve belgenin bulunduğunu, yıllar boyunca yapılan şikayetlerin komutanlara ulaştığını, ancak göz ardı edildiğini kanıtlayabileceklerini belirtirken, ''Bu şikayetler üzerine bir şey yapıldığına dair pek az işaret var'' dedi. 
     Avukat Martin Day, konuyla ilgili ilk şikayetin 1977 yılında yapıldığını, ancak hiçbir önlem alınmadığını belirtirken, dava açabilmek için öncelikle Kenyalı kadınlara, yoksul kişilerin haklarını arayabilmeleri için devlet tarafından verilen ''adli gider yardımı''nı sağladığını açıkladı. 
     Kadınlardan bazıları, askerlerin gruplar halinde gelip, kendilerine silah zoruyla tecavüz ettiklerini belirtirken, birçoğu da bu tecavüzler sonucunda hamile kaldıklarını anlattı. Mensubu oldukları kabilelerde bu nedenle ağır cezalara ve aşağılanmalara hedef olduklarını belirten Kenyalı kadınlar, paraları ve imkanları olmadığı için İngiltere'de dava açamadıklarını kaydetti. 
     
</TEXT>
</DOC>
