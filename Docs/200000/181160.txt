<DOC>
<DOCNO> 181160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/spor/aspo.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
PROVOKASYON 
</HEADLINE>
<TEXT>

   İngiltere, akıl almaz yayınlarla vahşet çığlıkları atmaya başladı. Eriksson'un "Ortalığın kan gölüne dönmesinden korkuyorum" sözleri bomba etkisi yarattı 
      
   "Ölüm riski var" 
   AVRUPA Şampiyonası eleme grubunda Milli Takımımız'ın İngiltere ile 11 Ekim'de oynayacağı kader maçı öncesi, İngiliz tabloid basını alıştığımız yayınlara başladı. Teknik Direktör Sven Goran Eriksson'un, "Taraftarlar İstanbul'a gitmesin. Yaralanma hatta ölüm riski var" sözleri, fırsat bekleyen Ada basınına manşet oldu. Daily Mirror, Eriksson'u ağzından "Türkler taraftarlarımızı öldürebilir", The Sun da "Taraftarlarımız öldürülecek" başlıklarını attı. 
   
   "Türkiye'nin deliliği" 
   THE Sun, İngiltere'nin kendi taraftarlarına bilet satmayacak olmasına rağmen Futbol Federasyonu Başkanı Haluk Ulusoy'a dayandırdığı "İngilizler'e bilet satarız" sözlerini, "Türkiye'nin deliliği" olarak gösterdi. Gazete, Ulusoy'un resmini de yayınlayarak, "Türkler duygularını yitirmişler" yorumunu yaptı. News of the World gazetesi de aynı konuyu işledi ve "İngiliz Futbol Federasyonu istemese de Türkler, taraftarlara bilet satacak" iddiasında bulundu. 
   
   Ada paniğe kapıldı 
   İSVEÇLİ hoca Eriksson'un, "Maçta bir hüsrana uğramaktan değil, ortalığın kan gölüne dönmesinden korkuyorum. İstanbul'a gidecek olan taraftarlarımız çıkabilecek olaylara ve başlarına gelebilecek her şeye, ki buna yaşamını yitirme de dahil, hazırlıklı olsun" sözleri, İngiliz güvenlik güçlerinde de panik yarattı. Avrupa kupalarında Beşiktaş'ın Chelsea, Gençlerbirliği'nin de B.Rovers ile olan maçları öncesi, medyanın kışkırtıcı tavrı yankı uyandırdı. 
   
   Gitmeyin çağrısı 
   İNGİLİZ SKY televizyonu, konuyla ilgili bir de anket başlattı. Ankete katılan izleyicilere sorulan "milli takım taraftarı istanbul'a gitmeli mi " sorusuna yüzde 33 "evet", yüzde 67 de "hayır" yanıtı çıktı. İstanbul'daki UEFA Kupası maçında iki taraftarın bıçaklandığını hatırlatan Leeds United'ın eski patronu Peter Ridsdale'in, "Lütfen İngiliz taratlarlara bilet satmayın. Yeni bir vahşet yaşanmasına izin vermeyin" sözleri de, gazetelerde yer buldu. 
   
   'Oyuna gelmeyelim'    Menajer Çobanoğlu, rakibin kurmaya çalıştığı tuzağı soğukkanlı şekilde davranarak, lehimize çevirmemiz gerektiğine işaret etti 
   Dikkat çekti 
   İNGİLTERE'NİN milli maçın tansiyonunu şimdiden yükseltme çabası içine girmesi Ay - Yıldızlı ekibimizde tepki yarattı. Menajer Can Çobanoğlu, soğukkanlı davranmak gerektiğini belirtip, "Herkes dikkat etmeli. Kesinlikle oyuna gelmemeliyiz. Bize bin bir türlü tuzak kuruyorlar. El birliği ile bu tuzaklara düşmemeliyiz" dedi. İngilizler'in havayı daha da germeye çalışacağını kaydeden Çobanoğlu "En ufak olayı kullanacaklar" diye konuştu. 
   
   Koz verilmemeli 
   ŞAMPİYONLAR Ligi maçlarının özellikle mercek altına alınacağını ifade eden Menajer Çobanoğlu, "Beşiktaş'ın Chelsea maçı çok önemli. Rakibe koz vermemeliyiz" yorumunu yaptı. Tezgahlanacak oyunları boşa çıkarmak durumunda olduğumuzu vurgulayan Çobanoğlu, şöyle devam etti "Seyircimizi, basınımızı tahrik edecekler, suni krizler yaratacaklar. Ancak kimse tahriklere kapılmasın. Topyekün mücadele ederek, üstesinden geleceğiz". 
   
   İrlanda sınavı    LIECHTENSTEIN galibiyetiyle grubundaki liderliğini sürdüren A Milli Takımımız, 11 Ekim'deki zorlu İngiltere maçının provasını bugün İrlanda Cumhuriyeti karşısında yapacak. Lansdowne Road Stadı'ndaki karşılaşma TSİ 21.30'da başlayacak. Hollandalı hakem üçlüsü J.W.Wegereef, E.Thelen ve R.Slot'un yöneteceği mücadele Kanal D'den naklen yayınlanacak. 
   
   Loca jesti    FENERBAHÇE yönetimi, İngiltere maçında kendilerine ait olan 20 kişilik locayı federasyona tahsis edecek. Futbol Federasyonu ile olumlu ilişkiler kurma kararı alan yönetim, Şükrü Saracoğlu Stadı'nda konuklarını en iyi şekilde ağırlamaya çalışacak. Diğer localar ise, sahiplerinin fedak rlık yapması durumunda federasyonun emrine verilebilecek. 
   
   'Valdes daha iyi'    BARCELONA kaleci antrenörü Juan Carlos Unzue, Radyo Com'da yapılan tartışma programında Victor Valdes'in Rüştü'den daha iyi olduğunu iddia etti. Unsue, "Her ne kadar Rüştü, lisan sorunu nedeniyle yedek kaldı dense de Valdes, bileğinin hakkı ile Barcelona kalesini Rüştü'den aldı. Türk kalecinin halen fiziksel sorunları bulunuyor" dedi. 
   
   Güneş'ten dostluk çağrısı    Ay - Yıldızlı ekibimiz başkent Dublin'de yaptığı idmanla hazırlıklarını tamamlarken Şenol Güneş düzenlediği basın toplantısında "Ben Eriksson'un İngiltere basınına Türkiye'yi suçlayıcı laflar söylediğine inanmıyorum. Tercüme hatası olabilir" dedi. Güneş,"İstanbul'da 11 Ekim'de iki tane iyi takım yarışacak. Kazanan taraf elbette biz olmak istiyoruz. Ama maç bittiği zaman şartlar ne olursa olsun dostluğumuz devam edecektir" ifadesini kullandı. 
   
   
</TEXT>
</DOC>
