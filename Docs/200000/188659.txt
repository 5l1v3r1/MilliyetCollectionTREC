<DOC>
<DOCNO> 188659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/15/ekonomi/eko02.html </URL>
<DATE> 2003/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fakir yemeyip konuta harcadı zengin kendini eğlenceye verdi 
</HEADLINE>
<TEXT>

   Nüfusun en fakir yüzde 20'lik dilimi 2002'deki gelirinden gıda harcamasını azaltıp konut giderini karşıladı. En zengin yüzde 20 ise toplam eğlence harcamasının yüzde 62.9'unu yaptı 
   EKONOMİ SERVİSİ 
   
   Toplumun en yoksul kesimi 2002'de gıda harcamalarından kesip konut harcamalarını artırırken en zengin gelir grubu gıda ve giyim harcamalarını kısmakla birlikte eğlence harcamalarını yükseltti. Bu grup toplam eğlence harcamalarının yüzde 62.9'unu tek başına gerçekleştirdi. 2002'de gelir dağılımı arasındaki uçurum ise küçük de olsa düzelme gösterdi. 
   Devlet İstatistik Enstitüsü 2002 Bütçe Anketi geçici sonuçlarını açıkladı. Buna göre, harcamaların ve harcanabilir gelirin yüzde 20'lik gelir grupları arasındaki dağılımında 1994'ten 2002'ye küçük çaplı düzelme yaşandı. Ancak, gruplar arasındaki yüksek uçurum varlığını korudu. Nüfusun en fakir yüzde 20'lik kesiminin gelirden aldığı pay yüzde 8.5'ten yüzde 9.3'e çıkarken en üst gelir grubunun gelirden aldığı pay, yüzde 40.5'ten yüzde 38.2'ye düştü. 
   
   Harcamanın yüzde 24'ü taksitli 
   En fakir yüzde 20'lik kesim toplam harcamaların yüzde 6.7'sini, en zengin grup ise harcamaların yüzde 45'ini gerçekleştiriyor. 
   Gelir arttıkça harcama eğilimlerinin değiştiği gözlendi. En fakir kesim boğazından kısıp konut giderlerine harcarken gıda harcamalarının toplamdaki payı yüzde 47.7'den yüzde 38.7'ye indi. Bu grubun konut, elektrik harcamaları ise 1994'te yüzde 24.5 iken 2002'de yüzde 27.8'e çıktı. En üst gelir grubunun ise eğlence, lokanta ve yemek harcamalarında yüksek artış oldu. Bu grup, gelirlere göre toplam eğlence harcamalarının yüzde 62.9'unu, harcamalara göre yüzde 75'ini tek başına gerçekleştirdi. 
   Toplam harcamalar içinde peşin alımların 1994'te yüzde 79.9 olan oranı 2002'de yüzde 66.8'e gerilerken, vadeli alımların payı yüzde 10'dan yüzde 24.4'e yükseldi. Vadeli alımların en çok tercih edildiği mal grubu, konut, mobilya ve ev aletleri oldu. 
   
      
      
   
</TEXT>
</DOC>
