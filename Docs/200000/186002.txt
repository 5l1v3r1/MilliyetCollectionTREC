<DOC>
<DOCNO> 186002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/soneko19.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Coşkun, Sicil Barışı'nı içeren yasanın hazırlandığını söyledi 
</HEADLINE>
<TEXT>

     Sanayi ve Ticaret Bakanı Ali Coşkun, ''Sicil Barışı''nı getireceklerini bildirdi. 
     Ali Coşkun, ''Merkez Bankası'nda ve bankalarda kara listeler vardır. Bankadan aldığı krediyi ödeyememiş kuruluşlar, kredi kartlarında ödemede sıkıntıya düşenler, çeki dönenler, senedi protesto edilenler, eğer bu yükümlülüklerini 30 Haziran 2003 tarihine kadar yerine getirmişlerse, bu listelerin aklanmasını hedef alıyoruz. Sicil Barışı'nı içeren böyle bir yasayı da sevkettik'' dedi. 
     Coşkun, Türkiye Araştırmalar Merkezi'nin organizatörlüğünde Dortmund'da düzenlenen ''Türk Avrupa Girişimciler Platformu EUROKON 2003 '' toplantısına katılmak üzere Almanya'ya gitti. 
     Hareketinden önce İstanbul Atatürk Havalimanı VIP Salonu'nda basın toplantısı düzenleyen Coşkun, siyasi istikrar ile birlikte sağlanan sosyal barış ortamında ekonominin de istikrara kavuşma yolunda hızlı gelişmeler kaydettiğini söyledi. 
     Coşkun, Türkiye'de yatırım, üretim ve ihracat seferberliği başladığını belirterek, bu kapsamda AB ülkelerinden ülkemize yatırım için büyük ilgi olduğunu kaydetti. 
     Özellikle Alman yatırımcılar ile bu ülkedeki Türk işadamlarının Türkiye'ye yatırım yapmak istediklerini belirterek, 2-4 Ekim tarihleri arasında Dortmund'da düzenlenen, Türkiye, Almanya ve diğer AB ülkelerinde 1200 girişimcinin biraraya geleceği ''Türk Avrupa Girişimciler Platformu'' toplantısına katılacağını söyledi. 
     Ali Coşkun, platformun amacının, 1200 girişimciyi biraraya getirerek, işadamları kongresi, işbirliği borsası ve fuar etkinlikleriyle küçük ve orta ölçekli işletmelerin uluslararası iş ortağı bulmasını sağlamak olduğunu bildirdi. 
     Bu kapsamda ''İşbirliği Borsası''nın oluşturulduğunu ve çalışmalarına 4 Ekim Cumartesi günü başlayacağını anlatan Coşkun, ''Almanya'da, Türkiye'ye yatırım yapacaklara hem ekonomimizin gelişmeleri hakkında bilgi vereceğim, hem de yatırım fırsatlarını anlatacağım'' dedi. 
     
     SİCİL BARIŞI 
     Bugüne kadar girişimcinin önündeki bürokratik engelleri büyük ölçüde kaldırdıklarına işaret eden Bakan Coşkun, şimdi de ''Sicil Barışı''nı getireceklerini duyurdu. 
     Ali Coşkun, şöyle konuştu 
     ''Merkez Bankası'nda ve bankalarda listeler vardır. Bankadan aldığı krediyi içine sürüklendiği kriz dolayısıyla ödeyememiş, iki taksidi yerine getirememiş ama ondan sonraki bütün yükümlülüklerini yerine getirmiş kuruluşlar var. Kredi kartlarında ödeme yapamadığı, yükümlülüğünü yerine getiremediği için sıkıntıya düşenler, çeki dönenler, çekinin arkası yazılanlar, senedi protesto edilenler, eğer bu yükümlülüklerini 30 Haziran 2003 tarihine kadar yerine getirmişlerse, bu listelerin aklanmasını hedef alıyoruz. Böyle bir yasayı da sevkettik.'' Bakan Coşkun, ayrıca 1 Ocak 2004'den itibaren enflasyondan arındırılmış muhasebe sistemini getireceklerini belirterek, şunları kaydetti 
     ''Teknoloji geliştirme bölgelerinde bakanlığıma bağlı olarak kurulmuş 12 üniversitede ve sanayi kurulmuş bölgelerde yatırım yapan yerli ve yabancı kuruluştan vergi muafiyeti var. Beş yıl süreyle vergi muafiyeti var, beş yıl sonra indirilmiş vergi muafiyeti, enerji, kredi faizlerinde indirim var. Teknoloji bölgelerinde büyük teşvikler var. 
     Yakında Meclis'e sevkedeceğimiz bir yasa ile de kişi başına geliri 1500 doların altında olan illerde yeni teşvikler gelecek. Gerek vergi, sigorta primi, gerekse enerji indirimleri geliyor.'' Coşkun, IMF'nin bu konularda herhangi bir müdahalesi olmadığını da ifade ederek, ''Yalnız vergi muafiyetleri bakımından faiz dışı fazlanın bütçede tutturulabilmesi için dikkatli olunması gerektiğini hatırlatıyor'' dedi. 
     
</TEXT>
</DOC>
