<DOC>
<DOCNO> 174543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/son/sontur12.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollandalı ünlü orkestra şefi, gönlünü Türk kemancıya kaptırdı 
</HEADLINE>
<TEXT>

     Hollandalı ünlü orkestra şefi Arjan Tien, Bilkent Senfoni Orkestrası kemancılarından Seda Erdem'le Çeşme'de evlendi. 
     Çiftin Çeşme Şamdan'da kıyılan nikahında damadın şahitliğini sanatçı Miriam Honnecart, gelinin şahitliğini de Bilkent Üniversitesi Müzik ve Sahne Sanatları Fakültesi eski dekanı Ersin Onay yaptı. 
     Erdem, nikahtan sonra gazetecilere yaptığı açıklamada, eşiyle 2.5 yıl önce Ankara'da tanıştıklarını ve evlenme teklifini kendisinin yaptığını ifade etti. 
     Gelinle damat, balaylarını Venedik'te geçireceklerini belirterek, yaşamlarını Hollanda'da sürdüreceklerini kaydettiler. 
     Arjan Tien'in 1997 yılında İsviçre'de düzenlenen uluslararası bir yarışmada birincilik ödülüne layık görüldüğü, 1998 yılından itibaren Avrupa'nın önemli orkestralarını yöneterek konserler verdiği öğrenildi. 
     Seda Erdem'in ise 1998 yılında Bilkent Orkestrası'na katıldığı ve müzik kariyerini 1 yıldır Hollanda'da sürdürdüğü kaydedildi. 

     
</TEXT>
</DOC>
