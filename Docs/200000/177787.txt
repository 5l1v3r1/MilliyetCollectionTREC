<DOC>
<DOCNO> 177787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/yazar/asik.html </URL>
<DATE> 2003/08/24/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Ahiret hizmeti 
</HEADLINE>
<TEXT>

   
   Elele Yapı iki mimar, bir inşaat mühendisi tarafından İzmit'te kurulmuş. Verdiği hizmet mezarlık yeri yapım ve bakım hizmetleri. 
   Neler miymiş bunlar 
   Mevcut kabirin bakım ve temizlenmesi... Yeni ağaç, bitki, çiçek dikim ve bakımı...İlave toprak koyumu... Yabani otların temizlenmesi... Yeni mezar yeri yapımı... Mermer başlık yapımı... İsim levhası yapımı. 
   Şirket, bir kabir için bir yıllık bakım ve temizleme işini 20 milyon, her ilave yeni kabir yeri bakım ve temizleme işini de 15 milyona yapıyormuş. 
   Mimar ve mühendislere kalan iş bu... Büyük inşaatları kalfalar yapıyor... 
   
   "Kuvvetine güvenerek zayıfları hor görenin kuvveti başına bela olur." 
   Hint Atasözü 
   
   Haftanın tangırtıları...    81 ilin valisine genelge göndererek ödüllendirmek üzere imam hatip lisesi yaptıranların listesini isteyen Milli Eğitim Bakanı Hüseyin Çelik' in yeni bir genelge hazırlığı içinde olduğu öğrenildi. Bakan Çelik' in yeni genelgesinde bir adım daha ileriye giderek valilerden imam hatip lisesi yaptırmayanların listesini isteyeceği ileri sürülüyor. 
   Honda'nın ürettiği dünyanın en gelişmiş insan biçimli robotu Asimo, Japonya Başbakanı Koizumi'yle Çek Cumhuriyeti'ne geldi. Hrzanski Sarayı'nda Çek Başbakanı ile el sıkışan ve Çekçe konuşan Asimo liderlerle şerefe kadeh kaldırdı ancak "yaşım küçük" diyerek içki içmedi. Edinilen bilgiye göre Asimo yemekte yaptığı konuşmada şunları söyledi. 
   "İnsan biçiminde en gelişmiş robot sanıldığı gibi ne yazık ki ben değilim. Dostlarımdan aldığım bilgiye göre Türkiye'de benden çok daha gelişmiş, siyasi nutuklar atabilen, hamasi şiirler okuyabilen, Amerika'dan gelen komutları aynen uygulayan robotlar varmış. Aramızdaki tek benzerlik onların da benim gibi içki içmemeleriymiş." 
   İstanbul Büyükşehir Belediyesi 300 bilim adamının katkısıyla hazırladığı "İstanbul Deprem Master Planı"nı kamuoyuna açıkladı. İstanbul Büyükşehir Belediye Başkanı Ali Müfit Gürtuna, planın çok ayrıntılı hazırlandığı belirterek, "olası bir depremde hangi semtte kaç evin yerle bir olacağını, kaç kişinin ölecek ya da yaralanacağını tek tek belirlemiş bulunuyoruz. Şimdiki hedefimiz planı biraz daha ayrıntılı hale getirerek ölecek ve kalacakların isimlerini tek tek saptamaya çalışmak olacaktır. Ayrıntılı çalışmamız tamamlandığında İstanbullu hemşehrilerimin, olası bir depremde benim halim ne olacak, ölecek miyim, kalacak mıyım, diye düşünmelerine gerek kalmayacaktır" dedi. 
   Kimi kalemler ile generaller arasında zıtlaşma sürüyor. Yazarlar Irak'a asker göndermeyi, generaller ise göndermemeyi savunuyor. Mine Kırıkkanat diyor ki "Herhalde kimi gazeteciler ülkeyi savaşa sokmak isterken kimi generallerin buna direndiği tek ülke Türkiye'dir..." 
   
   Son günlerde "Vatan neresidir", "Galiçya, Yemen vatan mıdır" tartışmaları yapılıyor. Vatan neresidir sorusuna en net yanıtı Arif Ayhan Bey veriyor 
   "Hortumlayamadığımız, talan edemediğimiz yer vatan değildir..." 
   
      
   
</TEXT>
</DOC>
