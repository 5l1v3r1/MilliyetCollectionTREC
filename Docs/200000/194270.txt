<DOC>
<DOCNO> 194270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sontur23.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Gelin, zengin ile fakir arasındaki makası daraltalım" 
</HEADLINE>
<TEXT>

     Başbakan Recep Tayyip Erdoğan, toplumun zenginleşmesi ve işsizliğinin önlenmesi için çalıştıklarını belirterek, ''Gelin, zengin ile fakir arasındaki makası daraltalım. Fakir, zengine saygı duyar hale gelsin. Eğer, bu sağlanırsa bu toplumu, bu milleti hiç kimse durduramaz, bunu böyle bilmenizi istiyorum'' dedi. 
     Başbakan Erdoğan, KİPAŞ Şirketler Grubu tarafından 50 milyon dolar harcamayla yaptırılan enerji santrali ve kot kumaşı tesislerinin hizmete açılması dolayısıyla düzenlenen törende, yeni tesisler kurularak işsizlere iş imkanı sağlanmasının hayati önem taşıdığına dikkat çekti. 
     ''10 bin tane zenginimiz mi var, 100 bin olsun'' diyen Başbakan Erdoğan, toplumdaki zengin sayısının artırılmasının başarı olacağını vurguladı. 
     Hizmete giren yeni tesislerle işsiz insanların sayısının da hızla azalacağını anlatan Erdoğan, ''İnşallah ülkemin en doğusundan en batısı, en kuzeyinden en güneyi bu bacalarla dolsun, işsiz insanlarımızın sayısı da yok denecek düzeye gelsin. Bizler de birbirimizle kucaklaşalım'' diye konuştu. 
     Başbakan Erdoğan'ın, davetliler arasında oturan TOBB Başkanı Rıfat Hisarcıklıoğlu'na dönerek, ''Şu anda 5 milyon resmi işsiz var deniliyor. Bak, esnaf, sanatkar her beraber 4 milyon üyeniz var. Her biriniz bir kişiyi işe alsanız, bakınız işsizlik bitti diyorum'' diye konuşması üzerine TOBB Başkanı Hisarcıklıoğlu, ''Yalnız bizimle olsa ikişer kişi alırız'' dedi. 
     Başbakan Erdoğan ise ''İşte, bunları organize edeceksiniz. Ben sadece ufuk veriyorum, benim görevim bu'' diye konuştu. 
     Devletin görevinin düzenlemek ve denetlemek olduğunu, ondan sonrasını yerinden yönetimle çözeceklerini ifade eden Erdoğan, sözlerini şöyle sürdürdü 
     ''İşte, bunun için kamuda yeniden yapılanmaya gidiyoruz. Onun için il özel idareleri ile belediyeleri güçlü hale getiriyoruz. Artık, okula bir musluk almak için Ankara'dan onay beklenmeyecek. İnşallah bu dönem geliyor.'' Erdoğan ve beraberindekiler, daha sonra tesisleri hizmete açarak, ünitelerde incelemelerde bulundular. 
     Erdoğan, Sosyal Yardımlaşma ve Dayanışma Vakfı'na verilmek üzere kendisine 100 milyar liralık bağış çeki veren KİPAŞ Yönetim Kurulu Başkanı Hanifi Öksüz'e teşekkür edip bağış çekini Kahramanmaraş Valisi İlhan Atış'a verdi. 
     
</TEXT>
</DOC>
