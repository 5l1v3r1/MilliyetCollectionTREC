<DOC>
<DOCNO> 184628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sontur12.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir hafta kocasını aradı, savcılığa başvurduğu gün cesedini buldu 
</HEADLINE>
<TEXT>

     Adana'da, genç bir kadının, ''kayıp'' iddiasıyla Cumhuriyet Savcılığı'na dilekçe verdiği gün kocasının cesedi bulundu. Genç kadının, gazetelerde, ''Ne olur kocamı bulun'' başlığı ile yer alan haberinin yanında kocasının ölüm haberi de yer aldı. 
     Merkez Yüreğir İlçesi'ne bağlı Ulubatlı Hasan Mahallesi'nde oturan bir çocuk annesi Perihan Ak 25 , dün, kayıp olduğunu belirttiği kocasının fotoğrafı ile gittiği Cumhuriyet Savcılığı'ndan yardım istedi. 
     Yaklaşık 3 yıldır evli olduğu kocasının kendisine ait 01 UR 458 plakalı otomobille bir hafta önce evden ayrıldığını ve bir daha geri dönmediğini anlatan Perihan Ak, kocasının yasak bir aşk ilişkisinin de bulunduğunu söyledi. 
     Perihan Ak, ''Kocamın bir başka kadınla ilişkisi vardı. Bu kadının yakınları tarafından kaçırılarak öldürülmüş olabilir. Aynı mahallede oturan Muharrem Kayan, Cennet Kayan ve Hüseyin Tokgöz eşimin nerede olduğunu biliyorlar'' dedi. 
     Kocasının öldüğünden habersiz kapı kapı dolaşıp onu her yerde arayan Perihan Ak, bir de bazı yerel gazetelere kocasının fotoğrafını dağıtarak, bulunması için yardım istedi. Ancak, genç kadının ''Ne olur kocamı bulun'' başlığı ile verilen haberinin yanında kocasının cesedinin bulunduğu haberi de yer aldı. 
     Adana'da dün akşam ortaya çıkan ve ''Vahşet'' olarak nitelendirilen olay, yaklaşık bir hafta önce Yüreğir İlçesi'nin Sarıçam Piknik Yeri'nde meydana geldi. Bir vatandaşın ihbarı üzerine olay yerine giden jandarma ekipleri Hasan Ak'ın 29 yanı sıra onunla ilişkisi bulunduğu ileri sürülen Cennet Kayan 22 ile yakınları olan Serpil Serttaş ve 1 yaşındaki oğlu Çağrı'nın cesedini bulmuştu. 
     
</TEXT>
</DOC>
