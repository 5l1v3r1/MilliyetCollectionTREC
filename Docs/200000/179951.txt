<DOC>
<DOCNO> 179951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/yasam/yas04.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev göktaşı, 2014'te dünyaya çarpabilir... 
</HEADLINE>
<TEXT>

   Astronomlar, dev bir göktaşının 2014'te dünyaya çarpma ihtimali olduğunu açıkladı. Kur'an'ın şifresini çözdüğünü iddia eden Ömer Çelakıl da, Tur Suresi'nin aynı tarihi verdiğini öne sürmüştü... 
   DIŞ HABERLER SERVİSİ 
   
   Astronomlar, şu anda Dünya'ya doğru ilerleyen dev bir göktaşı saptadı. New Mexicolu astronomların fark ettiği '2003 QQ47' kod adlı göktaşının Dünya'ya olası çarpma tarihi de, 21 Mart 2014 olarak hesaplandı. Dünya'ya doğru ilerlediği fark edildikten sonra astronomlar tarafından izlenmeye başlanan tam 2 milyar 600 milyon ton ağırlığındaki dev göktaşının hareketleri, önümüzdeki iki ay boyunca dünyadaki gözlem evlerinden görülebilecek. Astronomlar, bu gözlemlerden sonra göktaşıyla ilgili daha kesin bilgilere ulaşılacağını söylüyor. 
   İngiltere'deki Dünya'ya Yakın Nesneler Enformasyon Merkezi sözcüsü Dr. Alan Fitzsimmons da, BBC'ye göktaşı ile ilgili bir açıklama yaptı. Böyle bir göktaşının dünyaya çarpmasının, Hiroşima'ya atılan atom bombasının 20 milyon katı etki yaratabileceğini söyleyen Fitzsimmons, '2003 QQ47'nin Dünya'ya çarpma olasılığının ise 909 binde bir olarak hesaplandığını söyledi. 
   
   Diğer gezegenler 'itiyor' 
   Bu olasılık, evrensel boyutlarda çok da küçümsenecek bir olasılık olmadığından, astronomlar 'kıyamet alarmı' vermeseler de, dev göktaşını 'yakın takibe' aldı. 
   Yaklaşık 4.5 milyar yıl önce Güneş Sistemi'nin oluştuğu zamanlardan kalan kaya parçaları olan '2003 QQ47' gibi göktaşları, genellikle Dünya'dan uzakta, Mars ve Jüpiter arasında bulunuyor. Ancak zaman zaman büyük gezegenlerin yerçekim güçleri, göktaşlarını yörüngelerinden çıkarıp Dünya'ya doğru yöneltebiliyor. 
   
   2002'den 2014'e...    "Simetrik Sayı Dizisi" ile Kur'an'ın şifresini çözdüğünü savunan Cerrahpaşa Tıp Fakültesi öğrencisi Ömer Çelakıl, Tur Suresi'nin geleceğe ilişkin önemli bir olayın tarihini veren bir özelliğe sahip olduğunu iddia etmişti. Çelakıl'la yapılan röportajda, şu ifadelere yer verilmişti "Gökten bir parçanın düştüğünü görseler, 'üst üste yığılmış bulutlardır' derler. Tur Suresi, 52 44 Tur Suresi'nin geleceğe ilişkin önemli bir olayın tarihini veren bir özelliğe sahip olduğunu düşünüyoruz. Bu önemli olay dünyamıza çarpma olasılığı bulunan bir göktaşı ile ilgilidir. Şu anda içinde bulunduğumuz 2002'den başlayarak 2014 yılına kadar dünyamızda beklenen çeşitli fiziksel ve ruhsal değişimlerin olacağı tahmin edilmektedir." 
   
   
</TEXT>
</DOC>
