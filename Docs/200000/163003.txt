<DOC>
<DOCNO> 163003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur10.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Fevzi Bir tahliye oldu... 
</HEADLINE>
<TEXT>

     Susurluk davası kapsamında 4 yıllık hapis cezasının infazını tamamlayan Ali Fevzi Bir, Kartal H Tipi Cezaevi'nden tahliye edildi. 
     Susurluk davasına ilişkin 4 yıl ağır hapis cezasına çarptırılan ve bu cezasının infazı için Kartal H Tipi Cezaevi'nde bulunan Bir, infazının tamamlanmasının ardından saat 11.30 sıralarında cezaevinden çıktı. 
     Susurluk davası kapsamında 9 Ekim 1997 tarihinde tutuklanan Ali Fevzi Bir, Metris Cezaevi'nde 119 gün kaldıktan sonra yargılama aşamasında tahliye edilmişti. 
     Susurluk davasına ilişkin cezaların Yargıtay tarafından onanması üzerine ''Şike Çetesi'' davası kapsamında gıyabi tutuklu olarak aranan Ali Fevzi Bir, Almanya'da yakalanarak iade edilmişti. 
     Türkiye'ye getirilen Bir, 25 Mayıs 2002'de Susurluk davasına ilişkin cezasının kalan kısmının infazı için cezaevine konulmuştu. 
     
</TEXT>
</DOC>
