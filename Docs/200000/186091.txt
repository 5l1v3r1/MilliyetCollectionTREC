<DOC>
<DOCNO> 186091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/dunya/dun01.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliyev, oğlu için seçimden çekildi 
</HEADLINE>
<TEXT>

      CENK BAŞLAMIŞ Moskova 

   
   Azerbaycan'ı 30 yılı aşkın süredir yöneten Devlet Başkanı Haydar Aliyev 80 , başkanlık seçimlerine katılmayacağını ve oğlu İlham Aliyev'in adaylığını destekleyeceğini açıkladı. 
   6 Ağustos'tan bu yana ABD'de tedavisi süren Aliyev, Azeri Televizyonu'ndan yayınlanan konuşmasında, "Ne yazık ki sağlık durumum geleceğe yönelik planlarımı gerçekleştirmeme olanak vermiyor. Oğlum İlham lehine başkanlık seçimlerinden çekiliyorum"dedi. İlham Aliyev'den "entelektüel", "pragmatik", "çağdaş dünyayı bilen" ve "enerjik bir şahsiyet" diye söz eden Aliyev, oğluna kendisine olduğu kadar güvendiğini, 15 Ekim'deki seçimlerde ona oy vereceğini söyledi. Azeri lider, "Benim bitirme fırsatı bulamadığım işleri, halkın yardımıyla İlham Aliyev bitirecektir" dedi. 
   Uzun süredir sağlık sorunları yaşayan, bir ara hakkında öldü söylentileri de çıkan Aliyev'in son dakikada seçimden çekilmesi sürpriz olmadı. Baba Aliyev'in çekilmesiyle seçimlere katılacak aday sayısı 9'a inmiş oldu. 
   
   
</TEXT>
</DOC>
