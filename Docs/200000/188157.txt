<DOC>
<DOCNO> 188157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sonspo07.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım, baraj gerilimini bir kez daha yaşayacak... 
</HEADLINE>
<TEXT>

     Türkiye'nin kaderi yine baraj maçlarından sonra belli olacak. 
     Ay-yıldızılar daha önce de, Fransa'da yapılan 2000 Avrupa Şampiyonası ve Güney Kore-Japonya'nın ortaklaşa düzenlediği 2002 Dünya Şampiyonası finallerine katılabilmek için barajı geçmek zorunda kalmıştı. 
     Türkiye, Portekiz'de düzenlenecek 12. Avrupa Futbol Şampiyonası'na gidebilmek için 15-16 ve 18-19 Kasım tarihlerinde baraj maçları yapacak. 
     Portekiz'de, 12 Haziran-4 Temmuz 2004 tarihlerinde yapılacak Avrupa Futbol Şampiyonası'na evsahibi Portekiz ile grup maçları sonunda ilk sırayı alan Fransa, Danimarka, Çek Cumhuriyeti, İsveç, Almanya, Yunanistan, İngiltere, Bulgaristan, İtalya ve İsviçre'nin katılması kesinleşti. 
     2004 Avrupa Futbol Şampiyonası'na katılabilmek için 15-16 ve 18-19 Kasım tarihlerinde baraj maçı yapacak grup ikincileri şunlar 
     Slovenya, Norveç, Hollanda, Letonya İskoçya, İspanya, Türkiye, Hırvatistan, Galler ve Rusya. 
     Baraj maçlarının kura çekimi yarın Almanya'nın Frankfurt kentinde gerçekleştirilecek. 
     
     TÜRKİYE BARAJA ALIŞIK 
     Türk futbolu son yıllarda büyük bir çıkış yaşarken, daha önce de 2 kez baraj maçı yapmak zorunda kalmıştı. 
     Ay-yıldızlı ekip, Fransa'da gerçekleştirilen 11. Avrupa Futbol Şampiyonası 4. Eleme Grubu'nda Finlandiya, Kuzey İrlanda, Almanya ve Moldova ile mücadele etmiş, bu grupta Almanya'nın ardından 2. olarak baraj maçı oynamak zorunda kalmıştı. 
     Türkiye baraj maçında İrlanda Cumhuriyeti ile eşleşmiş, 13 Kasım 1999'da Dublin'de yapılan karşılaşma 1-1 berabere tamamlanmıştı. Milli takımın golünü penaltıdan Tayfur kaydetmişti. Bursa'da yapılan rövanş karşılaşması ise 0-0 tamamlanmış ve Türkiye deplasmanda attığı gol nedeniyle finallere katılmaya hak kazanmıştı. 
     Türkiye 48 yıl aradan sonra katıldığı Dünya Şampiyonası finallerine de baraj maçıyla katılabilmişti. 
     Milliler, 2002 Dünya Şampiyonası 4. Eleme Grubu'nda İsveç, Slovakya, Moldova, Azerbaycan ve Makedonya ile mücadele etmiş ve İsveç'in ardından grup maçlarını yine 2. tamamlayabilmişti. 
     Ay-yıldızılar, barajda Avusturya ile eşleşmiş ve 10 Kasım 2001'de Viyana'da yapılan karşılaşmayı, Okan Buruk'un golüyle 1-0 ve 14 Kasım 2001'de İstanbul'da yapılan rövanş karşılaşmasını da Yıldıray, Hakan Şükür, Okan ve Arif'in 2 attığı gollerle 5-0 yenerek finallere katılabilmişti. 
     
</TEXT>
</DOC>
