<DOC>
<DOCNO> 187263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/soneko11.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ceviz ülkesi Türkiye, 11 ülkeden ceviz alıyor 
</HEADLINE>
<TEXT>

     Ceviz üretiminin bol olduğu Türkiye'de, 11 ayrı ülkeden ceviz ithalatı yapılıyor. 
     Türkiye'ye halen, Bulgaristan, Romanya, Moldavya, Ukrayna, İran, Afganistan, Özbekistan, Kırgızistan, Türkmenistan, Hindistan ve Çin'den ceviz ithal ediliyor. 
     Ceviz ithalatçılarından Aydın Gıda A.Ş. Dış Ticaret Sorumlusu Muhsin Çakıcı, geçen yıl rekoltenin düşük olması ve ithalat izni verilmemesi nedeniyle iç piyasada ceviz fiyatlarının perakende 25 milyon liraya kadar yükseldiğini, ithalatın serbest bırakılmasıyla birlikte fiyatların 6 milyon liraya kadar gerilediğini belirtti. 
     İthal edilen cevizlerin lezzetinin çok iyi olmadığını ancak, Türkiye'de yetiştirilen cevizlere göre daha dolgun ve iri olduğunu kaydeden Çakıcı, şunları söyledi. 
     ''Ülkemizde yılda ortalama 40 bin ton dolayında ceviz üretiliyor. Şu anda piyasada 10 bin ton dolayında ithal ceviz müşteri bekliyor. Tüketicilerin bir bölümü fiyatı ucuz olduğu için ithal cevizi tercih ediyor ama ithal cevizde aradığı damak tadını ve lezzetini bulamıyor. Ceviz ithalatı yasaklanırsa yerli ceviz fiyatları mutlaka yükselecektir. Ceviz ithalatı, fiyatları dengeliyor.'' Çakıcı, ithal edilen cevizlerin, tam horoz ceviz , yarım, çeyrek, kırık, pirinç ve öğütülmüş ceviz olarak sınıflandırıldığını, ceviz içinin cinsine göre tonunun toptan 1000 ila 3 bin dolardan, kabuklu cevizin tonunun ise 300 ila 800 dolardan satıldığını belirtti. 
     
     YERLİ ÜRETİCİNİN TEPKİSİ 
     Türkiye'nin önemli ceviz üretim merkezlerinden olan Kırşehir'in Kaman İlçesi'nde üreticiler, ceviz ithal edilmesine tepki gösterdiler. 
     Kaman Belediye Başkanı Hacı Yusuf Canpolat, ceviz ithalatının üreticiyi zarara uğrattığını savundu. 
     Bölgede ceviz üretiminin yaygınlaştırılması için fidan üretimi yaptıklarını da kaydeden Canpolat, şunları söyledi 
     ''Hükümet ceviz ithalatına izin verip, yerli üreticiyi zarara uğratıyor. Fiyatlar düşünce üretici yeni fidan dikmeye, bahçe kurmaya çekiniyor. Devlet, ceviz üreticisini teşvik etmelidir. On yaşındaki bir dönüm ceviz bahçesinden yılda 6 ila 10 milyar lira gelir elde edilebilir. Bu geliri başka hiçbir tarım ürününden elde edemezsiniz. Ceviz ithalatı nedeniyle ceviz içinin kilosu 5 milyon liraya kadar düştü. Ceviz fidanı satışlarımız da azaldı.'' Canpolat, Kaman'da yılda ortalama 5 bin ton ceviz üretildiğini, 7 bin dönüm de yeni ceviz bahçesi kurulduğunu kaydetti. 
     
</TEXT>
</DOC>
