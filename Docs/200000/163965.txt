<DOC>
<DOCNO> 163965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sonspo22.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Serhat'ın aile büyükleri yöneticilerle görüştü 
</HEADLINE>
<TEXT>

     Fenerbahçe'de takımda kalması gündeme gelen Serhat bugün tedavi için Almanya'ya giderken, aile büyükleri de yöneticilerle bir görüşme yaptı. 
     Genç futbolcunun babası Sedat Akın, amcası Vedat Akın ve dayısı Turgut Devekıran, Fenerbahçe Burnu'ndaki kulüp binasına gelerek yöneticiler Mahmut Uslu, Hakan Bilal Kutlualp ve Vedat Olcay ile bir süre görüştüler. 
     Görüşme sonunda basın mensuplarının sorularını yanıtlayan Serhat'ın dayısı Turgut Devekıran, genç futbolcunun hiçbir zaman Fenerbahçe'den kopmadığını söyledi. 
     Devekıran, Serhat'ın Fenerbahçe'nin çocuğu olduğunu belirterek, ''Serhat hiçbir zaman Fenerbahçe'den kopmayacak. Özellikle birkaç gündür gazetelerde çıkan spekülasyonlar bizi üzdü. Serhat tedavi için Almanya'ya gitti. Sonra İstanbul'a dönecek ve futbol hayatını Fenerbahçe'de sürdürecek'' diye konuştu. 
     
     AURELIO BELİRSİZLİĞİ SÜRÜYOR 
     Öte yandan Fenerbahçe'nin anlaştığı, ancak yaşanan pürüzler nedeniyle sözleşme imzalayamadığı Aurelio'da belirsizlik sürüyor. 
     Bugün yöneticilerle görüşmeye gelen menajer Ayhan Yeşilbaş, Aurelio'nun menajerinin kendisi olduğunu iddia etti. 
     Yeşilbaş, konuyla ilgili şu iddialarda bulundu 
     ''Aurelio'nun Trabzonspor'dan beri menajeri benim. Gençlerbirliği Kulübü Başkanı İlhan Cavcav'ın açıklamalarını tekrarlamak istiyorum. Gençlerbirliği'nin izni olmadan Aurelio başka takımda oynayamaz. Dünkü görüşme konusunda ise yorum yapmak istemiyorum. Ama dünkü görüşme tartışılır.'' Bu arada Ayhan Yeşilbaş ile Ganalı futbolcu Johnson'ın avukatı Cumhur Batı'nın, yöneticilerle yaptıkları görüşmede, sarı-lacivertlilere 3-4 Brezilyalı futbolcu önerdikler öğrenildi. 
     
</TEXT>
</DOC>
