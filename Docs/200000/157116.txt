<DOC>
<DOCNO> 157116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sonspo26.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada coşan kazanır... 
</HEADLINE>
<TEXT>

     Galatasaray Kulübü Basketbol Şubesi Başkanı Yalçın Granit, seride durumu 2-2 yapan Fenerbahçe'nin son maçta strese gireceğini belirterek, ''Ezeli rekabette coşan kazanıyor. Şimdi coşku sırası Galatasaray'da'' dedi. 
     Yalçın Granit, bu sezon Galatasaray'ın Fenerbahçe'yi 3 kez üstüste yendiğini hatırlatarak, şöyle devam etti 
     ''Skor 2-0 olunca bizim oyuncularda bu durumu koruma stresi ve tereddütü belirdi. Şimdi stres sırası Fenerbahçe'de. 2 takım arasındaki maçlar hep çekişmeli geçiyor. Sonuç ne olursa olsun bir dahaki sezon umarım bu 2 takım finalde karşılaşırlar'' diye konuştu. 
     Derbi maçta yaşanan olaylara da değinen Granit, ''Basketbol seyircisi olgun değil. Lütfi Kırdar'a aileler geliyordu, şimdi Abdi İpekçi'ye hep gençler geliyor. Maçı izlemekten çok kendilerini tatmin etmeye çalışıyorlar. Bunların olgunlaşması lazım. Her maça gelirlerse olgunlaşırlar'' diye konuştu. 
     Granit, Tarabya'daki Metin Oktay Tesisleri'ni almaya çalıştıklarını ifade ederek, İstanbul Büyükşehir Belediyesi'nin, tesisleri kendilerine vermeleri durumunda Türk basketboluna olan borcunu ödemek için bir adım atmış olacağını ve oraya basketbolseverlerin aileleriyle birlikte gelebileceğini sözlerine ekledi. 
     
</TEXT>
</DOC>
