<DOC>
<DOCNO> 164183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/son/sonspo19.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'dan Cimbom'a Gökdeniz misillemesi Volkan'ı istiyoruz 
</HEADLINE>
<TEXT>

     Trabzonspor Kulübü Asbaşkanı Erol Tuna, bordo-mavili takımın yıldız oyuncusu Gökdeniz Karadeniz'i hiçbir kulübe vermek gibi bir niyetlerinin olmadığını yineledi. 
     Tuna, Gökdeniz Karadeniz'i kiralık, satılık veya takas yoluyla hiçbir kulübe vermek gibi bir düşünce ve pazarlığın içinde olamayacaklarını belirterek, ''Trabzonspor olarak bu yıl şampiyonluk hedefimiz var. Bu doğrultuda bir kadro oluşturmayı amaçlıyoruz ve bu konuda çalışmalarımız da tüm hızıyla sürüyor. Önümüzdeki yıl Şampiyonlar Ligi'ne katılmak ve Gökdeniz'den de Şampiyonlar Ligi'nde faydalanmak istiyoruz'' dedi. 
     Gökdeniz'den uzun süreli faydalanmak istediklerini de kaydeden Tuna, ''Gökdeniz'in 2 yıl daha sözleşmesi var. Biz 2 yıl sonunda da Gökdeniz'le devam etmek istiyoruz. Şu anda yönetim kurulu olarak bu konuda alınmış bir karar yok. Ancak böyle bir düşünceye de sıcak bakıyoruz'' diye konuştu. 
     
     VOLKAN'A TALİBİZ 

     Asbaşkan Erol Tuna, Galatasaray'ın orta alan oyuncusu Volkan'a talip olduklarını söyledi. 
     Tuna, Volkan'ın çok iyi bir oyuncu olduğunu belirterek, ''Volkan'ın bazı sıkıntıları varmış. Menajeri ile bir görüşme yaptık, ancak bu futbolcunun sözleşmesi sürüyor. Galatasaray yönetimi ile de anlaşmamız halinde, bu futbolcuyu transfer etmek istiyoruz'' dedi. 

     
</TEXT>
</DOC>
