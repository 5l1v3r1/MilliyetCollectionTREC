<DOC>
<DOCNO> 161562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/dunya/adun.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon, savaş öncesinde biliyordu 
</HEADLINE>
<TEXT>
Saddam'ın kimyasalı yokmuş 
Amerikan medyasının ortaya çıkardığı gizli istihbarat raporu, Bush yönetiminin Irak'ta kimyasal ve biyolojik silah olmadığını önceden bildiğini belirtirken, yetkililer raporun eksik yansıtıldığı iddiasında 
     YASEMİN ÇONGAR 
WASHINGTON 

     Koalisyon güçlerinin, Irak'ta kitle imha silahı bulamamaları, Bush ve Blair yönetimlerinin giderek artan biçimde eleştirilmesine yol açarken, ABD Savunma Bakanlığı'nın Pentagon , Irak'ın elinde kimyasal ve biyolojik silah olmadığını, savaş öncesinde bildiğini gösteren bir belge ortaya çıktı. Ancak ABD yetkilileri, söz konusu belgenin "eksik" yansıtıldığını savundular. 
     Pentagon'a bağlı Savunma İstihbarat Örgütü'nün DIA Eylül 2002 tarihli gizli raporuna göre, Bush yönetimi, Irak'ın kimyasal ya da biyolojik silaha sahip olduğu konusunda "hiçbir kanıta ve doğrudan bilgiye sahip değildi." 
     Dün ilk olarak Bloomberg Haber Servisi ve CNN Televizyonu'nun duyurduğu haberlerde, DIA'in geçen yılki raporunda, "Irak'ın kimyasal silah ürettiği ya da depoladığı yönünde hiçbir güvenilir bilgi mevcut değil" ifadesinin yer aldığı bildirildi. 
     Raporda ayrıca, Irak'ın elinde hardal gazı hammaddesi bulunabileceği, ancak sinir gazı üretebilecek hammadde ve tesislerin bu ülkede mevcut olmadığı belirtiliyor. CNN, Irak'ın biyolojik silah varlığı konusunda ise, raporda, "bu yönde doğrudan bir bilgi yok" ifadesinin kullanıldığını duyurdu. 
     Buna karşın aynı raporda, Bağdat'ın, ülkenin çeşitli bölgelerine, "kimyasal mühimmat" yerleştirmiş olabileceği uyarısına yer verildiği de belirtiliyor. 
     
     DIA'den açıklama 
     Pentagon yetkilileri, dün bu haberleri yalanlamadılar, aksine raporun bir sayfalık bir özetini "gizliliğini kaldırarak" gazetecilere verdiler. 
     Ancak ABD Senatosu Silahlı Hizmetler Komitesi üyeleri ile DIA Başkanı Amiral Lowell Jacoby, dün bu konuda yaptıkları kapalı toplantının ardından, raporun yarattığı soru işaretlerini gidermeye çalıştılar. Komite'nin Cumhuriyetçi Başkanı Senatör John Warner, Amerikan halkına, "Yönetime güvenmeye devam edin" çağrısı yaptı. 
     DIA Başkanı Amiral Lowell ise, "Basına yansıyan söz konusu raporun içinden alınmış tek bir cümle. Bu rapor, Irak'ta kitle imha silahı bulunduğu konusunda kuşku yaratan bir rapor değil. Sadece yayımlandığı dönemde, Irak'ın kimyasal silah tesisleri, bunların yerleri ve bunlardaki üretim konusunda kesin belirlemelerin yapılamadığını gösteriyor" dedi. 
     
     'Demokrasi 5 dakikada olmaz' 
     Bu arada Irak'ta geçici yönetimi belirleyecek ulusal konferansı iptal ederek, demokrasiyi rafa kaldırma suçlamalarıyla karşılaşan ABD Savunma Bakanı Donald Rumsfeld, Irak'ta demokrasinin aceleye getirilmemesi gerektiğini söyledi. 
     Temsilciler Meclisi'ndeki brifingin ardından gazetecilere konuşan Rumsfeld, Irak'ta savaş sonrası bir hükümet kurulması konusunda endişeli olmadığını belirterek, diktatörlükten demokratik hükümete geçişin zor olduğunu savundu. Rumsfeld, "Hitler'i düşünün. Sonuçta, seçim kesin hüküm değil. Hemen seçim ve ardından aynı diktatör modeline geri dönmek istemezsiniz" diye konuştu. Gelecekteki Irak'ın ülkenin azınlık ve dini gruplara saygılı ve birlik içinde olması ve komşuları için tehdit oluşturmaması gerektiğini savunan Rumsfeld, "Bu beş dakika içinde olmaz" şeklinde konuştu. 
     
     

</TEXT>
</DOC>
