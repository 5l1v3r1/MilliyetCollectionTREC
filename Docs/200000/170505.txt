<DOC>
<DOCNO> 170505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/spor/spo05.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk cep Barricello'nun 
</HEADLINE>
<TEXT>

Brezilyalı pilot, İngiltere Grand Prix'sinde sıralama turunu birinci tamamladı. İkinciliği Renault'tan Jarno Trulli alırken, Michael Schumacher 5. olabildi 
     Virajda savruldu 
     FORMULA 1'DE sezonun 11. randevusu olan İngiltere Grand Prix'sinde pole pozisyonunu Ferrari'den Rubens Barrichello kaptı. Bir gün önce ilk sıralamada pistten çıkarak hayal kırıklığı yaratan Brezilyalı pilot, dün günün en hızlısı olarak, bu sezon ikinci kez bir numaralı cebi kaptı. Ferrari'nin geçen yıl bu pistte kazanan şampiyona lideri pilot Michael Schumacher ise iyi başladığı sıralamada, hata yapıp Abbey virajında pistten savrulunca ancak 5. olabildi. 
     
     Ralf geriledi 
     SILVERSTONE Pisti'nde bugün yapılacak dev yarışta Barrichello'nun yanında ikinci cepten Renault'tan Jarno Trulli start alacak. Klasmanda Michael Schumacher'in en yakın takipçisi McLaren pilotu Kimi Raikkonen üçüncü, son iki Grand Prix'i zirvede tamamlayan Williams'tan Ralf Schumacher de dördüncü cepten yarışa başlayacak. Kendi ülkesinde ilk podyumunu hayal eden BAR'ın İngiliz sürücüsü Jenson Button ise mekanik problem nedeniyle zaman elde edemedi. 
     

</TEXT>
</DOC>
