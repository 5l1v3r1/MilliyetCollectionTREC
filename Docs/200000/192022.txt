<DOC>
<DOCNO> 192022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/soneko05.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa şirketleri karlarını katladı... 
</HEADLINE>
<TEXT>

     Ekonomideki iyileşme, şirket bilançolarına olumlu yansıdı. 
     Borsa'da 9 aylık bilançolarını açıklayan 58 şirketten 50'si, 2.1 katrilyon lira kar bildirdi. 
     İstanbul Menkul Kıymetler Borsası'nda İMKB işlem gören şirketlerden, 58'i, Ocak-Eylül dönemine ilişkin mali tablolarını açıkladı. Bu şirketlerden 50'si kar ederken, zarar edenlerin sayısı 8'le sınırlı kaldı. 
     Geçen yılın aynı dönemini bu şirketlerden 39'u kar, 19'u zararla kapatırken, şirketlerin kar toplamı 1 katrilyon 100 trilyon 765 milyar 831 milyon lira, zarar toplamı ise 3 trilyon 218 milyar 117 milyon lira olmuştu. 
     Geçen yıl aynı dönemde zarar eden 19 şirketten 16'sı bu yıl kara geçerken, 8 şirketin toplam zararı 35 trilyon 507 milyar 605 milyon lira olarak gerçekleşti. 
     Akbank, enflasyona göre düzeltilmiş bilançosunda yer alan 1 katrilyon 14 trilyon 43 milyar liralık net kar ile ilk sırayı aldı. 50 şirketin toplam karının yarısını tek başına gerçekleştiren Akbank, geçen yıl 577 trilyon 326 milyar lira olan 9 aylık karını yüzde 75.6 oranında artırdı. 
     2002'nin 9 ayında 121 trilyon 118 milyar 455 milyon lira zarar eden Ereğli Demir Çelik, bu yıl aynı dönemde 291 trilyon 862 milyar 951 milyon lira kar elde etti. 
     Arçelik de geçen yıl 126 trilyon 706 milyar 413 milyon lira olan 9 aylık karını, yüzde 21.3 artışla 1 trilyon 706 milyar 238 milyon liraya yükseltti. 
     2002'nin Ocak-Eylül döneminde 158 trilyon 612 milyar 599 milyon lira zarar eden Ford Otosan, ihraç etmeye başladığı Connect modelinin katkılarıyla 150 trilyon 707 milyar 18 milyon liralık kara ulaştı. 
     28 Ekim itibariyle açıklanan bilançolarda en fazla kar eden diğer şirketler şöyle 
     ''Koç Holding 70.9 trilyon lira, Brisa 46.2 trilyon lira, Hürriyet Gazetecilik 42 trilyon lira, Beko Elektronik 26.3 trilyon lira, İş Gayrimenkul Yatırım Ortaklığı 25.8 trilyon lira, Aselsan 24.1 trilyon lira.'' 
     
</TEXT>
</DOC>
