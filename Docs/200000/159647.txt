<DOC>
<DOCNO> 159647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/yazar/akyol.html </URL>
<DATE> 2003/05/29/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Türban araştırması 
</HEADLINE>
<TEXT>

     "Eğitim düzeyi ve sosyal statü yükseldikçe başını açan kadınların oranı yükseliyor." 
     Aynı şekilde 
     "Eğitim düzeyi ve sosyal statü yükseldikçe, başını örtenler arasında türbanlıların oranı yükseliyor." 
     Evet, modernleşmenin iki temel dinamiği olan "eğitim" ve "sosyal statü" yükselmesi, kadınlarda hem başını açma, hem türbana yönelme eğilimini artırıyor Çünkü kadını evde, taşrada, "kenar"da tutan gelenekler zayıflıyor. 'Taşralılığı' yansıtan eski tip örtüler terk ediliyor. Kadının özgürleşmesi süreci hızlanıyor. 
     Sosyolojik terimlerle, "kenar"dan "merkez"e geldikçe kadın başını açarak da, türbanla örterek de modernleşiyor, bireyleşiyor, sosyalleşiyor. 
     
     TÜRKİYE I. Ulusal Sosyoloji Kongresi'ne sunulan bilimsel tebliğde de türbanın bir "geleneksellikten emansipasyon... moderniteye kendi usulünce katılım" simgesi olduğu belirtilmişti. 
     Nilüfer Göle, Yeşim Arat, Elisabeth Özdalga, Gilman S. Hızal gibi akademisyenlerin araştırma ve gözlemleri de bunu söylüyordu. 
     Tarhan Erdem'in "saha bulguları", akademik sosyolojinin bu verilerini doğruluyor. 
     Türban irticanın değil, muhafazakar kesimlerde kadının modernleşmesinin simgesidir. 
     Türbanı irtica simgesi sanmanın bir sebebi, "modernite" gibi fevkalade geniş, muğlak ve 'çoğulcu' bir kavramı tek tip 'gardırob'a indirgemektir. Resmi ideolojinin devlet gücüyle tarifini yaptığı "merkez", modernleşmenin toplumsal çeşitliliğini anlayamıyor. 'Gardırob'un genişlemesini, çeşitlenmesini engellemek için "nizamiyeye kadar" gelebiliyor icabında 
     Hiçbir bilimsel araştırmaya gerek duymadan üstelik 
     MGK bir tek sosyolojik araştırma yapmamıştır Mahkeme kararlarında tek bir sosyolojik referans yoktur. 
     
     DEVLET, resmi ideolojik aygıtlarını seferber ederek ne kadar "türban irtica simgesidir" diye yasaklar koyup "psikolojik harekat" yapsa da, halkı buna inandıramamış. 
     İnandıramaz çünkü halkı en iyi halkın kendisi bilir. 
     Halkın yüzde 70'i "türban irtica simgesi değildir" diyor 
     Resmi ideolojinin laiklik anlayışını en iyi benimseyen CHP'nin tabanında bile türbanın irtica simgesi olmadığını belirtenlerin oranı yüzde 47 
     Çok önemli bir nokta daha Güneydoğu'da ve DEHAP tabanında başını örtenler çok daha yüksek oranda... Tabii eğitim ve sosyal statü düzeyiyle ilgili... 
     Şimdi başını örten kızlara laik eğitimi yasaklayarak, onları aşağılayarak "devletin ülkesi ve milletiyle bölünmez bütünlüğü"ne toplumsal düzeyde hizmet mi etmiş oluyorsunuz Sosyal modernleşmeye mi katkı da bulunuyorsunuz 
     "Hayatta en hakiki mürşid"in 'izm' olduğuna inananlara, YÖK komiserliğine söylenecek söz yok nafile çünkü... Dogmayı değiştirmekle dogmatizm kalmıyor ki... 
     Fakat Sayın Cumhurbaşkanı, askerler, Yüksek Yargı üyeleri, "hayatta en hakiki mürşidin ilim" olduğuna inandığınıza göre, konuyu bir de sosyal bilimler ve pedagoji açısından araştırmaya ne dersiniz 
     
     

</TEXT>
</DOC>
