<DOC>
<DOCNO> 180619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/ekonomi/eko01.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Evet, Digiturk'ü Turkcell'e alacağız' 
</HEADLINE>
<TEXT>

   Digiturk'ü satın alacağı yönündeki haber üzerine borsaya açıklama yapan Turkcell, bu doğrultuda yönetime yetki verildiğini doğruladı 
      
   Cep telefonu operatörü Turkcell'in yönetim kurulu, yüzde 99.99 oranında ortağı olunan Turktell bilişim servislerinin Yapı ve Kredi Bankası'nın doğrudan ve dolaylı olarak sahip olduğu Digital Platform İletişim Hizmetleri'nin Digiturk yüzde 72.57 oranındaki hisselerinin alımını değerlendirmek için yönetime yetki verdi. 
   İMKB bültenine göre, Turkcell yönetimi, Turktell'in Digital Platform'un hisselerini, gerekli izinlerin tesis edilmesi, bağımsız değerleme ve özel denetim çalışmaları sonucunda nihai rakamların oluşması ve bunlar üzerinde anlaşılması ve nihai hisse alım anlaşmasının imzalanması koşulu ile satın alınmasını değerlendirecek. 
   
   Borsaya açıkladı 
   Gazetemizde önceki gün yer alan haberde, Turkcell'in ağırlığını Çukurova Grubu'nun oluşturduğu Türk ortağının 30 Ekim'de sürpriz bir şekilde olağanüstü genel kurula gitmek istemesinin ardındaki nedenin, Digiturk'ün Turkcell'e satılması girişimi olduğu belirtilmiş ve Turkcell'in yüzde 37.09 oranında ortağı olan İsveçli TeliaSonera'nın temsilcilerinin bu satış girişimine karşı çıktığı kaydedilmişti. 
   Turkcell'den borsaya yapılan açıklamada, genel kurulun gündeminde Digitürk'ün satın alınmasına ilişkin bir maddenin bulunmadığı belirtildi. 
   Açıklamada, Turkcell'in Digiturk'ü belirli koşullara bağlı olarak satın almasının değerlendirilmesi ilişkin yönetim kurulu kararı bulunduğu vurgulandı. 
   
   Analistler, "Satın alma yaramaz" diyor    Turkcell'in Digiturk'ü satın almasına olumsuz görüş veren analistler, bu durumun Yapı Kredi'ye yarayacağını vurguladılar 
   Turkcell'in, Digiturk'ün çoğunluk hissesini satın alması planı piyasa tarafından olumlu karşılanmadı. Turkcell önceki gün yüzde 3.5 değer kaybettikten sonra dün de yüzde 1.5 kayıpla 9.500 liradan kapandı. 
   Analistler, Çukurova Grubu'nun geçen yıl telekomünikasyon ve teknoloji sektörlerindeki yatırımlarını yeniden yapılandırma çalışmalarında, Turkcell'in halen yüzde 41.45 hissesi bulunan Fintur Holdings'in altında yer alan, aralarında Digitürk'ün de bulunduğu şirketlerin Çukurova Grubu'na devredilmesine karşın, ana faaliyeti dışındaki bir şirketin Turkcell'e tekrar geri dönüşünün gündeme gelmesinin şirket için olumsuz olduğunu söylediler. 
   Riva Menkul Değerler'in yorumunda "Turkcell'in borç karşılama ihtiyacının üzerine, grup şirketlerinin devralınmasının yükü şirket değerlemesi üzerinde etkisini gösterecektir" denildi. 
   Turkcell'in 30 Haziran itibarıyla toplam finansal borcu yaklaşık 1 milyar dolar düzeyindeydi. 
   Global Menkul'den Analist Yavuz Uzay, "Digiturk'e ne kadar para ödenir, 'Digiturk kaç para eder'den çok daha önemli olan problem, burada daha bir sene önce stratejik olarak iş tanımına uymadığı söylenen bir şirket var ve geri almak istediklerini söylüyorlar. Bunu olumlu karşılamıyoruz" dedi. 
   Analistler, "Turkcell'in ya kendi alanında büyümesini ya da temettü dağıtmasını bekliyorduk. Bu yaptığı şey ikisi de değil" diye konuştu. Koç Yatırım Araştırma Müdürü Bora Tezgüler, "Fintur'da geçen yıl yeniden yapılanma yapmışlardı. Digitürk gibi iştirakleri, Turkcell'in altından çıkarıp Çukurova Grubu'na satmışlardı. Şimdi o operasyonun tersi yapılmış görünüyor. Biraz tuhaf" dedi. 
   Fintur, Azerbaycan, Kazakistan, Moldova ve Gürcistan'da faaliyet gösteren GSM operatörlerini kontrol ediyor. 
   
   'Yapı Kredi olumlu etkilenecek' 
   Kararın Turkcell için olumsuzluğunu vurgulayan HSBC Yatırım'ın yorumunda ise şöyle denildi 
   "Yapı Kredi Bankası'nın yabancı bir ortağa üç yıl içinde satılmasının öngörüldüğü Çukurova Grubu - BDDK anlaşmasına paralel olarak bankanın bilançosunun yeniden yapılandırma amacını taşıyan bu satışın Yapı Kredi hisselerini olumlu etkileyeceğine inanıyoruz." 
   
   
</TEXT>
</DOC>
