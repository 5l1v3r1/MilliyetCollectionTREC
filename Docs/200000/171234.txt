<DOC>
<DOCNO> 171234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sontur21.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Star'a yanıt "Tayyip borçlu değil, borçlu sizsiniz" 
</HEADLINE>
<TEXT>

     Başbakan Recep Tayyip Erdoğan, ''milletin sırtından para kazanmak suretiyle milletin cebinden para alma döneminin bittiğini'' söyledi. 
     Erdoğan, Cemal Gürsel Spor Salonu'nda düzenlenen AK Parti Erzurum 1. Olağan İl Kongresi'ne katıldı. 
     Kongrede yaptığı konuşmada, Erzurum Kongresi'nin 80. yıldönümü nedeniyle Bakanlar Kurulu'nun burada toplandığını ifade eden Erdoğan, AB 7. Uyum Paketi ile ilgili Bakanlar Kurulu kararının bugünkü toplantıda imzalandığını bildirdi. 
     Bu arada, salondaki partililer sık sık taleplerini dile getirirken, Başbakan Erdoğan konuşmasına ara vermek zorunda kaldı. 
     Bir vatandaşın, ''Paralarımızı İhlas'a kaptırdık, yediler bizi bitirdiler'' diye bağırması üzerine Başbakan Erdoğan şöyle konuştu 
     ''İyisiniz, çok güzelsiniz de paralarınızı bir yere gidip yatırırken bize sormuyorsunuz. Ama paralarınızı yatırıp kaptırdıktan sonra biz ne yapacağız diyorsunuz. Yapacağınız yargıya gitmek, başka bir şey değil. Batan bankalar var, değişik hesaplar tutmak suretiyle batan bankalar var. Şimdi başlıklar atılıyor, Tayyip ödemiyor, biz ödüyoruz diye. Bunları duyuyorsunuz değil mi Tayyip borçlu değil, borçlu sizsiniz. Kuyrukları oluşturduğunuz bankalarımızın kapısında vatandaşın parasını ödemiyorsunuz. 
     Ya böyle bir dönemde maalesef devlet yine devletliğini yaparak, geldi devreye girdi. Tabii ki orada el konulduktan sonra gerekli ödemeleri vakti saatinde yapacaktır. Ama önce bu incelemeler bitecek, incelemeler bittikten sonra da ödemelerini devlet yapacaktır. Ve biz burada devletin gerekli olan ciddiyeti neyse onu yerine getiriyoruz ama şunu bilin, şunu unutmayın ki bütün bu olanların hepsi sadece bu ülkedeki sistemden kaynaklanan boşluklardır. 
     Aslında bu yolsuzlukları yapanların bedelini bu fakir-fukara, garip-gureba millet ödememelidir. Onun için kesinlikle en kısa zamanda bankacılıkla sigorta konusunda çalışmalarımız bitecek. Milletin sırtından para kazanmak suretiyle sana şu kadar faiz veriyorum, biri sana ne veriyor 30, ben sana 40 veriyorum demek suretiyle milletin cebindeki parayı alma dönemi bitti. Hepsinin hali ortada...'' Başbakan Erdoğan, konuşmasının sonunda partili kadınlardan da yerel seçimlerde iyi çalışmalarını istedi. 
     Erdoğan'a kongrede, Oltu taşından yapılan bir tespih, halı dokuma bir Atatürk portresi ile Atatürk'ün Milli Mücadele'nin temellerini attığı ve Erzurum'da kaldığı dönemde destek için vatandaşın topladığı metal paralardan biri hediye edildi. 
     Erdoğan, hediyeyi o günün duygularıyla kabul ettiğini ifade ederek, Sivas Kongresi'nin yıldönümünde de Bakanlar Kurulu'nun bu ilde toplanacağını bildirdi. 
     
</TEXT>
</DOC>
