<DOC>
<DOCNO> 191835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/son/soneko26.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramazan'da balık bolluğu... 
</HEADLINE>
<TEXT>

     İstanbul'da Ramazan'la birlikte balık bolluğu yaşanıyor. 
     Talebin azalmasıyla satışları düşen balıkta, fiyatlar da dünden itibaren gerilemeye başladı. 
     Su Ürünleri Hal Müdürü Hakan Farımaz, geçen hafta bazı balıkların miktarında artış olduğunu ve fiyatların düştüğünü söyledi. 
     Balıkta bolluk yaşanmasına karşın Ramazan'la birlikte talebin azaldığını ve fiyatların daha da gerilediğine dikkat çeken Farımaz, şunları kaydetti 
     ''İnsanlar Ramazan'da balık hazırlamakta biraz üşengeç davranırlar. Bu yüzden ilk hafta bir durgunluk olur ama Ramazan'ın ikinci haftasından itibaren bunun normal seyrine döneceğini düşünüyoruz. Dün ilk hafta ve ilk gündü, o nedenle burada balıklar ciddi anlamda bir alıcı bulamadı. Alıcılar tedirgindi, alsam satabilir miyim diye düşünüyor. Vatandaşın alım talebine bağlı olarak esnaf da balık almaktan çekiniyor.'' Farımaz, şu ana kadar Karadeniz'den gelen palamutun, Boğaz'a girmesiyle fiyatların düşeceğini ve balığın bollaşacağını belirterek, ''Bu haftadan itibaren palamut artık göçe başlıyor, Karadeniz'den Marmara'ya kadar iniyor ve Boğaz'dan inerken tutuş miktarı artacağı için balık miktarı artar ve fiyatlar düşer'' dedi. 
     Farımaz, şu sıralarda kentte en çok istavrit, çinekop, hamsi ve palamut tüketildiğini bildirdi. 
     Alınan bilgiye göre, İstanbul Su Ürünleri Hali'ne geçtiğimiz hafta yaklaşık 2 bin ton balık geldi. 
     Hal'e gelen balıklar arasında 986 bin 868 kilo ile hamsi ilk sırayı alırken, bunu 382 bin 713 kilo ile palamut, 291 bin 175 kilo ile istavrit ve 270 bin 744 kilo ile çinekop izledi. 
     
</TEXT>
</DOC>
