<DOC>
<DOCNO> 167098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/son/soneko20.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon sevindirdi TEFE -1.9, TÜFE -0.2 
</HEADLINE>
<TEXT>

     Devlet İstatistik Enstitüsü'nün DİE açıkladığı rakamlara göre, enflasyonda aylık bazda gerileme tüketici fiyatlarına da yansıyarak Haziran'da da devam etti. 
     DİE'den yapılan açıklamaya göre, Haziran ayında, bir önceki aya göre, toptan eşya fiyatları yüzde 1.9 oranında, tüketici fiyatları ise yüzde 0.2 oranında geriledi. 
     Geçen yıl Haziran ayında, toptan eşya fiyatlarındaki artış yüzde 1.2, tüketici fiyatlarındaki artış ise yüzde 0.6 olmuştu. 
     2002 yılı Haziran ayı ile karşılaştırıldığında, bu yılın aynı ayında enflasyon, toptan eşya fiyatlarında 3.1 puan, tüketici fiyatlarında ise 0.8 puan altında gerçekleşti. 
     Enflasyon toptan eşyada aylık bazda, 1985 yılı Haziran ayındaki yüzde -1.3'lük seviyesinden sonra, yüzde -0.6 ile ilk defa bu yılın Mayıs ayında eksiye düşmüştü. 
     Tüketici fiyatlarında da yüzde -0.8 ile 1985 yılı Haziran ayından bu yana eksili rakamlar ilk kez bu yıl Haziran ayında kaydedilmiş oldu. 
     -YILLIK ENFLASYON- 2003 yılı Haziran ayı yıllık enflasyonu, toptan eşya fiyatlarında yüzde 29.6, tüketici fiyatlarında ise yüzde 29.8 oldu. 
     Buna göre, yıllık enflasyon, geçen yılın aynı döneminin, toptan eşya fiyatında 13 puan, tüketici fiyatında ise 17 puan altında gerçekleşti. 
     2002 yılı Haziran ayı itibarıyla enflasyon, toptan eşyada yüzde 42.6, tüketici fiyatlarında yüzde 46.8 olmuştu. 
     Bu yılın ilk yarısı enflasyon oranı, toptan eşyada yüzde 11.5, tüketici fiyatlarında ise yüzde 12 oldu. 
     Öte yandan, Haziran itibariyle 12 aylık ortalamalara göre yıllık enflasyon, toptan eşyada yüzde 35.4, tüketici fiyatlarında ise yüzde 31.7 olarak hesaplandı. 
     2002 yılı Haziran ayında, 12 aylık ortalamalara göre yıllık enflasyon, toptan eşyada yüzde 71.5, tüketici fiyatlarında da yüzde 60.1 olmuştu. 
     
</TEXT>
</DOC>
