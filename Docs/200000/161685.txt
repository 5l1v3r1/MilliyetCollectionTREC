<DOC>
<DOCNO> 161685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/soneko09.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Akaryakıt vergisi 1 Temmuz'da kalkacak 
</HEADLINE>
<TEXT>

     Başbakan Recep Tayyip Erdoğan, kabotaj taşımacılığının önündeki engelleri kaldırmakta kararlı olduklarını belirterek, ''akaryakıttan alınan ağır vergi yükünü inşallah 1 Temmuz'da kaldıracağız'' dedi. 
     Türkiye Odalar ve Borsalar Birliği TOBB Deniz Ticaret Odaları Konsey toplantısında konuşan Erdoğan, popülist politikalara tenezzül etmeyeceklerini ifade ederek, ''hiçbir şey ülkenin sorunlarını toptan görmemizden ve bu sorunlara çözüm üretmekten daha önemli değildir. Amacımız halkımızın refah ve mutluluğudur'' diye konuştu. 
     Parti programlarında ilk hedefin, ülke taşımacılığının en az yüzde 50'sini Türk bayraklı gemilerle taşımak olduğunu belirten Erdoğan, kabotaj taşımacılığının neredeyse yok olduğuna işaret etti. 
     Erdoğan, şunları söyledi 
     ''Kabotaj hakkını yasayla vatandaşlarımıza tanımışız. Üstelik bunu her yıl 1 Temmuz'larda bayram olarak kutluyoruz. Gelin görün ki kabotajda yük taşımacılığının yüzde 3'ü deniz yoluyla yapılmaktadır. Pek iyi Allah aşkına biz her yıl 1 Temmuz'da neyin bayramını kutluyoruz. Komik olan burası.'' Erdoğan, kabotaj taşımacılığının önündeki engelleri kaldırmakta kararlı olduklarını belirterek, 1 Temmuz'da bunun müjdesinin uygulamalı olarak görüleceğini bildirdi. 
     Tayyip Erdoğan, şöyle dedi 
     ''Akaryakıttan alınan ağır vergi yükünü inşallah 1 Temmuz'da kaldıracağız. Yine 1 Temmuz'da limanlarla ilgili tarifelerin aynı şekilde dünya standartlarına çekildiğini göreceksiniz. Liman hizmet tarifelerinin Türk Lirası cinsinden alınmasını sağlayacağız. Ancak o zaman kabotaj taşımacılığını anlayacağız. Bayramı bayram olarak kutlayacağız.'' 
     
</TEXT>
</DOC>
