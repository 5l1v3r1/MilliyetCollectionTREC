<DOC>
<DOCNO> 174713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/09/son/sontur16.html </URL>
<DATE> 2003/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül IRak'a sadece asker ve polis göndermeyi düşünmüyoruz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Topluma Kazandırma Yasası'nın en iyi şekilde değerlendirilmesini ümit ettiklerini belirtti. 
     Gül, bazı temel atma ve açılış törenlerine katılmak için geldiği Kayseri'de, gazetecilere yaptığı açıklamada, terörle mücadelenin birçok yolu olduğunu, Topluma Kazandırma Yasası'nın da terör örgütlerini çökertmeye yönelik bir hareket olduğunu söyledi. 
     Yasanın, terör örgütlerine bağlı, bir olaya karışmamış yaklaşık 2 bin kişi için verilmiş son fırsat olduğunu ifade eden Gül, ''Ümit ediyoruz bunu en iyi şekilde değerlendirirler. Gördüğümüz kadarıyla da değerlendirmeye başladılar bile'' dedi. 
     Gül, Irak'a Türk askerinin gönderilip gönderilmeyeceğine ilişkin bir soru üzerine de, şunları söyledi 
     ''Değerlendirme safhasındayız. Değerlendirme safhası demek, bilgi ve istihbarat toplamak, görüşmeler yapmak demektir. Dolayısıyla karar almak için geniş bir çalışma yapmak gerekiyor. Kararı almadan önce bu çalışmaları yapıyoruz. Gerek Dışişleri Bakanlığı ve Genelkurmay Başkanlığı, gerekse devletimizin diğer organları, hükümetimizin karar almasını kolaylaştıracak görüşmeleri tabi ki yapacaklar. Neticede buna göre hareket edilecek. Türkiye'nin çıkarı neredeyse o yönde bir karar alınacak.'' 
     
     IRAK'A GÖNDERİLECEK ASKER SAYISI... 
     ABD'nin istediği ve Türkiye'nin göndermek istediği asker sayılarının sorulması üzerine Gül, şöyle devam etti 
     ''Bunlar erken konulardır ve değerlendirmeye tabidir. Biz Irak ile ilişkilerimizi geniş bir perspektifte ele alıyoruz. Sadece asker, polis ve jandarma göndermeyi düşünmüyoruz. Irak'ın yeniden yapılanması, toprak bütünlüğünün muhafaza edilmesi, terörist örgütlerin yer almaması, yeni anayasası, bütün bunlar geniş bir vizyon içinde düşünüldüğünde kuvvet bunun bir parçası olarak algılanabilir. Bütün bunlar değerlendirme safhası içindedir. Bu safha bittikten sonra hükümet kararını alacaktır. Ona göre Meclis'e gidecekse, Meclis'e gitme kararı alacaktır. Meclis'e gitmeme kararı söz konusu olursa orada kalacaktır.'' Boğazköprü mevkiinde TBMM Başkanvekili Sadık Yakut, Vali Nihat Canpolat, Büyükşehir Belediye Başkanı Mehmet Özhaseki, AK Parti Kayseri Milletvekilleri Mustafa Duru, Mustafa Elitaş, Niyazi Özcan, Taner Yıldız, İl Başkanı Mahmut Cabat ve partililer tarafından karşılanan Gül, daha sonra, yaklaşık 100 araçlık konvoyla Develi İlçesi'ne gitti. 
     
</TEXT>
</DOC>
