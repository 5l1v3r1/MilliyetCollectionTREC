<DOC>
<DOCNO> 193393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/siyaset/siy20.html </URL>
<DATE> 2003/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   Uşak'ta ANAP'ın kapısına kilit    ANAP'ta deprem... 3 Kasım seçimlerinin ardından İl Başkanlığı'na atama yapılamaması üzerine ANAP, Uşak'ta sahipsiz kaldı ve partinin kapıları borçları yüzünden kapandı. ANAP İl ve Merkez İlçe Örgütü kira, elektrik, su ve telefon borçları nedeniyle icralık olurken, toplam borcun 5 milyar lirayı bulduğu belirtildi. 
   Samsun'da da ANAP'lı Büyükşehir Belediye Başkanı Ziya Yılmaz, İl Başkanlığı'na verdiği dilekçeyle partiden istifa etti. "Gördüğüm lüzum üzerine partiden istifa kararı aldım" diye konuşan Yılmaz'ın, AKP ile temasta olduğu öne sürüldü. 
   
   'Ahlaksız bürokrat' teşhir edilecek    Devlet Bakanı Beşir Atalay, Kamu Görevlileri Etik Kurulu'nun etik kurallara uymadığını tespit ettiği kamu yöneticilerinin Resmi Gazete'de "teşhir" edileceğini söyledi. Türkiye Genç İşadamları Derneği'nin Ankara Sanayi Odası'nda dün düzenlediği "Kamu Etik Kurumunda Alternatif Ülke Modelleri" konulu toplantıda konuşan Atalay, iddialı bir kurul olarak başlamadıklarını, bunu bir başlangıç olarak gördüklerini belirtti. Atalay, "Tek bir müeyyide koyuyoruz Yöneticinin etik kurallarına uymayan bir tutumu varsa bunu kamuoyu bilecek" dedi. 
   
   
   
</TEXT>
</DOC>
