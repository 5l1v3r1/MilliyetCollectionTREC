<DOC>
<DOCNO> 173937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/06/son/sondun27.html </URL>
<DATE> 2003/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosna'da en büyük toplu mezar incelemesi sürüyor... 
</HEADLINE>
<TEXT>

     Bosna-Hersek'te, 1992-1995 savaşından kalma muhtemelen en büyük toplu mezarın kazılması ve cenaze parçalarının dikkatle toplanması sürüyor. 
     Müslüman Kayıp Kişiler Kurulu'nun bölge müdürü Murat Hurtiç'in verdiği bilgiye göre, başkent Saraybosna'nın 80 km kuzeydoğusunda, Crni Vrh tepesinde geçen hafta açılan tenis alanı büyüklüğündeki toplu mezarda, Zvornik kenti çevresindeki Müslüman köylerinden yüzlerce Boşnak'ın cesedinin gömülü olabileceği belirtiliyor. 
     Murat Hurtiç, ''Burası bu yıl Bosna'da bulduğumuz 14. toplu mezar. Gömülü cenaze sayısını henüz bilmiyoruz. Birkaç yüz kişiden söz edilebilir'' dedi. 
     Birkaç Boşnak kadın, geçen haftadan beri Crni Vrh tepesine çörek, karpuz ve meyve suyu getirerek toplu mezarı kazan adli tıp uzmanlarının yanında yer alıyor. 
     Toplu mezarın çevresinde toplananlar, yakınlarının bir eşya kırıntısına rastlama ümidiyle bekleşiyor. 
     
     38 ERKEĞİ YİTİRDİK 
     56 yaşındaki Fatma Krehiç, toplu mezarın başında, ''Oğlumu, kocamı savaşta yitirdim. Ailemizden 38 erkeği kaybettik'' dedi. 
     1 Haziran 1992 günü, Sırp güçleri, Fatma Krehiç'in Zvornik yakınında bulunan Dyuliçi köyünü ele geçirdi ve erkekleri toplayarak götürdü. Bu toplu mezar muhtemelen o güne ait. Bayan Krehiç, ''Yetimlerimize bakacak kimsemiz kalmamıştı. Ne zaman onları ararsam hiçbir yetişkin büyümüş aile erkeğine rastlamaz oldum'' diyor. 
     Faciadan 11 yıl sonra çürüyen cenazeleri tanımak güç. DNA deneyleri için kalıntılar kuzeydeki Tuzla kentine götürülecek. 
     Tuzla kentinin tuz galerilerinde, 250 bin insanın öldüğü Bosna faciasında kaybolmuş 20 bin kişiye de kısmen ait olan cenaze kalıntıları adli tıp incelemesi için saklandı. 
     5 Nisan 1992'de başlayan ve 21 Kasım 1995 günü ABD'nin Ohio eyaleti Dayton kentinde parafe edilen barış antlaşmasıyla sona eren savaşın ilk günlerine ait olan Crni Vrh toplu mezar kazısı ve numune toplanmasının en az iki ay sürmesi bekleniyor. 
     Bu toplu mezardakilerin, 11 Temmuz 1995 günü 8 bin Müslüman Boşnak erkeğinin öldürüldüğü BM'nin sözde korumalı ''güvenli bölgelerinden'' Srebrenitsa kenti kurbanlarıyla da kısmen karışmış durumda olduğu hatırlatılıyor. 
     11 Temmuz 1995'te, II. Dünya Savaşı'ndan sonra Avrupa'nın bağrında gördüğü en büyük katliam olan Boşnak kenti Srebrenitsa'da 8 bin Boşnak erkeği öldürüldü. 
     Adli tıp uzmanı Murat Hurtiç, Crni Vrh mezarının ''ikincil toplu mezar'' olduğunu hatırlattı. Bosnalı Sırp güçleri, savaş suçları araştırmacılarından inceleme alanlarındaki tüm kanıtları yok etmek amacıyla buldozerlerle ilk toplu mezarları parçalayarak cesetleri ikinci çukurlara dolduruyorlardı. 
     Bosna'da adli tıp uzmanları, savaşın bitiminden bugüne dek 8 yılda 300'ün üzerinde toplu mezardan 16 bin 500 kişinin cesedini çıkardı. 
     
</TEXT>
</DOC>
