<DOC>
<DOCNO> 166184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sondun10.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kraliçenin kalesi 'yol geçen hanı' 
</HEADLINE>
<TEXT>

     İngiltere'de yayınlanan Sunday Mirror gazetesi, kısa süre önce bir komedyenin güvenlik ağını aşıp girmeyi başardığı Windsor kalesine, bu kez iki muhabirinin girdiğini öne sürdü. 
     Kraliçe II. Elizabeth'in, Berkshire bölgesinde ailesinin adını taşıyan Windsor kasabasında bulunan ikametgahının ''yol geçen hanına'' döndüğünü öne süren gazete, Prens William'ın doğum günündeki güvenlik skandalından sadece beş gün sonra iki muhabirinin kaleye girdiğini iddia etti. 
     Muhabiri James Saville ve bir foto muhabirinin Kale içinde Kraliçe ve ailesinin yaşadığı bölüme girdiğini ve bunu yaparken de kapı güvenliğine sadece içerde çalışan bir arkadaşlarını almaya geldiklerini söylediklerini öne süren gazete, ''bu arada hiçbir güvenlik kontrolünün de yapılmadığını'' savundu. 
     Scotland Yard ise olayı yalanladı ve ''Zaten olayın yaşandığı iddia edilen gün ve saatte Kraliyet ailesinin hiçbir üyesi kalede değildi'' dedi. 
     Gazeteye göre, muhabir Saville ve foto muhabiri Neil Hall, kale kapısındaki görevlilere sadece ''burada çalışan birini alıp çıkacağız'' diyerek içeri girmeyi başarmıştı. Geçen Perşembe günü yaşanan bu olayın ardından, foto muhabiri Hall'un polis tarafından ''Sizin adınızla kiralanan bir aracın Kaleye izinsiz giriş yaptığı tespit edildi'' gerekçesiyle sorgulandığını da belirten Mirror, Scotland Yard'ın açıklamasında yer alan ''aracın içerden bir görevlinin 'beni almaya geldiler' şeklindeki ifadesinden sonra içeri kabul edildiği'' iddiasını da yalanladı. 
     
</TEXT>
</DOC>
