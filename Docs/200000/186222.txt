<DOC>
<DOCNO> 186222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/soneko17.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen İran gezisinde 200 milyon dolarlık yeni kontrat imzalandı 
</HEADLINE>
<TEXT>

     Devlet Bakanı Kürşad Tüzmen, İran ile dış ticarette yeni bir dönemin başladığını, bu ülkeye düzenlenen ticari heyet gezisinde, 200 milyon dolarlık yeni kontrat imzalandığını bildirdi. 
     Bakan Tüzmen, Ortak Ticaret Komitesi 2. Dönem Toplantısı ve 3. Tahran Uluslararası Sanayi Ürünleri Fuarı'nın açılışına katılmak üzere 300'ü aşkın işadamı ile birlikte gerçekleştirdiği İran ziyaretini tamamladı. 
     İran gezisini, yaptığı yazılı açıklamayla değerlendiren Tüzmen, ikili ticaretin dengeli şekilde geliştirilmesi amacıyla, Dünya Ticaret Örgütü ve AB yükümlülüklerinin de dikkate alınarak, iki ülke arasında ''tercihli ticaret anlaşması' imzalamaya karar verdiklerini belirtti. 
     Bu çerçevede İran'ın 2004 yılından itibaren, Türk mallarına yönelik tüm gümrük ve eş etkili vergileri 5 yıl içinde kademeli olarak ortalama yüzde 4 seviyesine indirmeyi taahhüt ettiğini kaydeden Tüzmen, şöyle devam etti 
     ''Bunun bir sonucu olarak önümüzdeki dönemde Türkiye-İran ticareti büyük bir ivme kazanacaktır. İran'ın ortalama koruma oranlarının yüzde 40 seviyelerinde olduğunu göz önünde bulundurduğumuzda, bu anlaşmanın önemi hada iyi anlaşılacaktır. İran'ın gümrük ve eş etkili vergileri 5 yıl içerisinde yüzde 4 seviyelerine çekecek olması, şüphesiz firmalarımıza İran pazarında önemli bir avantaj sağlayacaktır.'' 
     
     İMAM HUMEYNİ HAVAALANI 
     Ziyaretleri sırasında, iki ülke özel sektörü arasındaki görüşmelerin verimli geçtiğine işaret eden Tüzmen, ''gerek fuarda gerek işadamlarının ikili görüşmelerinde, işadamlarımız verimli çalışmalar yaptı'' dedi. 
     Yapılan görüşmeler sonucunda, 200 milyon dolar tutarındaki Tahran İmam Humeyni Uluslararası Havaalanı Modernizasyonu Projesi'nin, yap-işlet-devret modeli çerçevesinde bir Türk firması tarafından üstlenilmesinin kararlaştırıldığını ifade eden Tüzmen, İran hükümet yetkililerinin, söz konusu projeye ilişkin imtiyaz sözleşmesinin 15 gün içinde imzalanacağını taahhüt ettiklerini bildirdi. 
     Tüzmen ayrıca, İran'a vagon ve lokomotif satışı ile Tahran-Kum-İsfahan ve Qazvin-Anzali demiryolu projelerinin Türk firmalarınca üstlenilmesi konusunda da ilerleme sağlandığını kaydetti. 
     
     YENİ SINIR TİCARET MERKEZLERİ AÇILACAK 
     Bakan Tüzmen, üzerinde anlaşmaya varılan diğer önemli bir konunun da, sınır ticaret merkezleri olduğunu belirtti. 
     Türkiye ile İran sınırında, Sarısu, Esendere ve Kapıköy'de üç yeni sınır ticaret merkezinin Ekim ayı sonuna kadar açılmasının kararlaştırıldığını vurgulayan Bakan Tüzmen, ''bu ticaret merkezlerinde ilk aşamada 100 milyon dolarlık bir ticaret hacmi hedefleniyor'' dedi. 
     Tüzmen, bu kararın sınır bölgelerinin ekonomik kalkınmasında önemli katkı sağlayacağını da kaydetti. 
     Bakan Tüzmen, İran'da gerçekleştirdikleri tüm görüşmelerde, Türkiye ile İran arasındaki ilişkilerin daha da geliştirilmesine yönelik somut işbirliği konularının ele alındığını, bu görüşmelerdeki atmosfer ve gösterilen alakanın, iki ülke arasıdaki mevcut ilişkilerin her alanda geliştirilmesine yönelik ortak iradenin varlığını bir kez daha kanıtladığını söyledi. 
     Tüzmen, Ortadoğu bölgesinde kalıcı barış ve istikrarın, ancak bölgenin artan kalkınmışlığı ve refahıyla sağlanabileceğine olan inançları çerçevesinde gerçekleştirilen bu ziyaretin, önemli sonuçların alınmasına vesile olduğunu da kaydetti. 
     
</TEXT>
</DOC>
