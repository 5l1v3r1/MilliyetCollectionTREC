<DOC>
<DOCNO> 182611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/yazar/guclu.html </URL>
<DATE> 2003/09/16/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Okullar açıldı açılmaya da... 
</HEADLINE>
<TEXT>

   
   Okulların açılması, sanki eskiden çok daha coşkulu oluyordu. Şimdi bakıyorum da formalitenin ötesine geçmiyor. İstiklal Marşı bile öylesine çalınıyor. Bin kişilik bir öğretmen, öğrenci veli grubundan İstiklal Marşı'na katılan sayısı 8'i, 10'u bulmuyor... 
   Heyecan yok. Ne öğrenci ne de öğretmen okulların açıldığından memnun. İlk birkaç saatlik kavuşma heyecanı çok çabuk söndü. Eksik olan bir şey var ama ne Eğitim ordusunun üzerindeki bu atalet atılmaz ise öğretim yılının sonu zor gelir. Öğrenciye de öğretmene de heyecan gerekiyor. 
   Sanki eğitimden beklentiler azaldı. Sanki eğitim gören ile görmeyen arasındaki fark yok oldu. Sanki eğitim, gençleri hayallerine kavuşturan altın anahtar olma özelliğini yitirdi .. 
   Eğitim sözcüğü artık gözleri parlatmıyor. Yüzler de gülücük yaratmıyor. Oflama ile puflama ile eşdeğer hale geldi gibi. 
   Veli de, öğrenci de öğretmen de okula giderken ayağı sürterek gidiyor. Hem de öğretim yılının daha en başında. 
   Medyanın olaya yaklaşımı da farklı değil. Dünkü gazetelerin manşetlerinde 100 milyon liralık zorunlu bağışı veremediği için okulda temizlik yaptırılan veli vardı. Neresinden bakarsanız bakın tam bir rezalet. Bugün temizlik yarın ne Böyle okul veli işbirliği olur mu 
   Milli Eğitim Bakanlığı, son aylarda mirasyedi gibi davranıyor. 10 bin öğrenciyi kolejlerde bedava okutmak için 150 trilyon lirayı gözden çıkartan, zengin fakir demeden her öğrenciye bedava kitap vermek için yüzlerce trilyon lirayı havada savuran bakanlık, iş okullara hademe almaya gelince param yok diyor. Böyle mantık olmaz. 
   Devletin okullara yeterince kaynak ayırmadığı kesin. İstese bile okullara yetecek kadar para göndermesi, bugünkü eğitim bütçesi ile mümkün değil. Bu yüzden elbette velilerin de katkısı gerekiyor. Ama bunun bir ölçüsü olmalı. 
   Aylık geliri üç - beş yüz milyon lira olan velilerden bir o kadar bağış istemek için vicdansız olmak gerekiyor. Ama isteniyor. Veliler işte bu yüzden mutsuz... 
   Yönetici ve öğretmenler ise devlet tarafından ihmal edildiklerinin fazlası ile farkındalar. Zam için diğer meslek mensuplarına kolaylıkla kaynak yaratan devlet, sıra öğretmenlere geldiğinde param yok diyor. Bırakın zammı, öğretim hazırlık ödeneğini hala ödemedi, yollukları kaldırdı. Dahası okulların zorunlu harcamaları için veliler ile yüz yüze getiriliyorlar ki bu hiç hoşlarına gitmiyor... 
   Öğrenci mutsuzluğuna gelince Lise birincileri bile açıkta kalıyor. Sistem sürekli değişiyor. Meslek lisesi mezunlarının önünü açacağız diye verilen tüm sözler havada kaldı. Üniversiteye giremeyen bin pişman, girip mezun olanlar on bin pişman. Çünkü ne iş bulabiliyorlar ne de emeklerinin karşılığını alabiliyorlar. Sanki okudukları için cezalandırılıyorlar... 
   Özetin özeti Eğitimde çarklar lafla dönmüyor. Dün okul açılışlarında Başbakan Erdoğan'ı izlerken, önceki başbakanları hatırladım. Her okula bilgisayar, tekli öğretim, tek kişilik sıralar, herekese üniversite vaatleri veriyordu. Keşke yerine getirebilse. Keşke bu kez yanılan biz olsak .. 
   
      
   
</TEXT>
</DOC>
