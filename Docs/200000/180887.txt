<DOC>
<DOCNO> 180887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/07/son/sonspo05.html </URL>
<DATE> 2003/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Açık'ta zafer Henin Hardenne'in... 
</HEADLINE>
<TEXT>

     Sezonun son ''Grand Slam'' mücadelesi olan toplam 17 milyon dolar 23.4 trilyon lira ödüllü 123. ABD Açık Tenis Turnuvası'nda, tek bayanlarda şampiyon, tek erkeklerde finalistler belli oldu. 
     1968'den bu yana 13. kez tek bayanlarda turnuvanın ilk 2 seribaşı raketinin finale kaldığı maçta, 2 numaralı seribaşı Belçikalı Justine Henin Hardenne, dünya klasmanında ilk sırada yer alan turnuvanın bir numaralı seribaşı vatandaşı Kim Clijsters'i 7-5 ve 6-1'lik setlerle 2-0 yenerek turnuvanın şampiyonu oldu. 
     81 dakika süren Justine Henin Hardenne-Kim Clijsters final maçında, Clijsters, 40 basit ve 4 çift hata yaparken, 8 kez servis kırma şansının sadece ikisini değerlendirebildi. 
     Kariyerlerinde 2. kez bir ''Grand Slam'' turnuvasında finale kalan ve bu turnuvada son 5 yıldır mücadele eden 2 Belçikalı raket Kim Clijsters ve Justine Henin-Hardenne, bu yıl Fransa Roland Garros Açık Tenis Turnuvası'nın finalinde de karşılaşmışlar ve bu maçı Henin-Hardenne, 6-0 ve 6-4'lük setlerle 2-0 kazanarak şampiyonluğu elde etmişti. 
     Clijsters ile Henin-Hardenne arasında bugüne dek yapılan 16 maçta, 8-8 beraberlik bulunuyor. 
     Finalist raketlerden 1 numaralı seribaşı 20 yaşındaki Kim Clijsters, 5 yıldır profesyonel ve kariyerinde 16 tekler şampiyonluğu bulunuyor. Kariyerinde 2. kez bir ''Grand Slam'' turnuvasında final oynayan Kim Clijters'ın, ''Grand Slam'' turnuvalarında hiç şampiyonluğu yok. Kariyerindeki galibiyet-yenilgi sayıları toplamda 219-69, bu yıl ise 67-10. 
     4 yıldır profesyonel olan 2 numaralı seribaşı 21 yaşındaki Justine Henin-Hardenne'in ise 13 tekler şampiyonluğu bulunuyor. Bu yıl ki Fransa Açık'tan Roland Garros sonra, ikinci ''Grand Slam'' turnuvasını kazanan Hardenne'in kariyerindeki galibiyet-yenilgi sayıları toplamda 194-66, bu yıl ise 57-7. 
     ABD Açık Tenis Turnuvası'nın son şampiyonu Justine Henin Hardenne, 1 milyon dolar, ikinci Kim Clijsters ise 500 bin dolar para ödülü aldı. 
     Tek erkeklerde ise 23 yaşındaki 2003 yılının Fransa Açık Şampiyonu, 3 numaralı seribaşı İspanyol Juan Carlos Ferrero, dünya klasmanında ilk sırada bulunan turnuvanın bir numaralı seribaşı ABD'li Andre Agassi'yi 6-4, 6-3, 3-6, 6-4'lük setlerle 3-1, 4 numaralı seribaşı ABD'li Andy Roddick de 13 numaralı seribaşı Arjantinli David Nalbandian'ı 6-7 4-7 , 3-6, 7-6 9-7 , 6-1, 6-3'lük setlerle 3-2 yenerek finalist oldular. 
     
</TEXT>
</DOC>
