<DOC>
<DOCNO> 153854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sontur47.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çelik ranza ve dolaplar sayesinde bazı öğrenciler sağ kurtuldu 
</HEADLINE>
<TEXT>

     Bingöl'de meydana gelen depremde en fazla hasar gören Çeltiksu Yatılı Bölge Okulu'nda çelik ranza ve dolaplar ölü sayısının artmasını önledi. 
     Sivil Savunma uzmanlarından alınan bilgiye göre, yatılı ilköğretim bölge okulu enkazından sağ kurtulan öğrencilerin büyük bir bölümü 1. katta bulunan öğrencilerden oluşuyor. 
     Depremde okulun üst iki katının geri doğru çöktüğünü anlatan yetkililer, bunun için çelik ranza ve dolaplarının yan yattıklarını belirterek, ''1. katta ise çökme tavandan tabana doğru gerçekleşmiş. Bu esnada çelik dolap ve ranzalar, tavan ile taban arasında bir metrelik boşluk kalmasını sağlamış'' diye konuştular. 
     Binanın üst iki katında ölen öğrenciler görüldüğünü fakat henüz enkaz altından çıkarılamadıklarını ifade eden uzmanlar, şunları kaydettiler 
     ''Öğrencilerin kaldığı ilk katta çelik ranza ve dolaplar olmasaydı ölü sayısı çok daha fazla olabilirdi. Halen enkaz altında sağ öğrenciler bulunuyor. Onları çıkarmak için çaba harcıyoruz. Üst 2 katta ölen öğrencilerin birçoğu da kaçmaya çalışırlarken koridorlarda enkaz altında kalarak ölmüşler.'' 
     
     MAKİNELER DURDURULUYOR, SESLER DİNLENİYOR 

     Okul enkazı altında sağ olan öğrencilerden bazılarıyla konuştuklarını anlatan yetkililer, ''Enkaz altındaki sağ bazı öğrencileri de görebiliyoruz. En kısa zamanda onları kurtarmak için çaba harcıyoruz'' dediler. 
     Kurtarma çalışmaları sırasında aralıklarla yapılan anonslarla iş makinelerinin çalışmaları durduruluyor ve çevredeki insanların da susmaları isteniyor. Enkaz altından gelen ses ile yön tespiti yapmaya çalışan sivil savunma elemanları, daha sonra çalışmalarına tekrar başlıyorlar. 
     Bu arada bazı görgü tanıkları, okuldaki bazı öğrencilerin deprem anında camlardan atlayarak kurtulduklarını söylediler. 
     Enkaz altında kalan öğrenci sayısı hakkında kesin bir rakam verilemiyor. 
     




</TEXT>
</DOC>
