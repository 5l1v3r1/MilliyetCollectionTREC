<DOC>
<DOCNO> 174274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sonspo16.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor taraftarına güveniyor 30 bin kişi gelir... 
</HEADLINE>
<TEXT>

     Konyaspor, evinde yapacağı ligin ilk karşılaşmasında, 30 bin kişilik Atatürk Stadı'nın tamamıyla dolmasını bekliyor. 
     Kulüp basın sözcüsü İbrahim Kaplan, 10 yıl aradan sonra Birinci Süper Lig'de ilk maçını yapacak olan takımlarının, yapılan başarılı transferler sonrası yeşil-beyazlı taraftarların tam desteğini aldığını kaydetti. 
     Trabzonspor maçına Konya ve çevresinden büyük ilgi beklediklerini ifade eden Kaplan, ''Bu maçta 30 bin kişilik Atatürk Stadı'nın tamamıyla dolmasını bekliyoruz. Trabzonspor maçında en önemli silahımız da taraftarlarımız olacak. İlk maç çok önemli. Taraftarlarımızdan takımlarını maçın 90 dakika olduğunu unutmadan, bitiş düdüğüne kadar desteklemelerini ve futbolcuları motive etmelerini istiyoruz'' dedi. 
     Kaplan, yarın Konya'ya gelecek Trabzonspor kafilesine de gereken dostluğun gösterileceğini vurgulayarak, ''Konyaspor taraftarları centilmendir. Bunu lig boyunca göstereceğiz'' diye konuştu. 
     Kaplan, maç atmosferine giren yeşil-beyazlı ekibin bu akşam Selçuk Otel'de kampa gireceğini, takımda sakat olan ve Trabzonspor maçında oynaması kuşkulu Hayri dışında eksik futbolcu olmadığını bildirdi. 
     
</TEXT>
</DOC>
