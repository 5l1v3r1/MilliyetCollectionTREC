<DOC>
<DOCNO> 151224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/21/dunya/adun.html </URL>
<DATE> 2003/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Katil de olsa onu kurtarmalıydım' 
</HEADLINE>
<TEXT>

1996'da suikasta uğrayan Uday'ı kurtaran Alman doktor, 'Hastanın aziz ya da katil olması benim için fark etmez' dedi 
     FRANKFURT Milliyet 

     Saddam Hüseyin'in büyük oğlu Uday Hüseyin'i 1996'da uğradığı suikasttan sonra ameliyat eden Alman doktor Prof. Ulrich Holz ilk kez konuştu. Uday Hüseyin'in hayatını borçlu olduğu doktor, "Bild am Sonntag" gazetesine yaptığı açıklamada "Uday Hüseyin'i suikasttan sonra ben ameliyat ettim. Zor bir ameliyattı" dedi. 
     12 Aralık 1996'da Bağdat'ta iddiaya göre bir randevuevi ziyaretinden dönerken pusuya düşürülen ve kurşun yağmuruna tutulan Uday Hüseyin'i kurtaran Holz, ameliyat ettiği kişinin kimliğini o anda bilmediğini, ancak bilseydi bile bu işi kabul edeceğini açıklarken, şunları söyledi 
     
     2 AY SONRA YÜRÜDÜ 
     "Katil ya da aziz. Böyle şeyler bir doktorun bir hastayı tedavi etmesinde hiç bir rol oynayamaz." Ameliyattan sonra iki ya da üç kez Bağdat'ta kontrol için gittiğini açıklayan Prof. Holz'un 1997'de gerçekleştirdiği ameliyattan 2 ay sonra, hep felçli kalacağından korkulan Uday Hüseyin, koltuk değnekleri yardımıyla yürümeye başlamıştı. 
     
     FRANSIZLAR REDDETTİ 
     Katharine Hastanesi'nin Kaza Cerrahisi Bölümü Direktörü ve Tübingen Üniversitesi öğretim üyesi olan Prof. Holz, ameliyat için para talep etmediğini belirterek, "ülke dışındaki bir yaralıya yardıma" gittiğini ve para almanın uygun olmayacağını savundu. Bu arada suikastın ardından Bağdat'a Fransa'dan bir doktor ekibinin gittiği, ancak orada ameliyatı reddettikleri öğrenildi. Dönemin Fransa Dışişleri Bakanlığı da Uday'a vize vermemişti. 
     


DÜNYA 















</TEXT>
</DOC>
