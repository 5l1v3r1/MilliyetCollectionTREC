<DOC>
<DOCNO> 188636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/sontur22.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahmi Koç "Yatırım yapmak istiyorsunuz, gizli bir el sizi tutuyor" 
</HEADLINE>
<TEXT>

     Koç Holding Onursal Başkanı Rahmi Koç, ''Memleketimiz enteresan bir ülke, para harcayıp yatırım yapmak bir şeyler ortaya koymak istiyorsunuz ama ne hikmetse gizli bir el gelip sizi tutuyor'' dedi. 
     Koç Üniversitesi'nin ''10. Yıl Açılış Töreni''nde konuşan Rahmi Koç, zamanın su gibi akıp geçtiğini, geçen 10 yıllık sürede 9. Cumhurbaşkanı Süleyman Demirel'in kendilerini hiç yalnız bırakmadığını belirterek, bundan dolayı Demirel'e teşekkür etti. 
     Babası Vehbi Koç'un, ''Bu memleketin iyi yetişmiş, iyi eğitilmiş insan gücüyle kalkınacağına'' inandığını ve bunu her vesileyle dile getirdiğini ifade eden Rahmi Koç, ''Dolayısıyla üniversite kurma fikrini benimsedi, fakat her işte olduğu gibi bunu da derinliğine 5 sene tetkik etti. Hesap edildi, kitap edildi, Vehbi Koç Vakfı bünyesinde bir üniversite fonu oluşturuldu ve harekete geçildi'' dedi. 
     Üniversitenin kurulması fikrine başta mütevelli heyeti olmak üzere Koç ailesinin, topluluk şirket mensuplarının sarıldığını anlatan Rahmi Koç, şunları söyledi 
     ''Bina yapmak, ekipman almak işin el kolay tarafı. Esas olan software dediğimiz değerli öğretim üyelerini çekebilmek. Türkiye'nin temel taşları olacak gençleri yetiştirmek ise işin en zor, en meşakkatli, en sabır ve metanet isteyen tarafı. Gönlümüz ve hedefimiz yalnız Türkiye standartlarında değil, dünyadaki en iyi üniversiteler düzeyine çıkmaktır. Bunun için de geceli gündüzlü çalışıyoruz.'' Rahmi Koç, üniversitenin 1993-1994 akademik yılında 230 öğrenciyle eğitime başladığını, bugün ise bu sayının 2 bin 522'ye çıktığını ifade ederek, kampusun 240 kişilik öğretim üyesi ve idari personelle birlikte 3 bin kişilik bir şehir konumuna geldiğini söyledi. 
     Üniversitenin başlangıçta 2 bin öğrenci alacak şekilde planlandığını, ancak ekonomik koşullar ve kampusun randımanlı çalışması için öğrenci sayısını 3500-4000'e çıkartacaklarını bildirdi. 
     
     YURT SORUNU 
     Koç, bu sayının yurt sorununu gündeme getirdiğini dile getirerek, şunları söyledi 
     ''Yerleşkemize bin öğrenci alacak yurt binası daha inşa etmemiz gerekiyor. Memleketimiz enteresan bir ülke. Para harcayıp, yatırım yapmak, bir şeyleri ortaya koymak istiyorsunuz ama ne hikmetse gizli bir el gelip sizi tutuyor. Bakalım bu yurt konusunda da ne zorluklar ile karşılaşacağız. Ama öyle ya da böyle öğrencilerimiz için yerleşkede yurt şart. Eminim ki, bunu da başaracağız.'' Batıdaki eğitim kurumlarında görülen ortak tarafın öğrencilerin uluslararası mozaikten oluştuğuna dikkati çeken Koç, ''11 Eylül'den sonra Müslüman öğrencilerin Amerika'ya gitmekte karşılaştıkları zorluklar, bizleri bu konuya daha sıcak bakmaya ve daha süratli hareket etmeye teşvik etti'' dedi. 
     Konuşmasında öğrencilere de tavsiyelerde bulunan Rahmi Koç, ''Dünyadaki gelişmeleri yakından takip etmelerini istiyorum. İyi öğrenci, iyi insan ve bu memlekete layık kişiler olmalarını canı gönülden diliyorum. Bu mesajım geçmiş mezunlarım için de geçerlidir'' diye konuştu. 
     
</TEXT>
</DOC>
