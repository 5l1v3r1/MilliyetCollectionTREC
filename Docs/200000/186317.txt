<DOC>
<DOCNO> 186317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/sontur33.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Bana göre ufukta seçim gözükmüyor 
</HEADLINE>
<TEXT>

     Adalet Bakanı Cemil Çiçek, Yüksek Seçim Kurulu'nun YSK , Türkiye'deki en tecrübeli kuruluşların başında geldiğini belirterek, YSK üyelerinin seçim konusunda, mevzuat ve hukukun beklentilerini dikkate alarak, uygun kararlar vereceklerini söyledi. 
     Adıyaman Barosu tarafından düzenlenen panel için, uçakla Şanlıurfa'ya gelen Adalet Bakanı Çiçek'i, havaalanında Vali Şükrü Kocatepe ve AK Parti Şanlıurfa Milletvekili Faruk Bayrak karşıladı. 
     VİP salonunda bir süre dinlenen Bakan Çiçek'e mırra acı kahve ikram edildi. Daha sonra gazetecilerin sorularını yanıtlayan Bakan Çiçek, ufukta seçim gözükmediğini söyledi. 
     Bir gazetecinin, ''Siyasi parti temsilcileri, sizin YSK üyelerine baskı uyguladığınızı ileri sürüyor'' sorusu üzerine Bakan Çiçek 
     ''YSK üyelerinin hiç birisi baskıya itibar etmez. Yargıç güvencesi olan, Anayasa teminatı altında bulunan bu insanlar, değerli hukukçu şahsiyetlerdir. Türkiye'deki en tecrübeli kuruluşların başında YSK gelir'' dedi. 
     Seçim işlemlerinin süreli işlemler olduğunu anlatan Bakan Çiçek, şunları söyledi 
     ''Bana göre ufukta seçim gözükmüyor. Seçim hukukunda birden fazla süreç vardır. Kim neye itiraz edecekse, eder. Sonra ki sürece il ve ilçe seçim kurumları karar verir ve iş biter. Seçimler de maçlar gibidir. Maçtan sonra geride kalanların maçı tartışması zordur. Türkiye'nin önünde yapılacak çok işler vardır.'' Adalet Bakanı Cemil Çiçek, daha sonra Şanlıurfa Valisi Şükrü Kocatepe ve AK Parti Milletvekili Faruk Bayrak ile birlikte Şanlıurfa Adliyesi'nde incelemelerde bulundu. Cumhuriyet Başsavcı Haluk Kırca'yı makamında ziyaret eden Bakan Çiçek, sorunlara ilişkin bilgi aldı. 
     Bakan Çiçek, daha sonra karayoluyla Adıyaman'a gitti. 
     
</TEXT>
</DOC>
