<DOC>
<DOCNO> 183205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sontur01.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İran plakalı yolcu otobüsü uçuruma yuvarlandı 15 ölü, 30 yaralı 
</HEADLINE>
<TEXT>

     Suriye'den dönen İranlılar'ı taşıyan yolcu otobüsü, şoförün uyuması sonucu Doğubayazıt'ta uçuruma yuvarlandı. Kazada 15 kişi ölürken, 30 kişi de yaralandı. 
     Şiilerin kutsal saydığı, Hz. Ali'nin kızı Zeynep - i Kubra ile Hz. Hüseyin'in kızı Hz. Sakine'nin Suriye'deki türbelerini ziyaret edenleri taşıyan Rıza Masutof yönetimindeki TEH 66680 plakalı yolcu otobüsü, dün saat 02.30 sıralarında Doğubayazıt'a geldi. Masutof'un direksiyon başında uyuması nedeniyle kontrolden çıkan otobüs, Somkaya Köyü yakınlarında virajı alamayarak 25 metrelik uçuruma yuvarlandı. Kazaya ilk müdahaleyi, Suriye'den dönen bir başka otobüsteki İranlılar yaptı. Köy sakinlerinin de yardımıyla otobüsten 13 ceset çıkarıldı. Iğdır ve Doğubayazıt devlet hastanelerine kaldırılan 32 yaralıdan ikisi de hayatını kaybetti. 
     Yaralılardan Kerim Mehiyar, "Şoför yorgun ve uykusuzdu. Yağmura rağmen hızlı gidiyordu. Direksiyon başında uykuya daldı. Virajı alamadık" dedi. 
     Kazada annesi Tahire Acemi'yi kaybeden 3 yaşındaki Mehdi Acemi'ye de teyzesi Tayyibe Celani sahip çıktı. Vali Musa Küçükkurt da Iğdır Devlet Hastanesi'nde tedavi altına alınan yaralıları ziyaret ederek "Geçmiş olsun" dileğinde bulundu. 
     
</TEXT>
</DOC>
