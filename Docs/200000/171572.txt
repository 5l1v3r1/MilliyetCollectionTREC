<DOC>
<DOCNO> 171572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/son/sondun06.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Meluncanlardan Türkiye'ye lobi desteği... 
</HEADLINE>
<TEXT>

     Kendilerini Türk asıllı Amerikalılar olarak tanıtan Meluncanların Türkiye'ye lobi desteği sağlayacağı bildirildi. 
     Türk Amerikan Dernekleri Federasyonu TADF Başkanı Dr. Kayaalp Büyükataman, açıklamasında, ABD'nin özellikle Tenessee, West Virginia, Virginia, North Carolina, South Carolina ve Kentucky bölgelerinde yerleşmiş Meluncanlarla merkezlerinin bulunduğu Knoxwille Tenessee'de 2 gün süren ayrıntılı toplantılar yapıldığını ve birçok ortak konu üzerinde çalışma programı geliştirildiğini belirtti. 
     Dr. Büyükataman, lobi bakımından da kuvvetli bir organizasyona sahip Meluncanların şimdiden Türkiye'ye kongrede destek verdiklerini kaydetti. 
     TADF Başkanı Büyükataman, Meluncanların ayrıca Türk üniversiteleriyle temas kurduklarını ve 12 Türk gencini kendilerine ait üniversitelerde okutmakta olduklarını belirterek, bu grubun Türk-Amerikan öğrenci kuruluşlarıyla bağlantı kurmak için, TADF'den yardım istediklerini açıkladı. 
     Dr. Büyükataman, Meluncanlarla temasları geliştirmek ve ortak lobi faaliyetlerine başlamanın Türkiye ve Türk-Amerikan topluluklarına büyük güç kazandıracağını belirtti. 
     Meluncanların sayısının tahmini 4 milyon kişi civarında olduğunu kaydeden Büyükataman, ''Bu grubun DNA testlerinin geçen yıl tamamlandığını ve Türk olduklarını sadece anlatılan hikayelerden değil, kanlarıyla da ispatladıklarını'' söyledi. 
     TADF Başkanı, ''16. yüzyılda Amerika'ya gelerek yerleşen Meluncanların, Leventlerin soyundan geldiklerini ve bunların genellikle Cherokee kızılderili kabilesi üyeleriyle evlenip soylarını devam ettirdiklerini'' belirtti. 
     Dr. Büyükataman, ''Her ne kadar evliliklerle aralarına başka ırklar karışmış ve Türkçe'yi unutmuş olsalar da Meluncanların köklerini unutmadıklarını, Türk olmaktan gurur duyduklarını ve Türk kökenli olduklarını her fırsatta tekrarladıklarını'' söyledi. 
     
</TEXT>
</DOC>
