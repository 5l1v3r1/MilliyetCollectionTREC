<DOC>
<DOCNO> 181217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/son/sondun10.html </URL>
<DATE> 2003/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya Türkiye üye olduğunda AB'nin sınırı Irak'a dayanacak 
</HEADLINE>
<TEXT>

     ABD'de bulunan İspanya Dışişleri Bakanı Ana Palacio, Irak meselesinin Avrupa Birliği AB için önem taşıdığını kaydederek, Türkiye AB'ye üye olduğunda, Birliğin sınırlarının Irak'a kadar dayanacağını söyledi. 
     ABD Dışişleri Bakanı Colin Powell ile Washington'da biraraya geldikten sonra basına ortak açıklama yapan Palacio, ''AB'nin Irak konusuna açık bir ilgisi var. Başka sebep olmasa bile, Türkiye Birliğin üyesi olduğunda, AB'nin sınırı Irak'a dayanacak'' dedi. 
     AB'nin, uluslararası toplum ile birlikte, Irak'a karşı sorumluluklarını yerine getirmeye hazır olduğunu belirten Palacio, bu çerçevede İspanya'nın, Irak'ın geleceği ve yeniden imarına yönelik kararlılığını vurguladı. 
     ABD Dışişleri Bakanı Powell da, Palacio ile Irak'taki durumu konuştuklarını ve İspanya hükümetinin, özellikle asker göndermeye ilişkin güçlü desteği için teşekkür ettiğini söyledi. 
     Powell, Palacio ile BM'deki Irak tasarısını da konuştuklarını belirterek, şöyle konuştu 
     ''Bence herkesi memnun eden, iyi bir tasarı elde etmek önemli. Bunun mümkün olduğuna inanıyorum. Ortak bir amacımız var. Egemenliği Irak halkına olabildiğince hızlı ve pratik bir şekilde bırakmak. Bana göre, hepimiz gözümüzü bu ortak amaç üzerinde tutarsak, kuvvetli destek, hatta ümit ediyorum ki tam destek alacak bir tasarı elde edebiliriz. Ancak bu sürece bir takvim koymadık.'' 
     
</TEXT>
</DOC>
