<DOC>
<DOCNO> 194232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sonspo01.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi'den Trabzonspor'a övgü... 
</HEADLINE>
<TEXT>

     Trabzonspor Teknik Direktörü Samet Aybaba, ikinci yarıdaki oyunlarıyla galibiyete ulaştıklarını söyledi. 
     Aybaba, 2-0 üstünlükleriyle sona eren Bursaspor maçının ardından yaptığı açıklamada, son haftalardaki maçlarda futbolcularının ilk yarılarda tutuk oynadığını belirterek, ''Bu maçta da, oyunun ilk yarısı kronikleşmiş şekilde takımımızda hırs ve baskı yoktu. İkinci yarıda yine daha hızlı, daha tempolu ve heyecanlı bir mücadele ortaya koyduk. Bunun da sonucunu aldık'' dedi. 
     Çok güzel bir galibiyet elde ettiklerini dile getiren Aybaba, ''Artık önümüzdeki maçlara bakacağız. Oyuncularımın hepsinden memnunum'' diye konuştu. 
     
     HAGİ ''ÇOK İYİ BİR TAKIMLA ÇOK İYİ BİR MAÇ YAPTIK'' 
     Bursaspor Teknik Direktörü George Hagi ise Trabzonspor karşısında çok iyi maç çıkardıklarını, ancak 5 dakika içinde 2 gol yediklerini ifade etti. 
     Hagi, şöyle konuştu 
     ''Çok iyi bir takımla, çok iyi bir maç yaptık. Buraya puan ya da puanlar almak için gelmiştik. Ama bunu gerçekleştiremedik. Bu karşılaşmada Trabzonspor bizden üstün oyun sergileyemedi. Şampiyonluğa oynayan bir takıma karşı mücadele ettik ve elimizden geleni ortaya koymaya çalıştık. Bursaspor hedeflediğinin 4-5 puan altında. Takımın başına 3 ay önce geldim. Bütün herşeyi birden bire değiştirmek kolay değil. Bunu, ancak zaman içinde yapabilirsiniz. İyi bir takım 1-2 yıl içerisinde kurulabilir. Buna da maddi imkanlar gerekir. Biz çok az bir paraya bu takımı kurduk.'' 
     
</TEXT>
</DOC>
