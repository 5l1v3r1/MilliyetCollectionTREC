<DOC>
<DOCNO> 194999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sondun23.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta Geçici Hükümet Konseyi tartışılıyor... 
</HEADLINE>
<TEXT>

     Irak'ta ABD'nin atadığı Geçici Hükümet Konseyi'nin GHK bu ayki başkanı ve Irak Kürdistan Yurtseverler Birliği lideri Celal Talabani, ülkede en kısa sürede geçici hükümet kurulması çağrısında bulundu. 
     Talabani, Reuters ajansına verdiği demeçte, ''Irak'ta yeni anayasa oluşturulmadan, geçici hükümet kurulmasının çok mantıklı ve gerekli olduğunu düşündüğünü'' söyledi. 
     Görüşmeler için Washington'a çağrılan ABD'nin Irak'taki sivil yöneticisi Paul Bremer'in ise bir an önce geçici hükümet kurulması düşüncesine katılıp katılmadığını bilmediğini ifade eden Talabani, geçici hükümetin ''yarın'' ya da GHK üyeleri ve ABD öncülüğündeki koalisyon yönetimi arasında konuyla ilgili görüşmeler tamamlanır tamamlanmaz kurulmasını tercih ettiğini kaydetti. 
     Talabani, Saddam Hüseyin'in Nisan'da devrilmesinden sonra ülkenin idaresini elinde tutan işgal güçlerinin, anayasa hazırlıklarının tamamlanmasının, nüfus sayımı ve seçim yapılmasının zaman alacağını kabul ettiğini de belirtti. 
     Talabani'nin açıklaması, Washington'dan, ABD'nin artık GHK'yi ''gelişmenin önündeki engel'' olarak gördüğü ve Afganistan'daki Hamit Karzai hükümeti modeli bir oluşumu GHK'nin yerine bir an önce geçirmeyi planladığı yönünde haberler alınmaya başladığı döneme rastladı. 
     
     ''GHK TEK BAŞINA SORUMLU TUTULAMAZ'' 
     GHK'nin üyelerinden Mahmud Osman ise ABD'nin eleştirilerini kabul etmediklerini söyledi. 
     Mahmud Osman, GHK'nin yetersiz kaldığı yönündeki suçlamaları reddettiğini ifade ederek, ''bu tür suçlamaların mantıksız olduğunu ve ülke için iyi olmayacağını'' ifade etti. 
     Anayasa hazırlanması, demokratik seçimler yapılması sürecine ilişkin yetersizlikten GHK'nin tek başına sorumlu tutulamayacağını söyleyen Osman, anayasa hazırlanması sürecinin çok yavaş ilerlediğini kabul ettiğini, ancak ''suçun büyük bölümünün'' ABD öncülüğündeki koalisyon yönetiminde olduğunu kaydetti. 
     GHK üyesi, Irak Kürdistan Demokratik Partisi lideri Mesud Barzani de radikal reformlara ihtiyaç bulunduğunu kaydederken, GHK'nin yerine daha iyi bir seçenek görmediğini ifade etti. 
     Barzani, Eşşark El Avsat gazetesine demecinde, GHK'nin performansında eksiklikler bulunduğunu ve radikal reforma ihtiyaç olduğunu belirterek, ''bu eksikliklere rağmen, en azından şu an için konseyden daha iyi bir seçenek olduğunu düşünmediğini'' söyledi. 
     Washington'un acil çağrısı üzerine dün ABD'ye giden Bremer'in, ABD yönetiminin giderek çalışma şeklinden hoşnutsuz olduğu GHK'nin durumu ve Irak'ta seçilmiş yeni bir hükümet oluşturulmasının zamanlamasıyla ilgili olarak yetkililerle temaslarda bulunduğu bildirilmişti. 
     Amerikan basında çıkan haberlerde, bazı Amerikalı yetkililerin GHK'yi ''Irak'ta ilerlemenin önündeki engel'' olarak nitelediği kaydedilmişti. 
     
</TEXT>
</DOC>
