<DOC>
<DOCNO> 190756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/soneko54.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Coşkun "Ekonomi düzlüğe çıkmaktadır" 
</HEADLINE>
<TEXT>

     Sanayi ve Ticaret Bakanı Ali Coşkun, ekonominin dar boğazlardan kurtularak, düzlüğe çıkmaya başladığını söyledi. 
     Bakan Coşkun, Ege Bölgesi Sanayi Odası tarafından düzenlenen ''EBSO Geleneksel Başarılı Sanayi Kuruluşları Ödül Töreni''nde yaptığı konuşmada, içinde bulunulan yüzyılda gelişmiş ve gelişmekte olan ülkelerin ortak sorununun işsizlik olduğunu bildirdi. 
     Bir ülkede, üretimde yer almayanlar ne kadar fazlaysa, çalışanlar üzerindeki yükün de o denli arttığını belirten Bakan Coşkun, bu durumda ülkedeki ekonomik ve toplumsal sorunların daha da arttığını kaydetti. 
     İstihdamı besleyen en önemli unsurun yatırımlar olduğunu kaydeden Coşkun, özellikle 2000 ve 2001 yıllarında yaşanan ekonomik krizler nedeniyle kamu ve özel sektör yatırımlarındaki azalma ve üretim kayıplarının, istihdam açısından Türkiye'de büyük sorunlar yarattığını anlattı. 
     Daha çok yatırım, istihdam, üretim ve ihracat imkanıyla sorunların aşılacağını belirten Coşkun, şunları söyledi 
     ''Yaşanan 2000 ve 2001 krizleri sonucu ekonomimiz tüm sektörler itibariyle ağır bir hasara uğramış, Cumhuriyet tarihinin en büyük daralmalarından biri ortaya çıkmış ve kişi başına düşen milli gelir önemli ölçüde gerilemiştir. 2002 yılının son 3 ayında yüzde 11.5'lik, 2003 yılının ilk 3 ayında yüzde 7.4'lük ve ilk 6 ay itibariyle yüzde 5.4'lük GSMH artışları ekonomide yaşanan dönüşümü doğrulamaktadır. Dış ticaret rakamları da ekonominin ciddi bir büyüme sürecini göstermektedir. Türkiye İhracatçılar Meclisi'nin Eylül ayı geçici verilerinden ihracatın 34 milyar dolara ulaştığını görmekteyiz. İhracatın, ithalatı karşılama oranıysa yüzde 69.7'dir. Sanayi kuruluşlarında kapasite kullanım oranı, ikinci 3 aylık dönemde yüzde 78'e çıkmış durumdadır.'' Bakan Ali Coşkun, bu gelişmelere bakılarak, ''krizin etkilerinin artık giderilmekte olduğunun'' söylenebilecek duruma geldiğini kaydetti. 
     
     HEDEF İSTİKRAR 
     Ekonominin darboğazlardan kurtulup düzlüğe çıkmakta olduğunu bildiren Ali Coşkun, hedeflerinin ekonominin istikrara kavuşması ve küçük dalgalarla sarsılmasını önleyecek bir yapının kurulması olduğunu söyledi. Ekonomik istikrarın, siyasi istikrarla sağlanabileceğini anlatan Bakan Coşkun, sözlerini şöyle sürdürdü 
     ''Tabii ki bu gelişmeler sevindiricidir. Ancak Türkiye'nin hızla büyümesi ve üretimini artırması için marka olmaya ihtiyacı vardır. Türkiye marka olursa, üretimleri de marka olursa, rakiplerimizle daha rahat rekabet şansını yakalarız. Yatırımların önünde bir taraftan bürokratik engeller dururken, diğer taraftan hem bankacılık sektöründe yaşananlar, hem de girdi maliyetlerinin yüksek olması reel sektörün yatırım yapmasını zorlaştırmaktadır.'' Bakan Ali Coşkun, Türkiye'nin marka yaratması için 12 üniversiteyle teknoloji bölgesi oluşturduklarını ve Ar-Ge çalışması yürütecek sanayicilerin faaliyet yapmaları durumunda, rahatlıkla teşvik alabileceklerini söyledi. 
     Sanayiciyi bezdiren uygulamaları ortadan kaldırdıklarını, sanayicinin sadece yatırım, üretim, ihracat düşünmesini sağlama yönünde adımlar attıklarını belirten Coşkun, ''IMF ve Dünya Bankası ile Katolik nikahımız var. Üzülerek söylüyorum, böylesine bağımlı olmak sıkıntı verici ama onları karşımıza almadan, ikna ederek kaynak sorunlarını çözme yoluna gidiyoruz'' dedi. 
     
     ''DELİK BÜYÜK, YAMA KÜÇÜK'' 
     Bakan Ali Coşkun, Türkiye'de bakanlığı ile ilgili 5 bin 47 proje stokunun bulunduğunu, bunların bitirilmesi için 200 katrilyon lira paraya ihtiyaç olduğunu söyledi. ''Delik büyük, yama küçük geliyor'' diyen Coşkun, şöyle devam etti 
     ''Biz bu projelerden, bölgelere göre en önemli olanlarını seçtik. Bunların ödeneklerini koyacağız. Yatırımların bir an önce bitirilip ekonomiye dönmesini sağlayacağız. 2003 yılında borç ödemelerini rahatlıkla yaptık. 2004 yılında da yapacağız. Irak Savaşı'nı da göz önünde tutarak hayali bütçe yapmadık. 2004 yılında mali disiplini sağlayacağız. Enflasyonun yüzde 12 hedefini tutturması yönünde gayret sarf edeceğiz. 2005 yılında da enflasyonda hedefimiz tek haneli rakamlardır. Böylelikle borç sarmalından kurtulacağız. Ekonomimiz de faiz belasından kurtulacaktır. 81 ilde 8 aydır yürüttüğümüz bir çalışma var. Başlanmış, yarım kalmış, üretime girememiş bütün yatırımları tespit ettik. Bunları kısa sürede ekonomiye kazandıracağız.'' Bakan Coşkun, Hükümetin her zaman üreten, yatırım yapan, ihracat yapan sanayicilerin yanında olacağını dile getirdi. 
     Ali Coşkun, konuşmasının ardından Ege Bölgesi Sanayi Odası'nca başarılı bulunan işadamlarına altın plaket ve başarı belgelerini verdi. 
     
</TEXT>
</DOC>
