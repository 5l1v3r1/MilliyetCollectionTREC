<DOC>
<DOCNO> 194913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/guncel/gun01.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafiğe Vali çözümü 
</HEADLINE>
<TEXT>

   'Kentin giriş ve çıkışlarına gişe konulmalı, üçüncü köprü ve tüp geçit yapılmalı, 34 plakalı araçlardan özel vergi alınmalı' 
      BURCUM DEVREZ 
   
   İstanbul Valisi Muammer Güler, araç yerine adam taşınmaya çevrilmedikçe trafik sorununun çözülemeyeceğini belirterek, "Kentin giriş ve çıkışlarına gişe konulmalı, üçüncü köprü ve tüp geçit yapılmalı, 34 plakalı araçlardan özel vergi alınmalı ki trafik rahata kavuşsun" dedi. 
   Vali Güler, İl Genel Meclisi Toplantı Salonu'nda dün gerçekleştirilen 3. Dönem İstanbul İl Koordinasyon Kurulu Toplantısı'nda yaptığı konuşmada, İstanbul'da her gün bin 850 yeni aracın trafiğe katıldığını, bunun da trafik açısından karamsar bir tablo yarattığını söyledi. Pendik, Tuzla'dan havalimanına kadar metro hattının bitirilmesi, tüp geçidin ve 3. köprünün yapılması gerektiğini belirten Güler şöyle devam etti 
   "İstanbul trafiği, araç taşır olmaktan çıkarılıp adam taşır hale getirilmelidir. Yoksa dün benim yaşadığım gibi geçerken vatandaşlar korna çalar. Zannediyorlar ki, benim trafikte ayrıcalığım var. Hayır kimseden ayrıcalığım yok. Dün önceki gün Cağaloğlu'ndan Galata Köprüsü'ne 25 dakikada gittim. Aradaki mesafe bir kilometre yoktur. Tabii 10 - 12 hat gelip bir noktada birleşirse olacağı budur. 
   
   'Mecbur olsun' 
   İstanbul içinde OGS'yi, KGS'yi ya mecbur hale getirmek veya ikisini de kaldırıp, İstanbul plakalı araçlara özel vergi koyup boğaz köprüleri ve otoyol gişelerini kaldırmak lazım. İstanbul'da oturan adam, Boğaz köprüsünden ve otoyollardan mutlaka geçecektir." 
   
   
   
</TEXT>
</DOC>
