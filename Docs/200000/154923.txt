<DOC>
<DOCNO> 154923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sontur15.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Fay kırıklarından önce kırılan ar damarlarıdır" 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, Bingöl'de meydana gelen depremle ilgili görüşlerini açıklarken, ''Yeraltında fay kırıklıklarından önce, bağışlayın söylemek zorundayım, kırılan ar damarlarıdır'' dedi. 
     Erdoğan, partisinin TBMM Grup toplantısında yaptığı konuşmada güncel konulara ilişkin değerlendirmelerde bulundu. 
     Bingöl depreminde hayatını kaybedenlere Allah'tan rahmet, yaralılara acil şifalar dileyerek konuşmasına başlayan Erdoğan, sözkonusu depremin, yıllarca ertelenen problemler ile Türkiye'yi yüzyüze getirdiğini ifade eti. Erdoğan, 1 Mayıs'ta meydana gelen depremin can ve mal kaybı yanında Türkiye'nin diğer bazı ''kayıplarını'' da gündeme getirdiğini belirtti. 
     Başbakan Erdoğan, Çeltiksuyu YİBO'da can veren çocuklar için ayrıca düşünmek gerektiğini ifade ederek, bazı sorumsuzlukların ve yolsuzlukların neticesi olan olayları ''kader'' diye geçiştirmenin mümkün olmadığını vurguladı. Erdoğan, şöyle konuştu 
     ''Bu olay, kamu otoritesinin devlet imkanlarını nasıl kullanıldığını bütün çıplaklığı ile ortaya koymuştur. Türkiye yıllardır, hatta 10 yıllardır har vurup harman savurma mantığı ile yönetildi. İyi niyetli vatan evlatları gerek mevcut sorunları ve muhtemel sorunları önleyici konularda kafa yordular, öneriler geliştirdiler. Bizden çözüm istediler, ancak ne yazık ki bizler çözüm üretemedik. 
     Ülkenin temel sorunları büyüdü, hiçbir sorun sistemin uygulama biçiminden bağımsız olarak ortaya çıkmayacağı ve sistem iyi işletilmeden çözülemeyeceği için Ankara, Anadolu'nun talepleri altında ezilip kaldı. 
     Bakın her acının, her felaketin ardından esasında tartıştığımız bir zihniyettir. Yeraltında fay kırıklıklarından önce, bağışlayın söylemek zorundayım, kırılan ar damarlarıdır. Birbirini tetikleyerek kırılan bu iki faydan sonra malzemeden çalmayı alışkanlık haline getirenlere, yolsuzluktan ve usulsüzlükten beslenenlere gün doğmuştur. 
     Bu aksaklıkları, bu çözümsüzlükleri gidermek için bataklığı kökünden kurutmak, sorunları kaynağından çözüme kavuşturmak zorundayız. Bunun için hepimize sorumluluklar düşüyor. Bunun için hepimiz Türkiye'nin gerçekleri ile esas gündemi konuşmalı, yapay gündemler üzerinde durmamalıyız'' 
     
</TEXT>
</DOC>
