<DOC>
<DOCNO> 167526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/son/sontur21.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Temenni ediyorum ki akşama kadar netice alırız" 
</HEADLINE>
<TEXT>

     Başbakan Recep Tayyip Erdoğan, Kuzey Irak'ta Türk askerlerinin gözaltına alınmasıyla ilgili olarak Süleymaniye'ye bir heyet gönderildiğini bildirdi. Erdoğan, ''Temenni ediyorum ki herhalde akşama kadar netice alırız'' dedi. 
     Erdoğan, Samsun'a gitmek üzere geldiği Esenboğa Havalimanı'ndan ayrılmadan önce Kuzey Irak'taki Türk askerlerinin ABD askerleri tarafından gözaltına alınmasıyla ilgili gazetecilerin sorularını yanıtladı. 
     Erdoğan, konuyla ilgili şu anda çok ciddi bir gelişme olmadığını ifade ederek, gerek Dışişleri gerekse Genelkurmay Başkanlığı'nın irtibat halinde olduğunu söyledi. 
     Süleymaniye'ye bir heyet gönderildiğini belirten Erdoğan, heyetin orada gerekli görüşmeleri yapacağını bildirdi. 
     Türk askerlerinin, ''Amerikalı yetkililerin mi, yoksa peşmergelerin elinde mi olduğunun'' sorulması üzerine Başbakan Erdoğan, bu konuda daha net bir şey olmadığını kaydetti. 
     Başbakan Erdoğan, Habur sınırının kapatılıp kapatılmadığı konusundaki soruya ise, ''Habur çalışıyor. Benzin olayını durdurduk'' karşılığını verdi. 
     Ek tedbirler alınıp alınmayacağına ilişkin soru üzerine de Erdoğan, ''Gelişmelere göre size bilgi veririz'' dedi. 
     Temasların devam ettiğini ifade eden Recep Tayyip Erdoğan, bu çalışmaları Dışişleri Bakanlığı'nın yürüttüğünü, gerekli yerlerin hepsiyle görüşmeler yapıldığını, ABD Büyükelçisi Ankara'da olmadığı için yardımcısının Dışişleri Bakanlığı'na geldiğini anlattı. 
     Başbakan Erdoğan, ''Temenni ediyorum ki herhalde akşama kadar netice alırız'' diye konuştu. 
     
</TEXT>
</DOC>
