<DOC>
<DOCNO> 185046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/siyaset/asiy.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Takiye tartışması 
</HEADLINE>
<TEXT>

   AKP Biz yapmayız 

CHP Samimi itiraf 
   Meclis Başkanı Arınç'ın "Takiye yapmaya mecbursunuz" sözleri için AKP'liler "Partimizin ihtiyacı yok" derken, CHP'liler "Tüylerimiz diken diken oldu" yorumunu yaptılar 
      SALİHA ÇOLAK 

   
   TBMM Başkanı Bülent Arınç'ın "İfade özgürlüğüne sahip değilseniz, iktidara giderken ayağınız takılıp da düşmemek için yalan söylemeye, samimiyetsiz davranmaya, takiyyeye mecbursunuz" sözleri CHP milletvekillerince "samimi itiraf" diye yorumlanırken, AKP'li milletvekilleri ise partilerinin takiye yapmadığını savundu. 
   AKP ve CHP'li milletvekillerinin Arınç'ın sözlerine ilişkin açıklamaları şöyle 
   Ersönmez Yarbay AKP Her şeyin olduğu gibi söylenmesi lazım. Partimizin hiç takiye yaptığını görmedim. Böyle görmek istedikleri için eleştiriyorlar. Türk toplumu genel olarak takiyyeci. AKP bunu kırıyor. Bu görüntüden hep beraber kurtulmamız lazım. Türkiye'de ifade ve düşünce özgürlüğü olmadığı için herkes ortamına göre konuşuyor. Partimiz takiyye yapmadığı gibi bunu tasvip de etmiyor. 
   Burhan Kuzu AKP "Takiye yapılsın" diye değil "demokrasi niye insanları bu yola sevk ediyor" diye söylemiştir. Açık rejim olursa daha iyi olur. Bu Avrupa İnsan Hakları Mahkemesi kararlarında vurgulanıyor. "İfade özgürlüğü hürriyetlerin anasıdır" deniyor. İnsanların tüm hürriyetlerini alın, ifade özgürlüğünü bırakın, tümünü geri alabilir. Konuşturmazsanız onları alamaz. AKP'nin takiye yapmaya ihtiyacı yok. 
   Nimet Çubukçu AKP Arınç'ın görüşü, ama o kasıtla söylediğini sanmıyorum. Takiye bir şeyi elde etmek için yapılan bir ikiyüzlülük olarak algılanır. Bir konuda samimi veya değil, tavırlarla ortaya çıkar. AKP'nin takiye yaptığı iddiası varsa artık yaptığı işlerle değerlendirilmeli. AB konusunda yaptığı işlerle ne kadar samimi olduğunu ortaya koydu. Bunun neresi takiye Bütün icraatları ortada. İktidarda olan bir parti için bu söylenmez. 
   
   'Şaşırtıcı değil' 
   Hasan Fehmi Güneş CHP Çok samimi bir itiraf. AKP iktidarının rejim için ağır bir tehdit oluşturduğu iddiası, bu açıklamayla yüksek düzeyde haklılık kazandı. Tüylerimizi diken diken eden sözler bunun kanıtıdır. 
   Algan Hacaloğlu CHP AKP'nin siyaset düşüncesini yansıtan "Başarı için her şey meşrudur" anlayışı. Siyasetin etik kurallarını yok sayan bu anlayış, Türkiye demokrasisine yakışmıyor. 
   Orhan Sür CHP Bizim için şaşırtıcı değil. AKP'nin ne olduğunu CHP'de siyaset yapanlar, Meclis'te izleyenler çok iyi biliyor. Arınç gerçek yüzlerini açıklamış. Bunu yaparak iktidar oldular. 
   
   
</TEXT>
</DOC>
