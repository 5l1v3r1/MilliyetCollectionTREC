<DOC>
<DOCNO> 155458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/ekonomi/eko01.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İlişkiler 3 yılda düzelir 
</HEADLINE>
<TEXT>

ABD Savunma Bakanlığı eski Danışmanı Perle, Irak konusunda hasar gören ABD - Türkiye ilişkilerinin üç - dört yılda düzeleceğini söyledi 
     EKONOMİ SERVİSİ 

     ABD Savunma Bakanlığı eski Danışmanı ve stratejist Richard Perle, ABD ile Türkiye arasındaki ilişkilerin zarar gördüğünü ama ortadan kalkmadığını söyledi. 
     Perle, "Forum İstanbul - Yüzyıl Konferansları"nda yaptığı konuşmada iki ülke arasındaki ilişkilerin üç - dört yılda düzeleceğini söyledi. Türkiye'nin, ABD askerlerinin Türkiye'den Kuzey Irak'a girmesini sağlayacak tezkerenin reddetmesiyle Washington'u hayal kırıklığına uğrattığını söyleyen Perle, "İlişkimiz zarar gördü ama ortadan kalkmaz. Çünkü 50 yıllık bir birliktelik var. Bence, 3 - 4 yıl içinde hasarın nerede olduğunu saptayacağız. Birbirimize açık davranırsak bunu onarmamız mümkün" dedi. Irak savaşının düşünüldüğü gibi uzun sürmediğini vurgulayan Perle, "Irak'ı özgürleştirirken Türkiye'yi de çok ağır bir ekonomik yaptırımdan kurtardık" dedi. 
     
     İhaleler ABD şirketlerine 
     Perle, "ABD, Irak'ta yeniden yapılandırmada tek başına mı rol alacak " sorusu üzerine "Bu çoğunlukla baskın olarak ABD şirketleri tarafından yapılacaktır. Bu durum kimseyi şaşırtmamalı" dedi. Saddam Hüseyin ile iş yapan şirketlerin sorun yaşayacağını kaydeden Perle, Fransız petrol şirketlerinin de buna örnek olduğunu kaydetti. 
     
     'Kuzey Irak'tan çekilin' 
     Perle, CNN Türk'te Manşet Özel programında yaptığı açıklamada da Türk askerinin Kuzey Irak'ta bulunmasına gerek olmadığını belirterek, şunları söyledi "Türk askeri Kürtleri kışkırtabilir. Kuzey Irak'ta böyle bir çatışmaya izin veremeyiz. PKK'nın terör unsuru olduğunun farkındayız. PKK'nın terör yaratmasına izin vermeyeceğiz." 
     
İran ve Suriye'de işbirliği şartı      İran ve Suriye'nin Türkiye'nin komşuları olduğunu hatırlatan Perle, "Suriye'deki diktatörlüğün Irak'takinden daha iyi olacağını düşünmüyorum. Suriye'deki değişiklik ne kadar erken olursa o kadar iyi olur. Terörist hareketleri besleyen İran'da rejimin değişeceği konusunda düşüncelerim yok. Buradaki değişiklik halkın kendisini özgürleştirmek istemesiyle mümkündür" dedi. Perle, Türkiye ile ABD'nin nasıl hareket edeceğine dair soruyu "İran ve Suriye konusunda işbirliği yapabiliriz" diye yanıtladı. 
     
     'Asker tavsiyede bulunmalıydı' 
     Perle, CNN Türk'te yayımlanan Manşet Özel programında yaptığı açıklamada her zaman ABD'ye destek veren Türk ordusunun teskere öncesinde sessiz kalmasını anlayamadıklarını söyledi. Perle, "Oylama sonucunu kabul ediyoruz. Ama savaş söz konusu olduğu için Türkiye'nin profesyonel anlamda askeri bir tavsiyeye ihtiyacı vardı. Bu tavsiye parlamentonun kararını da etkileyebilirdi" dedi. 
     
Derviş 'ret oyu verecek' diyene 'Deli misin' derdim      Tezkere sürecinde bazı geleneksel partilerin kendilerini hayal kırıklığına uğrattığını belirten Perle, "ABD'de görev yapmış emekli diplomatlar, yıllardır tanıdığımız siyasetçiler bizi çok şaşırttı" dedi. Perle, Manşet Özel'de bu sözlerle CHP Milletvekili Kemal Derviş'i mi kast ettiğinin sorulması üzerine, "Oylamadan önce 'Kemal Derviş ABD ile işbirliğine karşı' deselerdi, 'Deli misiniz' derdim" diye konuştu. 
     

</TEXT>
</DOC>
