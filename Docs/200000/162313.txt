<DOC>
<DOCNO> 162313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sontur13.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kandilli "Bandırma depremi başka depremi tetikleyemez" 
</HEADLINE>
<TEXT>

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü Müdürlüğü, Bandırma'da dün gerçekleşen depremin, ''meydana geldiği yerin özelliğinden dolayı büyük deprem üretebilecek bir fay sisteminin parçası olarak düşünülmemesi'' gerektiğini bildirdi. 
     Müdürlükten yapılan yazılı açıklamada, dün akşam saat 20.44'te Bandırma'nın güneyindeki Kuş Gölü yakınlarında kaydedilen depremin aletsel büyüklüğünün 5.1 olarak tespit edildiği hatırlatıldı. 
     ''Bu depremin, Batı Anadolu'da çökmeler sonucu gelişen sistemle, bunun kuzeyinde yer alan doğrultu atımlı Kuzey Anadolu Fayı'nın geçiş bölgesi olarak kabul edilen bölgede olduğu'' belirtilen açıklamada, ''Bu deprem, meydana geldiği yerin özelliğinden dolayı büyük deprem üretebilecek bir fay sisteminin parçası olarak düşünülmemelidir'' denildi. 
     Bu bölgede, daha önce 1935'te Erdek'te 6.4 ve 1964'te de Manyas-Karcabey'de 7 büyüklüğünde depremler meydana geldiği hatırlatılan açıklamada, ''Ancak 1935 Erdek depremini oluşturan fay sistemi, bu depremi oluşturan fay sisteminden farklıdır'' ifadesine yer verildi. 
     
</TEXT>
</DOC>
