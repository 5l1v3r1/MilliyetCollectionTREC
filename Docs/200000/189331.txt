<DOC>
<DOCNO> 189331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sonspo09.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba O bunu, şu bunu dedi diye istifa etmem 
</HEADLINE>
<TEXT>

     Trabzonspor Teknik Direktörü Samet Aybaba, bordo-mavili takımdan istifa etmeyi düşünmediğini söyledi. 
     Takımın bugünkü idması sırasında kendisine yöneltilen ''Villarreal CF yenilgisi ardından bazı taraftarlar tarafından istifa etmeniz yönünde tezahüratlar yapıldı. İstifa etmeyi düşünüyor musunuz '' biçimindeki soru üzerine Samet Aybaba, 'Taraftarların bir kısmı böyle birşeyde bulundu, doğaldır. Mağlup olunca taraftarlar yöneticiye, teknik direktöre ve oyuncuların bazılarına protestosunu dile getirir. Galip gelince övgü dolu sözler ederler. 1.5 yıldan beri bana övgü dolu sözler söylüyorlar. Bir kere böyle bir davette bulunabilirler. Ancak O bunu, şu bunu, dedi diye istifa edecek durumumuz yok'' dedi. 
     Bordo-mavili kulüpte bir genel kurul yapılacağını ve tarihin yaklaştığını ifade eden Aybaba, ''Ondan sonra herkes şapkasını önüne alır düşünür. Ne yapacağına karar verir. Ama birileri istedi diye değil. İşini yapmamaktan kaynaklanan bir rahatsızlık varsa teknik direktörün istifası büyük bir mutluluktur. Trabzonspor, ciddi bir kurumdur. Trabzonspor'un antrenörü ciddi olmalıdır'' diye konuştu. 
     Belaruslu oyuncu Maxim Romaschenko'nun sağ kanatta oynamasıyla ilgili yapılan eleştirilere katılmadığını ifade eden Aybaba, şöyle konuştu 
     ''Mahalle ağzıyla yapılan bu eleştirileri bırakalım. Bu takımın bir sistemi var. Oyuncuların oynayacağı yer var. Rakip takımın sistemiyle ilgili bozabileceğimiz düşünceler var. Biz, 15 gün burada çalıştık. Rakip takımın 6 kez kasetini izledik. Hangi oyuncuyu nerede nasıl oynatacağımıza dair bir plan hazırladık. Böyle maça gelip biri şöyle dedi, biri böyle dedi. Bunları bırakalım. Genel sistemle ilgili bir sorundur. Maxim'in orada oynaması gerekiyordu, orada oynadı. İbrahim'in ters tarafta oynaması gerekiyordu, orada oynadı.'' Aybaba, savunmada sorunlarının sürdüğünü ifade ederek, sözlerini şöyle sürdürdü 
     ''Bunu baştan beri söylüyorum. Elimizdeki oyuncuları değiştirerek defalarca kullandığımız halde bir türlü sağlıklı iskeleti oluşturamadık. Bunun sıkıntısını yaşıyoruz. Ligde de yaşadık. Oyunun geneline bakarsanız, bir İspanyol takımına karşı 6 tane net gol pozisyonuna girdik. 4 tanesini kaçırdık, 2 tanesini attık. Buna rağmen 3-2 mağlup olduk. Futbolda böyle basit goller yemeyeceksiniz. Burada arkadaşlarımın bir türlü form grafiklerini tutturamadıklarından dolayı savunma bloğunda sorunlar yaşıyoruz. 1.5 seneden beri aynı sistemle oynuyoruz. En ufak bir değişiklik yok. Sahanın içine girip oyuncunun yerine topa siz vuramazsınız. Bulunduğu yeri siz gösteremezsiniz. Nerede kafa vurması gerektiğini siz söyleyemezsiniz. Saha içinde kendi insiyatiflerini kullanacaklardır. Maalesef arkadaşlarımız eksik kalıyorlar. Bu nedenle sorunlar yaşıyoruz.'' 
     
     DENİZLİSPOR MAÇI 
     Aybaba, Denizlispor ile yapacakları karşılaşmanın çok zor geçeceğini belirterek, şöyle konuştu 
     ''UEFA'da tur atlamayı hedef olarak görüyorduk. Bunlardan kopmak kolay değil. Futbolcuların moralleri bozuk. Bu moral bozukluğundan bir an önce kurtulup Denizlispor maçına hazırlanmamız gerekiyor. Denizlispor en formda takımlardan. Zor maç olacak. Bu maça iyi hazırlanmamız lazım. Ligde konumumuzu belirleyecek maçlardan bir tanesini oynayacağız.'' 
     
</TEXT>
</DOC>
