<DOC>
<DOCNO> 190572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/guncel/agun.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kafatası altı ay karnında 
</HEADLINE>
<TEXT>

   'Las Vegas Operasyonu'nun aynısı İzmit SSK'da yapıldı. Beyin kanaması geçiren 22 yaşındaki Yunus Karabay'ın kafatasından alınan sekiz santimetrelik bölüm karnında saklanıyor 
      AYŞEGÜL AYDOĞAN İstanbul 

   
   Las Vegas efsanesi olarak tanınan ünlü şovmen Roy Horn'un eğittiği kaplanın saldırısı sonucu geçirdiği 'kafatasını karna koyma' operasyonu, ülkemizde de çok nadir uygulanmakla beraber başarılı sonuçlar veren bir ameliyat yöntemi. 
   Samsun Vezirköprülü Yunus Karabay 22 , başına gelen kaza farklı olsa da ABD'de iki hafta önce Roy Horn'a yapılan operasyonun bir benzerini, İzmit SSK Hastanesi'nde geçirdi. 4 ay önce askerden dönen Karabay, bir ay önce İzmit'te çalıştığı fabrikada çatı temizlerken 10 metre yükseklikten beton zemine düştü. Düşerken başını demir bir plakaya çarptı. Arkadaşları tarafından hemen hastaneye kaldırılan Karabay, acilen ameliyata alındı. Çekilen tomografide beyin kanaması ve kafatasında çatlak tespit edilen Karabay'a ameliyatta çok nadir olarak gerçekleştirilen bir yöntem uygulandı. Beyin ödeminin beyin sapına baskı yapmaması için kafatasının 8 santimetrelik bölümü alınıp karnına gömülen Karabay, Kocaeli Üniversitesi'nin yoğun bakım ünitesinde 12 gün kaldı. Ameliyat öncesi yüzde 15 - 20 yaşama şansı verilen Karabay, birkaç haftada sağlığına kavuşarak doktorlarını bile şaşırtan bir iyileşme gösterdi. Cuma günü taburcu olacak Karabay, 6 ay sonra gerçekleştirilecek ikinci ameliyata kadar memleketi Vezirköprü'de ailesinin yanında kalacak. Kaza anını hatırlamayan Karabay, karnında kafatasının bir parçasını taşımaya ise h l alışamamış. Öksürdüğünde hissettiği kemiğin, öne doğru eğilmesini ve ani hareketler yapmasını da engellediğini belirtiyor. 
   "Karnımda kafamdan bir parçamı taşımak garibime gidiyor" diyen Karabay, bununla ilgili çevredekilerden gelen sorulara ve takılmalara ise gülüp geçiyor. Karabay, "Doktorlar kafatasımın karnıma konulan parçasının hücrelerinin ölmemesi ve beslenmesi gerektiği için karnıma koyduklarını söyledi" diyor. 
   
   
   
</TEXT>
</DOC>
