<DOC>
<DOCNO> 198127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/yasam/yas10.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   
   Pijamayı giysin uykuda ölmesin    BRÜKSEL Üniversitesi ile Avrupa Uzay Ajansı bilim adamları, bebeklerin uykuda ani ölümlerini öngörebilecek 'uyarıcı' bir pijama üretti. Uzayda elde edilen verilerinden hareketle icat edilen pijama, uykudaki bebeklerin kalp atışlarını, kas hareketlerini kontrol eden bir sistemden oluşuyor ve ani ölüm belirtisi halinde 'alarm' veriyor. 
   
   Streslerini ekip huzur biçiyorlar    Yorucu kent yaşamı insanları rahatlatıcı arayışlara iterken, alternatif sektörler de ortaya çıkmaya başladı. İnciraltı'nda seracılık defterini kapatan bazı çiftçiler, arazilerini 'hobi bahçeleri' olarak kiraya vermeye başladı. Hobi bahçelerinin ilk kiracıları da, emekliler oldu. İnciraltı Gençlik Merkezi karşısında 15 dönüm araziye sahip akraba seracılar Halil Başkaya ve Hüseyin Kara, ürünlerinin karşılığını alamadıkları için hobi sektörüne geçtiklerini belirterek, yoğun ilgiyi şöyle değerlendirdiler "İnsanlar dört duvar arasında yaşamaktan bıkmış. Toprağı ellemek, yorgunluk atmak istiyorlar." 60'ar metrekarelik bahçeleri, aylığı 15-30 milyon lira arasında kiraya veren iki 'girişimci' çiftçinin bahçelerinde, su da ücretsiz. 
   
   Yavru pandanın ilk adımları    ABD'deki San Diego Hayvanat Bahçesi'nde 3 ay önce dünyaya gelen dev panda yavrusu, ilk adımlarını atmaya hazırlanıyor. Önceki günkü muayenede bakıcılarının alkışları arasında ilk kez yürüyen 5 kilogramlık isimsiz pandanın ilk dişleri de yakında çıkacak. San Diego Hayvanat Bahçesi'nde 4 dev panda bulunurken, dünyada doğal ortamlarında yaşayan yaklaşık bin dev panda bulunduğu sanılıyor. 
   
   Dikkat Maymun nesli tükeniyor    Birleşmiş Milletler BM , orangutan, goril ve şempanze gibi maymun türlerinin 50 yıl içinde neslinin tükenebileceği uyarısında bulundu. BM Çevre Programı Başkanı Klaus Töpfer, "Hastalıklar, yaşam alanlarının yok edilmesi ve avcılık gibi nedenlerle maymun türlerinin yok olmasına çok az kaldı. İnsan DNA'sının yüzde 96'sını paylaşan bu hayvanların yok olması, köklerimizle bağlantımızı da yok edecektir" diyerek 25 milyon dolarlık yardım talebinde bulundu. 
   
   
   
</TEXT>
</DOC>
