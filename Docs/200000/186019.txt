<DOC>
<DOCNO> 186019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/son/soneko36.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın 3 aylık karı 6.6 trilyon lira... 
</HEADLINE>
<TEXT>

     Galatasaray Sportif Sınai ve Ticari Yatırımlar A.Ş.'nin 31 Ağustos'ta sona eren 3 aylık dönemde net karı 6.6 trilyon lira olarak açıklandı. 
     Galatasaray A.Ş., 31 Ağustos 2003'de biten 3 aylık dönem için, Sermaye Piyasası Kurulu mevzuatına uygun ve enflasyona göre düzeltilmiş olarak hazırlanmış mali tablolarını açıkladı. 
     Mecidiyeköy'deki Galatasaray Store-Cafe Çadır Tesisi'nde düzenlenen toplantıda, Genel Müdür Ebru Köksal, faaliyet sonuçları hakkında basın mensuplarına ve yatırımcılara bilgi verdi. 
     Galatasaray Sportif A.Ş.'nin 3 aylık faaliyet giderinin yüzde 16'lık düşüşle 1 trilyon lira olarak gerçekleştiğini kaydeden Köksal, şirketin esas faaliyet karının geçen senenin aynı dönemine nazaran yüzde 134.6'lık bir artışla 4.6 trilyon liraya ulaştığını belirtti. 
     Yılın ilk üç ayında Türk Lirası'nın yabancı paralar karşısında değer kazanması sebebiyle şirketin kur farkı gelirlerinde ciddi bir düşüş olduğunu, 0.6 trilyon lira tutarındaki diğer net gelirler ve enflasyon düzeltmeleri sonucunda oluşan 1.4 trilyon lira net parasal pozisyon karından sonra, Galatasaray Sportif A.Ş.'nin 2003 3 aylık dönemde 6.6 net kar elde ettiğini bildiren Köksal, bu rakamın, geçen yılın aynı dönemine oranla yüzde 16.9'luk bir artışa tekabül ettiğini vurguladı. 
     Lisanslı ve taraftar ürünlerinin satışında ilk üç ayda, geçen sezonun aynı dönemine göre yüzde 75'lik daha fazla satış gerçekleştiğini anlatan Ebru Köksal, Galatasaray dergisinin ortalama 60 bin satışla Türkiye'deki 2. büyük dergi konumunu sürdürdüğünü ifade etti. Köksal, kulübün internetteki resmi web sitesi ''www.galatasaray.org''un kayıtlı kullanıcı sayısının da 70 bine ulaştığının altını çizdi. 
     
</TEXT>
</DOC>
