<DOC>
<DOCNO> 188944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/yasam/yas01.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözleri döndü 
</HEADLINE>
<TEXT>

   Üniversite öğrencisi Nurgül Cesur'a, Yedikule'de üç tinerci saldırdı. Genç kızı feci şekilde döven tinerciler, cep telefonu ile çantasını alarak kaçtı... 
      MUSTAFA KURTARAN 
   
   İTÜ Turizm Meslek Yüksekokulu öğrencisi Nurgül Cesur, üç tinercinin sopalı ve tekme tokatlı saldırısına uğradı. Tinerciler genç kızın cep telefonu ve çantasını alıp kaçarken, olayı gören bazı vatandaşların tinercilere müdahale etmeyerek izlemesi tepki çekti. Alınan bilgiye göre, dün akşam saatlerinde okuldan çıktıktan sonra arkadaşlarıyla Zeytinburnu sahilinde bir süre gezen Nurgül 20 , arkadaşlarının eve gitmesinden sonra Yedikule'de Sahil Kenedy Caddesi'nde evine doğru yürümeye başladı. Bu sırada Nurgül'ün yanına yaklaşan üç tinerci, genç kızdan, cep telefonunu istedi. Genç kızın direnmesi üzerine tinerciler sopalı, tekme ve tokatlı saldırıya geçti. Kafasına ve yüzüne aldığı darbelerle kanlar içerisinde yere yığılan genç kızın cep telefonu ve çantasını alan tinerciler kaçtı. 
   
   Sadece izlediler 
   Bu sırada tinercilerin genç kıza saldırdığını gören bazı vatandaşların olaya müdahale etmeyerek sadece izlemesi tepki çekti. Yaklaşık yarım saat kanlar içinde yerde yatan Nurgül, otomobiliyle olay yerinden geçen İstanbul Büyükşehir Belediyesi protokol görevlisi Mustafa Yılmaz'ın çağırdığı ambulansla Haseki Hastanesi'ne kaldırıldı. Konuşmakta güçlük çeken ve yüzünde morluklar oluşan Nurgül'ün kafasına dikiş atıldı. Polis, kaçan üç tinercinin yakalanmasına çalışıldığını belirtti. 
   
   
</TEXT>
</DOC>
