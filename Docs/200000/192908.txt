<DOC>
<DOCNO> 192908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/ekonomi/eko06.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bürokratlara gecikmeli soruşturma 
</HEADLINE>
<TEXT>

   ÇEAŞ ve Kepez Elektrik'in denetimini yaptırmayan bürokratın itirazı reddedildi 
      ANKARA Milliyet 
   
   Danıştay, Bakanlar Kurulu kararıyla el konulan Çukurova Elektrik Anonim Şirketi ÇEAŞ ile Kepez Elektrik'te mevzuat gereği yapılması gereken denetimleri yaptırmadıkları gerekçesiyle 3 eski bürokrat hakkında verilen soruşturma iznine yapılan itirazı, oybirliğiyle reddetti. Danıştay, dosyayı Ankara Cumhuriyet Başsavcılığı'na gönderdi. 
   
   Üçüne izin çıktı 
   Enerji Bakanlığı, 1998 - 2001 arasında ÇEAŞ ve Kepez'de gereken denetimleri yaptırmayan eski Enerji İşleri Genel Müdürleri Mustafa Turhan, Mehmet Koyunca, Mustafa Mendilcioğlu ile eski Enerji İşleri Genel Müdür Vekili Osman İlhan ve eski İşletmeler ve Uygulamalar Daire Başkanı Mustafa Kılıçarslan hakkında ön inceleme yaptırdı. 
   İnceleme sonunda Turhan ve Koyunca hakkında soruşturma açılmasına gerek olmadığına karar veren bakanlık, ÇEAŞ ve Kepez'de gereken denetimleri yaptırmadıkları gerekçesiyle, Mendilcioğlu, İlhan ve Kılıçarslan hakkında ise soruşturma başlatılması için izin verdi. 
   
   Kabul edilmedi 
   Soruşturma izni verilen bürokratlar karara Danıştay'da itiraz etti. İtirazı görüşen Danıştay 2. Dairesi, üç bürokratın yaptığı itirazı oy birliği ile reddetti. Kararda, ön inceleme raporu ve belgelerin bu kişilere isnat edilen eylem nedeniyle hazırlık soruşturması yapılmasını gerektirecek nitelikte görüldüğü belirtildi. Dosyanın gönderildiği Ankara Cumhuriyet Başsavcılığı, soruşturma sonucunda 3 kişi hakkında dava açılabileceği gibi takipsizlik kararı da verebilir. 
   
   
</TEXT>
</DOC>
