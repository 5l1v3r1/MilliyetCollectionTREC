<DOC>
<DOCNO> 161689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/soneko13.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bitlis'te Tekel 2000'in üretimine başlandı... 
</HEADLINE>
<TEXT>

     Bitlis Sigara Fabrikası'nda Tekel 2000 sigarasının üretimine başlandığı bildirildi. 
     Bitlis Sigara Fabrikası Müdürü Erol Kocagil, Tekel 2000 sigarasının üretimine başlanmasının Bitlis'in ekonomisine ve tanıtımına katkı sunacağını söyledi. 
     Kocagil, Ulu Önder Atatürk'ün 1927 yılında kurdurduğu Bitlis Sigara Fabrikası'nın, Doğu ve Güneydoğu Anadolu bölgelerinde üretim yapan tek sigara fabrikası olduğunu belirterek, şöyle konuştu 
     ''Fabrikamızda Uzun Samsun, Maltepe, Best ve tatlı sert tütüne ilave olarak, bölgemizin ihtiyacını karşılayacak şekilde Kısa Hard Bask Tekel 2000 üretimine başlandı. Bölgemize ve ilimize hareket getireceği düşünülen bu sigaranın, İstanbul, Samsun, Tokat sigara fabrikalarından sonra ilimizde de üretilmesi çalışanlarımız, halkımız arasında sevinç yaratmıştır. Böylece çevre illerin ihtiyacı ilimizden karşılanacaktır.'' Özelleştirme kapsamında bulunan Bitlis Sigara Fabrikası'nın, günlük 2 ton üretim gerçekleştirdiğine değinen Kocagil, Tekel 2000 üretimine başlanmasıyla fabrikanın tam kapasite çalışacağını söyledi. 
     Kocagil, sigara fabrikasında 300 personelin 2 vardiya halinde çalışma yürüttüğünü dile getirdi. 
     
</TEXT>
</DOC>
