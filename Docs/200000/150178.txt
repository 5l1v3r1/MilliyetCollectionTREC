<DOC>
<DOCNO> 150178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/son/sondun39.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Simitis'in davetini kimler kabul etti, kimler reddetti 
</HEADLINE>
<TEXT>

     Avrupa Birliği AB Dönem Başkanı Yunanistan'ın Başbakanı Kostas Simitis'in, Kıbrıs Rum kesimine yapacağı ziyaret sırasında, Kıbrıslı Türk siyasi parti başkanlarıyla da görüşmek amacıyla parti başkanlarına yaptığı davete bazı muhalefet partileri olumlu yaklaştı. 
     Cumartesi günü Rum kesimindeki Yunanistan Büyükelçiliği'nde yapılması planlanan toplantı çağrısını Ulusal Birlik Partisi UBP Genel Başkanı ve Başbakan Derviş Eroğlu, Demokrat Parti DP Genel Başkanı, Turizmden Sorumlu Devlet Bakanı ve Başbakan Yardımcısı Serdar Denktaş ile Yenilikçi Atılım Partisi YAP Genel Başkanı Ertuğrul Hasipoğlu olumsuz karşıladı. 
     Cumhuriyetçi Türk Partisi CTP Genel Başkanı Mehmet Ali Talat ve Toplumcu Kurtuluş Partisi TKP Genel Başkanı Hüseyin Angolemli ise daveti olumlu bularak gitme kararı aldı. 
     Başbakanlıktan alınan bilgiye göre, Başbakan Derviş Eroğlu'na da UBP Genel Başkanı olarak Simitis'den yazılı bir davet ulaştı, ancak Başbakan Eroğlu görüşmeye gitmeyecek. 
     DP Genel Başkanı, Başbakan Yardımcısı Serdar Denktaş da, Simitis ile görüşmek için yazılı bir davet aldığını, ancak görüşmeye gitmeyeceğini açıkladı. 
     TKP Genel Merkezi'nden alınan bilgiye göre, TKP Genel Başkanı Hüseyin Angolemli'ye Simitis'in daveti yazılı olarak ulaştırıldı. 
     Dışişleri ve Savunma Bakanlığı'nın geçiş izni vermesi halinde Hüseyin Angolemli cumartesi günü Yunanistan Başbakanı Kostas Simitis'le görüşmek üzere Yunanistan Büyükelçiliği'ne gidecek. 
     Cumhuriyetçi Türk Partisi CTP Genel Başkanı Mehmet Ali Talat, Simitis'den davet aldığını ve cumartesi günü Yunanistan Büyükelçiliği'nde kendisiyle görüşeceğini belirtti. Talat, ''Bu toplantıya katılmakta bir zarar olmadığını düşünüyorum ve ben kendi adıma katılacağım'' dedi. 
     YAP Genel Başkanı Ertuğrul Hasipoğlu da, davete gitmeyeceğinin altını çizerek, ''Bu safhada gitmeyi doğru bulmadım'' diye konuştu. 
     

     
</TEXT>
</DOC>
