<DOC>
<DOCNO> 188021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/son/sontur09.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kangal çoban köpeği hediye edilemeyecek... 
</HEADLINE>
<TEXT>

     Sivas'ın Kangal İlçesi Belediye Başkanı Ahmet Polat, ilçenin adını taşıyan dünyaca ünlü köpeklerin resmi yollardan satılacağını ve hiç kimseye hediye olarak verilmeyeceğini bildirdi. 
     Polat, A.A muhabirine yaptığı açıklamada, Kangal çoban köpeğine olan talebin son günlerde arttığını ve talebe cevap veremediklerini belirtti. İlçedeki köpek üreticilerinin, satışlar konusunda daha duyarlı olmaya başladığını kaydeden Polat, şöyle konuştu 
     ''1. Uluslararası Kangal Çoban Köpeği Sempozyumu'nun ardından, köpeklerimize olan ilgi daha da arttı. İlçede yavru kangal köpeği bulmak zorlaştı. Sempozyum sonrası ilçe genelinde konu hakkında az çok bilgi sahibi olan köpek sahipleri de artık eskisi gibi ücretsiz köpek vermeye yaklaşmadıkları gibi, yavru kangal köpeklerini resmi fiyat olan 200 doların üstünde satmaya başladılar.'' Kent dışından ilçeye köpek almaya gelenlerin bir kısmının köpek alamadan gittiklerine dikkati çeken Polat, şöyle devam etti 
     ''Köpeklerimize, özellikle yurtdışından talep çok arttı. Elimizde çok fazla yavru kangal köpeği olmadığı için, bu yıl içerisinde gelen ihtiyaçları karşılayamayacağımızı tespit ettik. Kaymakamlığın aldığı karar gereği dünyaca ünlü köpeklerimiz, bundan sonra resmi yollardan satılacak ve hiç kimseye hediye olarak verilmeyecek.'' 
     
</TEXT>
</DOC>
