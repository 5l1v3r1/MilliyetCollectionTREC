<DOC>
<DOCNO> 197778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sondun12.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İnsanların yüzde 45'i cinsel yolla bulaşan hastalığını gizliyor 
</HEADLINE>
<TEXT>

     Durex adlı prezervatif üreticisi firmanın araştırması, insanların yüzde 45'inin cinsel yolla bulaşan hastalıklarını partnerinden gizlediğini ortaya koydu. 
     Firmanın dünya genelinde her yıl yaptığı cinsel alışkanlıklarla ilgili araştırmalarının bu yılki sonucuna göre de, her 10 kişiden 4'ü yaklaşık yüzde 41 , son 12 ayda yeni tanıştığı biriyle korunmadan ilişkiye girdi. 
     Deneklerin yüzde 29'unun cinsel yolla bulaşan hastalıkları yaşadıkları ülkelerin en önemli sorunu olarak kabul ettiklerine işaret eden Durex araştırmacıları, Dünya AIDS Günü'nün HIV ve AIDS vakalarındaki artışa bir kez daha dikkat çektiğini, buna rağmen ''küresel bir boş vermişliğin'' sürüp gittiğini belirttiler. 
     Araştırmacılar, bütün tehlikelerine rağmen, dünya çapında insanların ''işi şansa bırakmaya devam ettiğini'' kaydettiler ve ''Sadece bekarlar değil, evli çiftler de bu endişe verici tablonun içinde yer alıyor. Zira evlilik gibi uzun süreli ilişkiler yaşayan kişilerin de yüzde 45'i cinsel hastalıklarını partnerlerinden saklayacaklarını itiraf ediyor'' dediler. 
     Dünya genelinde yeni bir partnerle korunmasız cinsel ilişkiye en kolay evet diyenlerin başında yüzde 70 oranla Çinliler önde geldi. Fransızlar ise yüzde 9 oranıyla en dikkatliler olarak belirlendi. 
     İnsanların sadece yüzde 4'ü cinsel alışkanlıklar konusunda tıp adamlarına danışıyor, yüzde 21'i dergileri en güvenilir kaynak olarak görüyor, yüzde 20'si kitapları tercih ediyor ve yüzde 15'i internet üzerinden bilgilenmeye çalışıyor. 
     Yaklaşık 15 bin kişinin katılımıyla yapılan bu yılın araştırmasında, küresel olarak insanların yüzde 29'unun öncelikli eğitim konusu olarak cinsel yolla bulaşan hastalıkları gördüğüne işaret edildi. Durex araştırması, yüzde 24'lük bir kesimin ise bu hastalıkların içinde birinci önceliği AIDS'e verdiğini kaydetti. 
     Gençler arasında çocuk yaşta hamile kalan kızlara verilmesi gereken eğitimin öncelik aldığını belirten araştırmacılar, 16 yaşın altındaki gençlerin yüzde 31'inin hükümetleri bu konuya eğilmeye çağırdığını kaydetti. 
     
</TEXT>
</DOC>
