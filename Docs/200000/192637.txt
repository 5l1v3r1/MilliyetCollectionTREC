<DOC>
<DOCNO> 192637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/yazar/altan.html </URL>
<DATE> 2003/11/01/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Sucuklu yumurta 
</HEADLINE>
<TEXT>

   
   Orta boy teflon bir sahanın içine yarım çorba kaşığı tereyağı koyduktan sonra, sahanı önce yarım yakılmış elektrik, yahut gaz ocağının üstüne oturtmak... 
   Ve ekmek tahtası üstünde, zarı önceden ayıklanmış, 7 - 8 dilim sucuk kesmek, yuvarlak yuvarlak ve oldukça ince... 
   Sonra da sucukları, yağı henüz erimiş, ama kızgınlaşmamış teflon sahanın içine döküp yaymak ve kapağını kapatmak sahanın... 
   Sıra geldi buzdolabından bir çift taze yumurta almaya... 
   Aldık yumurtaları ve önce birini, mutfak tezgahının ortasındaki musluk yalağı kıyısına vurarak, ortasından bir güzel çatlattık daha doğrusu hafifçe kırdık... O sırada da açtık teflon sahanın kapağını... 
   Oh aman, o ne güzel bir sucuk kokusu, kızgınlaşmış yağın içinde... 
   İki elimizle yumurtayı sahanın ortasında ikiye ayırıverdik... Önce yumurtanın akı dökülür gibi oldu sucukların üstüne ve tiril tiril yumurta sarısı da düştü sahanın ortasına, peşinden sürükleyerek henüz çiğ olan aklarını... 
   Yanına kırdık ikinci yumurtayı da... 
   Dağılarak hızla beyazlaşmaya başlayan çiğ yumurta akları... 
   Ve yine kapattık sahanın kapağını altındaki ateşi de, biraz daha kıstık. 
   4 - 5 dakika yeter sucuklu yumurtanın pişip kıvama gelmesi için... 
   
   Hafta sonlarında dahi gidecek yerinizin bulunmadığı yatılı okul yıllarında haftalığınız sadece 1 liradan ibaretse ve okulun karşısındaki sandviççide sucuklu yumurta 60 kuruş, sinema da 66 kuruşsa... 
   Cumartesi günleri öğlenleyin okuldan Beyoğlu'na çıkınca apışıp kalırsınız sinemaya gitmekle, sucuklu yumurta yemek arasında... 
   
   Sandviççi dükkanında ayak üstü on kuruşluk, kaşar peynirleri erimiş sıcak bir sandviç yerken de sucuklu yumurtanın o mis gibi kokusu nasıl da, hiç denenmemiş bir genç kız öpüşü gibi kaplayıverir tüm benliğinizin görünmeyen özlemini... 
   
   Dünkü Posta gazetesinin manşeti 
   "Para yok parmak yok - Sigortasız işçi parmağını hızara kaptırdı. Parmak elinde devlet hastanesine gitti. Özel hastaneye gidecek parası olmadığı için hayata artık bir parmak eksik devam edecek" 
   Dünkü Radikal gazetesinin manşeti 
   "Bir okuldaki 405 çocukta, 1014 hastalık - Çocuk sağlığında ürküten manzara - Üç yıllık araştırmanın gösterdikleri En yaygın sorunlar ağız ve diş sağlığında. Ruhsal bozukluk oranı yüzde 19'dan yüzde 53'e çıktı" 
   
   Vaktiyle sıkıyönetim savcıları, ülkedeki bozuk ekonomiden kaynaklanan acılı haberlerin ön plana çıkarılmasına kızarlar ve 
   - Milletin moralini hangi amaçla bozmaya çalışıyorsunuz, diye sorarlardı... 
   Bendeniz o sorulara yanıt vermeye çalışırken, nedense hep mis gibi kokan sucuklu bir yumurta düşünürdüm... 
   
   Mis gibi kokan sucuklu bir yumurta... 
   Nasıl olmuştu da, özellikle İngiltere'de yoğunlaşan "hortlak öyküleri", yani bazı şatolarda ölülerin geceleri karanlıkta göründüğü anlatımları sinemanın ve televizyonun keşfiyle gerçekleşmişti 
   Örneğin Gazi de artık görünüyordu ekranlarda, İsmet Paşa da, Charlie Chaplin de... 
   
   İsmet Paşa, Gazi'den sonra Cumhurbaşkanı olduğu zaman başbakanlığa getirdiği eski Sağlık Bakanı Dr. Refik Saydam, ilk verdiği demeçlerden birinde şöyle demişti 
   - Her işimiz A'dan Z'ye bozuktur... 
   İsmet İnönü'nün ilk Başbakanı, 29 Ekim 1923 - 10 Kasım 1938 arasında yapılmış olan bütün işlerin baştan aşağı bozuk olduğunu ilan ediyordu adeta... 
   
   Daha sonraları hiç kimsenin üstünde durmadığı bu çarpıcı demeci 1950'den sonra İsmet Paşa muhalefete düşünce, bendeniz kendisine eski Meclis binasının muhalefete ayrılmış küçük grup odasında hatırlatmış ve sormuştum 
   - Sizin zamanınızda da düzelmedi öyle değil mi, neden 
   Paşa şu yanıtı vermişti 
   - Vakit bulamadık. Biz iktidara geldiğimizde 2. Dünya Savaşı patladı. Bittikten sonra da, ayrıldık iktidardan... 
   
   Ankara Palas'ta bir öğle üstü Yakup Kadri ile baş başa yemek yerken ona da tek parti döneminin neden temel bir değişimi sağlayamadığını sormuştum 
   - Ankara'nın kadrosu yoktu, demişti. İster istemez İstanbul'daki eski iktidar kadrosu getirildi Ankara'ya onlar da eski alışkanlıklarını sürdürüp götürdüler... 
   
   Ankara'daki kadro eksikliğine vaktiyle İsmet Paşa da, bir demecinde değinmişti 
   - Biz Ankara'da tren istasyonuna gider, İstanbul'dan gelen trenden kravatlı birinin inmesini beklerdik, Hariciye Vekaleti'ne memur yapmak için... 
   
   Geldik 2003 yılının da sonuna... 
   Ve bendenizde bazen yine beliriveren, çocukluğumdan kalma gizli özlem mis gibi kokan sucuklu bir yumurta... 
   
      
   
</TEXT>
</DOC>
