<DOC>
<DOCNO> 154595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/05/son/soneko06.html </URL>
<DATE> 2003/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartı "herşeyimiz" oldu 
</HEADLINE>
<TEXT>

     Kredi kartlı yaşam giderek yaygınlaşıyor. Trafik cezaları ve vergilerin de kredi kartıyla ödenmesi için çalışma yapılıyor. 
     Maliye Bakanlığı Gelirler ve Muhasebat Genel Müdürlükleri, kredi kartlı tahsilatın yaygınlaştırılması için hazırlıklar yapıyor. 
     Bu çalışmalarda vergilerin de kredi kartıyla ödenmesi üzerinde duruluyor. Özellikle çevre temizlik, emlak ve motorlu taşıtlar vergisi gibi tutarı daha düşük, ancak mükellefi çok fazla olan vergilerin kredi kartıyla ödenebileceği belirtiliyor. 
     Bir üst Bakanlık yetkilisi, ''Günümüzün gelişmiş ödeme araçlarını, mali işlemlerde de kullanmak hem vatandaş açısından büyük bir kolaylık olur, hem de bizim tahsilatımızı arttırır. Bu nedenle vergilerin de kredi kartıyla ödenebilmesi için bir çalışma yapıyoruz'' dedi. 
     Bu arada Maliye Bakanlığı, internet adresinde düzenlenen bir ankette, vatandaşların kredi kartıyla vergi ödenmesi konusundaki görüşlerine de başvurdu. 
     Vergi Dairesi Mükellef Anketinde vatandaşlara, ''Vergi daireleri veznelerinde kredi kartıyla ödeme yapmak konusunda ne düşünüyorsunuz '' sorusu da yöneltildi. 
     Bu soruya verilecek yanıtlara ilişkin tercihler de, ''Evet olabilir. Her yerde kullanıldığına göre neden vergi dairelerinde kullanılmasın. Vergi dairesi yetersiz, sıkışıklığa neden olabilir. Henüz erken bir uygulama'' şeklinde sıralandı. 
     
     POLİSLERE MOBİL POS CİHAZI 
     Trafik cezalarının kredi kartıyla tahsili ise kısa bir süre sonra uygulamaya giriyor. 
     Bu amaçla önümüzdeki günlerde TBMM gündemine gelecek olan Hazine arazilerinin satışı ile diğer bazı düzenlemelerin yeraldığı yasa tasarısına, cezaların da kredi kartıyla ödenebilmesine ilişkin bir hüküm konuldu. Tasarıda bununla ilgili esas ve usullerin Maliye Bakanlığı'nca belirlenmesi öngörüldü. 
     Kredi kartıyla ödeme ile halen yüzde 56 düzeyinde seyreden trafik cezalarındaki tahsilat oranının yükseltilmesinin amaçlandığı ifade edildi. 
     Maliye yetkilileri, trafik cezalarının kredi kartıyla ödenebilmesi için 2 bin 300 dolayındaki trafik polisine uydu ile haberleşilen mobil POS cihazları verileceğini bildirdi. 
     Parası olmayan ya da trafik cezasını kredi kartıyla ödemek isteyenlerin, işlediği trafik suçuna ait cezanın hemen kredi kartıyla tahsil edileceğini kaydeden Maliye yetkilileri, bu şekilde hem cezalarının etkin toplanabileceğini, hem de vatandaşlara daha çağdaş bir ödeme imkanı sunulacağını vurguladılar. 
     
     KOMİSYON SORUNU OLMAYACAK 
     6183 sayılı Amme Alacakları Kanunu kapsamındaki ödemeler için bankalara parayı 7 gün tutma süresi verildiğine dikkat çeken bir Maliye yetkilisi, ''Trafik cezalarının kredi kartıyla tahsilinde en önemli problem bankaların istediği komisyon. Biz, bankalara komisyon ödemek yerine, parayı belirli bir süre tutma izni tanıyacağız. Bu sorunu da öyle çözeceğiz'' dedi. 
     
     TURİSTE DE KARTLI ÖDEME 
     Maliye Bakanlığı, Türkiye'ye gelen turistlere de kredi kartıyla vize harcı ödeme imkanı getiriyor. 
     Bu konuda hazırlanan Genelgeye göre, ülkeye gelen yabancılardan girişte alınan vize harçları, nakit ya da kredi kartıyla ödenebilecek. 
     Yeni düzenleme çerçevesinde turistler ve diğer yabancılar, vize harçlarını Trkiye dışında faaliyet gösteren banka veya diğer kuruluşlarca çıkarılan kredi kartları ya da banka kartlarıyla ABD Doları ve Euro şeklinde yatırabilecek. 
     Vize harçlarının kartla ödenmesi için bankalarla protokol aşamasına gelinirken, uygulama ile özellikle turizm sezonunda yabancı ülke vatandaşlarının harç ödemek için kuyruklarda beklemesinin önleneceği, harçların kartla daha seri ve daha güvenli olarak tahsil edilebileceği bildirildi. 
     
</TEXT>
</DOC>
