<DOC>
<DOCNO> 187193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/yasam/yas20.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

   
   Soyguncuların başına, 200 milyar ödül    TURAN GÜLTEKİN DHA 
   İzmir Kuyumcular Odası Başkanı Mevlüt Özer, 16 kuyumcu ve bir döviz bürosuna ait yaklaşık 2 trilyon liralık altın ve dövizi İstanbul Pendik'te gasp eden soyguncuların yakalanmasına yardımcı olacak kişilere, 200 milyar lira ödül vereceklerini söyledi. Malların listesini Türkiye'deki her kuyumcu ve imalatçıya ilettiklerini söyleyen Özer, "Bunları satmaları mümkün değil" dedi. Özer şöyle konuştu "Bu tür pek çok soygun yapıldı. Aydınlatılamadı. Bu da bize hırsızların mesleğin içinden olabileceğini düşündürüyor." 
   
   'Sakıncalı' biyoloji kitabı toplatılıyor    ZAFER TOKUŞ Sakarya DHA 
   Sakarya Valiliği, biyoloji öğretmeni Mehmet Mustafa Özdemir'in lise öğrencilerine yardımcı ders kitabı olarak hazırladığı, argo ve müstehcen ifadelerle dolu 'Sorularla Biyoloji' hakkında soruşturma başlattı. 
   Vali Cahit Kıraç, "Kitap, kabul edemeyeceğimiz tabirler içeriyor. İdari ve adli yönden gereken yapılacak" dedi. İl Milli Eğitim Müdürü Aziz Ersoy da, 15 gün önce okul ve dershanelere dağıtılan kitabın toplatılmaya başladığını belirtti ve kitaptan sadece, Özdemir'in geçici görevle atandığı Figen Sakallıoğlu Anadolu Lisesi'nde bulunabildiğini belirtti. Kitapta verdiği örneklerin doğruluğunu savunan Özdemir ise, şöyle konuştu "Çocukların porno film seyrettikleri ortamda bu normal. Böyle örneklerinin bulunduğu sayfaları yırtıp kitabı yine dağıtacağım." 
   
   Hackerlar oyundan hızlı çıktı    Türkiye'de de büyük ilgi gören 'Half - Life' adlı bilgisayar oyununun henüz piyasaya sürülmemiş ikinci bölümünün kodları, internet korsanları tarafından çalındı. PivX Solutions adlı internet güvenlik danışmanlığı şirketi, kodların çalınmasının bugüne kadar görülen en büyük sanal suçlardan olduğunu söyledi. Bu 'sanal soygunun', oyunu geliştiren Valve Corp. adlı şirketini büyük maddi zarara uğratacağı belirtiliyor. Korsanlar, kodlar sayesinde bilgisayar oyunları üzerinde değişiklikler yaparak, kendi karakterlerini daha güçlü hale getirip rakiplerine karşı haksız üstünlük sağlayabiliyor. 
   
   Nobel'i 30 yıllık aday kazandı    2003 Nobel Fizik Ödülü, kuantum fiziğinde 'süperiletkenlik' ve 'süper akışkanlık' teorilerine sağladıkları katkılar nedeniyle, Rus asıllı Amerikalı Aleksey A. Abrikosov 75 , Rus Vitali L. Ginzburg 87 ve İngiliz asıllı Amerikan vatandaşı Anthony J. Leggett'e 65 verildi. 87 yaşındaki Ginzburg, 30 yıldır aday gösterildiği ödülü, umudunu kestiği noktada aldığını söylerken, Abrikosov da, çalışmalarını henüz bilgisayarların kullanılmadığı yıllarda yaptıklarını belirtti. Üç bilim adamı, 10 milyon kronluk 1.3 milyon dolar ödülü aralarında paylaşacak. 
   
   Tüzmen'den Tüzmen'e özel    BİRSEN ALTUNTAŞ 
   DEVLET Bakanı Kürşad Tüzmen'in müzisyen kardeşi Tarkan Tüzmen, piyasaya çıkan "T2" isimli albümünde abisi için yazdığı "Aslan Abim" isimli şarkısına da yer verdi. Şarkıyı 1997'de yazdığını belirten Tüzmen, "Bu albüme koymak nasip oldu. Benim için bu şarkının çok özel bir yeri var. Çünkü abim benim her şeyim" dedi. 
   
   'Senin yerin bambaşka' 
   ASLAN Abim şarkısında, 'Ne ana, ne baba Senin yerin bambaşka, Abim abim, aslan abim Sen olmasan no'lur halim, Adımlarım sensin Seninle yürürüm' gibi ifadeler yer alıyor. 
   
   Dikkat Bugün fırtına geliyor    EGE, Marmara ve Karadeniz'de bugün öğleden sonra esecek kuvvetli lodos, akşam fırtınaya dönüşecek. Devlet Meteoroloji İşleri Genel Müdürlüğü'ne göre, bugün Ege, Marmara ve Karadeniz Bölgesi'nde öğleden sonra kuvvetlenecek lodos, akşam fırtına şeklinde esecek. Bu gece günbatısı ve karayele dönecek fırtınanın Kuzey Ege, Marmara ve Batı Karadeniz ile Orta Karadeniz'de hızı 60 ila 80 km.ye ulaşacak. Rüzg r, yarın Ege ve Marmara'da etkisini yitirecek. 
   
   
</TEXT>
</DOC>
