<DOC>
<DOCNO> 179545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/soneko27.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
TİM Başkanı Satıcı İhracatçılar çatal ile çorba içmeye çalışıyor 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, ihracatçının ''düşünüldüğü gibi kar edemediğini'' savundu. 
     Satıcı, Ağustos ayı ihracat rakamları ve ''İhracatta ilk 500 Firma'' araştırmasının sonuçlarını açıkladığı basın toplantısında yaptığı konuşmada, ilk 500 araştırmasının ihracatçı firmaların, Türkiye açısından çok önemli bir kaynak üretim merkezi olduğunu gösterdiğini vurguladı. 
     Satıcı, Türkiye'nin gerçekleştirdiği büyümenin büyük ölçüde ihracattan kaynaklandığı belirterek, ihracatın önemine dikkat çekti. Girdi maliyetleriyle karlılığı düşen ihracatçıların kur nedeniyle zarar ettiğini ve çeşitli ara sektörlerde ithalata yönlendirildiğini anlatan Satıcı, şunları kaydetti 
     ''İlk 500 araştırmasının ortaya çıkardığı en önemli sonuç, ihracatçının toplam karlılığının vergi öncesi yüzde 4 seviyesinde gerçekleştiği gerçeğidir. Bu seviye, gelişmekte olan ülke ekonomileri açısından son derece kırılgan bir seviyedir.'' Bu firmaların vergi öncesi karlılıklarının 3.8 katrilyon olduğunu bildiren Satıcı, şunları söyledi 
     ''Söz konusu karlılık seviyesi bu şirketlerin yeni yatırımlar yapmasına olanak vermeyecek derecede düşüktür. Dolayısıyla 'ihracatçı çok iyi kar ediyor, kar ettiği halde ağlıyor' tespiti bilimsel desteği olmayan bir yorumdan ibaret kalmaktadır. Maalesef ihracatçılarımız düşünüldüğü gibi kar edemiyor, yeni yatırımları yapamıyorlar. Aksine ihracatçılarımızın ekonomik durumlarının son derece kırılgan ve hassas.'' 
     
     MERKEZ BANKASI'NA ELEŞTİRİ 
     Merkez Bankası'nın uygulamalarını eleştiren Oğuz Satıcı, şunları söyledi 
     ''Merkez Bankası'nın son 6 aydır izlediği politikalardan ve ekonomi basınının bu politikalara verdiği zımni onaydan bizim çıkarttığımız şudur Biz ya ayrı ülkelerde yaşıyoruz ya da meseleye gerçekten tümüyle farklı bakıyoruz. Devletin bu büyüklükte bir borç alma ve kar dağıtma merkezi olarak çalıştığı para piyasalarında para politikaları marifetiyle enflasyonla mücadele politikası izlemek ve kuru dalgalanmaya bıraktığını iddia etmek mesnetsizdir. 
     Paradan para kazanan hiç kimse bu faizin içerisinde bulunduğu bu şartlar altında pozisyonunu dövizde tutmaz. Dolayısıyla böyle bir politikanın sonucu düşük kur, değerli Türk Lirası ve patlayan ithalattır. Biz bugün enflasyonun yüzde 20'ler seviyesine çekileceğini, bu yolla enflasyonla mücadelede önemli bir motivasyon kazanılacağını iddia edenlerin önümüzdeki dönemi doğru okuyamadıklarını aşikardır.'' 
     
     ''SANAYİCİ FABRİKA KAPATMA NOKTASINA GELDİ'' 
     Bu politikanın Türkiye'nin borcunu artırmaya devam ettiğini iddia eden Satıcı, şöyle dedi 
     ''Türkiye düşük kur politikası nedeniyle ara sanayilerin de süratle ithalata yönelmekte ve mevcut yatırımlarının tahrip olmasına yol açmaktadır. Sanayici üreterek zarar etmeye devam edemeyeceği için fabrika kapatma noktasına gelmiştir.'' İzlenen ekonomi politikaların üretim ve yatırım temelli borçlanmaya dayalı olması gerektiğini vurgulayan Satıcı, serbest piyasanın yanında olduklarını da dile getirdi. 
     Satıcı, ''Ancak serbest piyasayı yanlış tanımlayarak, yani file ceylan taklidi yaptırılarak bu meseleleri doğru okumamız mümkün değildir'' diye konuştu. 
     Türkiye'nin ihracatını, üretimini ve kapasitesini artırmak için acil ve gerçek önlemler alması gerektiğini kaydeden Satıcı, şöyle devam etti 
     ''Bunu ertelemek gibi lüksümüz yoktur. İhracatımızın rekorlar kıran artışı Ağustos ayında hız kesmiştir. Bu durum emek yoğun sektörlerde, örneğin hazır giyimde mevsimsel özelliklerle açıklanacak gibi değildir. 
     Hükümetin, bu meseleye acil bir önlemler paketiyle cevap vermesi gerektiğini düşünüyoruz. Girdi maliyetleri meselesinden kur meselesine, ihracatın katma değeri yüksek mal ve pazarlama süreçlerine yönelmesine kadar getirdiğimiz önerilerin siyasi irade tarafından da desteklenmesini bekliyoruz. Artık faiz-kur makasıyla ülkeye sermaye çekmek alışkanlığından vazgeçmemiz gerekiyor.'' 
     
     İHRACATTAKİ ARTIŞ DÜŞECEK UYARISI 
     Satıcı, bir soru üzerine, 500 büyük ihracatçı firmanın vergi öncesi karlılığının 3.8 katrilyon lira olduğuna dikkat çekerek, şunları söyledi 
     ''Gazeteleri okuduğumuzda bir banka skandalında 9 katrilyona yaklaşan açık ortaya konduğunda, ihracatçılar çatal ile çorba içmeye çalışıyor. Biz, yüzde 4 az da olsa kar üretmeye çalışsak bunlar süratle hortumlanıp tekrar bize büyük bir fatura olarak geri gönderiliyor. '' Kar yapmanın önemli olduğunu vurgulayan Satıcı, ''Türkiye'de kar etmek neredeyse ayıp gibi, kar edene ayıp yapıyormuş gibi bakılıyor. Sanayici, üretici, çiftçi, ihracatçı ne kadar çok kar ederse o kadar çabuk sıkıntılardan, borçlardan kurtuluruz. Kar etmeyi ayıp sayan ama hortumcuların her zaman önünü açan bu politikalarla ülkemizin özellikle son 10 yılda bu noktaya getirdik. 3 Kasım sonrası oluşan potansiyel, iyimserlik, paradan para kazananların kullanacağı bir şans olarak ortada kalmasın'' dedi. 
     Ağustos ayında ihracat artışının hız kesmesinin, Eylül, Ekim, Kasım ve Aralık aylarında da ihracatın hız keseceğine işaret ettiğini ileri süren Satıcı, şunları söyledi 
     ''Yılbaşında koyduğumuz hedefleri tüm hız kesmelere rağmen tutturacağız. O hedefleri, 42-43 milyar dolarlık hedefleri, iyimser hesapları ortaya koyarak yapmıştık. Gönlümüzdeki hedefi, 45-46 milyar doları yakalamak ise biraz zor olacak.'' Bir başka soruya karşılık, ekonomide izlenen politikalara bu şekilde devam ettikçe dış ticaret açığın da süreceğini belirten Satıcı, ihracatta 500 büyük firma araştırmasını envanter oluşturmak amacıyla yaptıklarını, araştırmayı her yıl tekrarlayacaklarını kaydetti. 
     
</TEXT>
</DOC>
