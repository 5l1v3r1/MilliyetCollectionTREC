<DOC>
<DOCNO> 193913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/spor/aspo.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ANTEP'E LENS YAKIŞTI 3-0 
</HEADLINE>
<TEXT>

   Kırmızı - Siyahlılar, UEFA Kupası 2. tur ilk maçında Fransız Lens'i farklı skorla geçti, rövanş için büyük avantaj elde etti 
      
   GAZİANTEPSPOR, UEFA Kupası 2. tur ilk maçında Fransa'nın güçlü takımlarından Lens'i farklı mağlup etti. Rakibi karşısında etkili bir oyun ortaya koyan Kırmızı - Siyahlı ekip 17. dakikada Johnson'un ayağından penaltı kaçırmasına rağmen kontrolü elinden bırakmadı. Devran'ın 43. dakikada attığı gol ilk yarının skorunu belirledi. Ev sahibi takım 60'da Bouazizi ve 65'te Lazarov'un şık vuruşlarıyla rakibini sürklase etti, turun kapısını araladı. Lazarov'un bir şutu da direkte patladı. 
   
   Maçın karnesi 
   HAKEMLER Dejan Delevic, Zoran Sipcic, Petar Trajkovic Sırbistan Karadağ 
   GAZİANTEPSPOR Ömer 7 - İbrahim 7 , Mehmet Polat 6 Hüseyin Dk.63 6 , Bouazizi 8 , İlhan 7 - Devran 7 , Johnson 6 , Erhan 6 Erdal Dk.80 5 , Bülent 8 - Jaziri 9 Hasan Özer Dk.90 , Lazarov 9 
   YEDEKLER Kaya, Nuri, Preko, Hasan Yurt 
   LENS Itanje 5 - Jabi 5 , Bak 5 , Song 5 Coulibaly Dk. 76 5 , Lachor 6 - Diop 4 Utaka Dk.66 4 , Copuidon 6 , Morreria 6 , Thomert 4 - Bakari 4 Diane Dk.87 , Keita 4 
   YEDEKLER Chabbert, Fanni, Sarr, Barul 
   GOLLER Devran Dk.43 , Bouazizi Dk. 60 , Lazarov Dk.65 
   SARI KARTLAR Bakari, Utaka, Bak Lens 
   
   Sağlam şaşkın    KIRMIZI-Siyahlı ekibin hocası, "Fransa'dan böyle bir takım beklemiyorduk" ifadesini kullandı. Temkini elden bırakmayan Nurullah Sağlam, "Henüz her şey bitmedi. Mükemmele yakın oynadık. Takımda sürekli penaltı atan olmadığı ve Lazarov'un yorgunluğu nedeniyle atışı Johnson kullandı. Futbolda her şey olabilir" dedi. 
   BAŞKAN Celal Doğan da, "Dereyi görmeden paçayı sıvamayacağız. Heyecana gerek yok" yorumunu yaptı. Gaziantepspor Kulübü Başkanı, "Kentimiz adına, Türkiye adına iyi şeyler ortaya koymak istiyoruz. Oyuncularımı kutluyorum" diye konuştu. Taraftarlar karşılaşma sonrasında kent merkezinde sevinç gösterileri yaptılar. 
   
   Kritik    Ver elini 3. tur    NİHAT GEVEN 

   17. dakikada Jabi'nin, Jaziri'yi düşürmesi ve Sırbıstan Karadağlı hakemin beyaz noktayı göstermesi, "ayağa gelen kısmet" kadar sevinç yaratmıştı. Ama Johnson'un acemice vuruşu autu boylarken, hüzün ve endişe yüzlere, yüreklere yansıyıverdi. Belki de tek ve en önemli gol şansı olacaktı böylesine güçlü bir Fransız takımı önünde... Gaziantepli futbolcular da, bu kaçan fırsatın şaşkınlığını uzun süre üzerlerinden atamadılar. Taa ki, Devran'ın golü ağlarla buluşuncaya kadar. Çünkü güven geri gelmiş, orta sahayı daha iyi parselleyen temsilcimiz, ilk yarı sonunda soyunma odalarına daha inançlı gitmişti. 
   Aslında boy ortalaması 1.80'i aşan Lens, ismi ve basketbol kadrosunu andıran fiziki görüntüsü ile ürkütücüydü. Ancak dakikalar ilerledikçe teknik kapasite ibresi Gaziantep'e doğru kayıyor, beraberliği hedefleyen Fransızlar hep sallantıda duruyorlardı. Hele 60. dakikada Bouazizi'nin, Avrupa kupasına yakışan enfes golü, iki takım arasındaki farkı daha da ortaya koyuyordu. Tunuslu oyuncu harika vuruşuyla, arkadaşlarının çekincelerini ortadan kaldırıyordu. Lazarov üçüncü golle, gecenin damgasını vurduğunda, tur biletinin hiç de uzakta olmadığı kanıtlanıyordu. 
   İkinci yarıda, zaten tura taşınan bir kimlik içinde görünen Gaziantepspor, futbolun cilvesini, azizliğini, acımasızlığını bir kenara iterse, üçüncü tur apoletiyle evine geri döner. İnançtan kuşkumuz yok. Buna bir de akıllı taktik eklenirse, ver elini tur. 
   
   
</TEXT>
</DOC>
