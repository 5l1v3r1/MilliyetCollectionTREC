<DOC>
<DOCNO> 184242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/spor/spo04.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hedefimiz üçüncü tur' 
</HEADLINE>
<TEXT>

      
   Aybaba rotayı çizdi 
   TRABZONSPOR Teknik Direktörü Samet Aybaba, bugünkü Villarreal maçında zafer için ter dökeceklerini açıkladı. Aybaba, UEFA Kupası'nda üçüncü tura çıkmak istediklerini belirterek, "İşimizin kolay olmadığını biliyoruz. İspanyollar'ın özellikle kulüp takımlarının dünyada ne kadar güçlü olduğunu söylememize gerek bile yok. Sakin olursak istediğimizi alırız" dedi. 
   
   Orta sahaya uyarı 
   AYBABA'NIN futbolcularıyla yaptığı toplantıda özellikle orta saha oyuncularına özel taktikler verdiği öğrenildi. Trabzonspor hocasının, "Üstünlüğü ele geçirirsek, gol buluruz. Jose Mari ve Riquielme'ye dikkat" dediği bildirildi. Gökdeniz ise Avrupa maçlarının kendileri için önemli olduğunu belirtti ve "Hepimiz vitrine çıkma şansı bulacağız" diye konuştu. 
   
   Tansiyon ölçüyor    ÖZKAN Sümer'in istifasının ardından Trabzonspor Başkanlığı için ismi gündeme gelen Ahmet Ağaoğlu, kulübün ileri gelenleriyle görüşüp karar vereceğini açıkladı. Ağaoğlu, "Fikir almadan, yapılması gerekenleri paylaşmadan herhangi bir düşünce yapısına girmeyi düşünmüyorum" diye konuştu. Ahmet Ağaoğlu'nun bugün eski Başkan Özkan Sümer ile buluşacağı öğrenildi. 
   
   
</TEXT>
</DOC>
