<DOC>
<DOCNO> 181650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sondun06.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin, 11 Eylül'ün 2. yıldönümünde saldırıyı övdü... 
</HEADLINE>
<TEXT>

     El Cezire'de 11 Eylül saldırılarının 2. yıldönümünden bir gün önce yayınladığı yeni kasette Usame bin Ladin'e ait olduğu belirtilen bir kişi, ''düşmana büyük zarar veren'' 11 Eylül saldırılarını övdü. 
     Kasette bin Ladin ile yardımcısı Eyman El Zevahiri birlikte göründüler ve onlara ait olduğu öne sürülen konuşmalar yayınlandı. 
     Bin Ladin, 11 Eylül saldırısını düzenleyenler için ''Bu adamlar düşmana büyük zarar verdiler ve planlarını bozdular'' dedi ve saldırıyı yapan 5 kişiyi tek tek adlarıyla anarak, bu kişileri tanımaktan duyduğu memnuniyeti dile getirdi. 
     Usame bin Ladin, ''Said El Hamdi ve kardeşleri, Allah için kendilerini kurban ederek sağlam imanlarını kanıtladılar'' diye konuştu. 
     Saldırganları gerçek inananlar olarak nitelendiren ve diğer inananlar için ideal olduklarını öne süren bin Ladin, 11 Eylül saldırganları ''El Hamdi, Muhammed Atta, Halid El Mihdar, Siyad Cerrah, Mervan El Şehi''yi diğerlerine örnek gösterdi. 
     
     YENİ SALDIRI TEHDİDİ 
     Eyman El Zevahiri'ye ait olduğu belirtilen sesin konuşmasında da, Iraklı direnişçiler kutlandı ve ''Amerikalıları Irak'a gömmeleri'' istendi. 
     El Zevahiri, ''Irak'taki mücahit kardeşlerimizi selamlıyor ve ellerini sıkıyoruz. Allah, Haçlılara karşı savaşta onların kahramanlığını ve fedakarlığını korusun'' dedi. Iraklı direnişçilere ''Allah sizinle'' diye seslenen El Zevahiri, ''Onları Amerikalıları Irak'ta mezara gömün'' çağrısını yaptı. 
     Eyman El Zevahiri, ayrıca ''New York ve Washington'daki saldırıların 2. yıldönümünde, Afganistan ve Irak'ta aldığı yaralardan sendeleyen Amerika ve Haçlılarına meydan okuyoruz ''dedi. 
     Amerikalılara daha fazla saldırı olacağını belirten El Zevahiri, kendilerine dokunan her silahı yok edeceklerini öne sürdü ve ''Gerçek destan başlamadı'' diye konuştu. 
     El Zevahiri, Amerikan askerlerin ailelerine de seslenerek çocuklarını görmek istiyorlarsa ''tabutta geri dönmeden önce'' eve dönmeleri için hükümetlerine baskı yapmalarını söyledi. 
     Kasette El Zevahiri, ayrıca Filistinlileri de mücadeleyi sürdürmeye çağırdı. 
     El Cezire'nin yayınladığı ve konuşmaların da aktarıldığı video kasette bin Ladin ile El Zevahiri, bilinmeyen dağlık bir bölgede yürürken, dinlenirken ya da silahla görülüyor. El Cezire, kasetin Nisan sonu ya da Mayıs başında çekildiğini aktardı. 
     Kasetin ne zaman ele geçirildiği belirtilmezken, her iki kişinin de gözle görünür bir şekilde yaşlandığı dikkat çekti. 
     ABD, bin Ladin ile El Zevahiri'yi, yarın 2. yılı dolacak olan 11 Eylül saldırıları nedeniyle arıyor. 
     
</TEXT>
</DOC>
