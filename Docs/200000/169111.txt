<DOC>
<DOCNO> 169111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sondun24.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Weston Annan Planı Kıbrıs'ta çözüme giden tek patikadır 
</HEADLINE>
<TEXT>

     ABD Dışişleri Bakanlığı Kıbrıs Özel Koordinatörü Thomas Weston, ''Annan planı, Kıbrıs sorununu çözümüne götüren yegane patikadır. ABD hükümetinin bu yöndeki tutumunu değiştirmesi söz konusu değildir'' dedi. 
     Weston, Rum kesiminde yayımlanan Politis gazetesine verdiği demeçte, Kıbrıs konusundaki görüşmelerin Eylül ayında yeniden başlayacağına ilişkin haberler konusunda bilgisi olmadığını, ''gerekli olanın siyasi irade olduğunu'' belirtti. Weston şunları söyledi 
     ''Eylül ayında görüşmelerin yapılıp yapılmayacağını bilmiyorum. Bildiğim şudur BM Genel Sekreteri, prosedürün yeniden başlaması yönünde çaba harcaması için, bize göre bu Kıbrıs sorununun halledilmesi için yegane patikadır, bütün ilgili taraflardan gerçek siyasi arzu bulunduğunu görmesi gerektiğini söylemişti. Şu anda ilgili tarafların Eylül ayına kadar siyasi arzu gösterip göstermeyeceğini kestiremem. Eğer böyle bir şey olursa o zaman görüşmeler olacak. Eğer siyasi arzu göstermezlerse görüşmeler yeniden başlamayacak.'' Weston, ''Annan planını kesin olarak reddeden KKTC Cumhurbaşkanı Rauf Denktaş'ın aksine, Rum yönetimi lideri Tasos Papadopulos'un planı ciddi şekilde müzakere etme niyetinde olduğunu'' savundu. Weston, kendisi ve mesai arkadaşlarının Kıbrıs sorununa çözüm bulunması çabalarına hiçbir zaman son verme niyetinde olmadıklarını da söyledi. 
     Fileleftheros gazetesine de demeç veren Weston, ''işadamlarına konuşma yapmak üzere 17 Temmuz'da İstanbul'da olacağını ve bu sırada Türk yetkililerle de görüşme fırsatı bulacağını'' söyledi. 
     
</TEXT>
</DOC>
