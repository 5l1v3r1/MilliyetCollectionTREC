<DOC>
<DOCNO> 172440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/guncel/gun05.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye'ye sızamazlar 
</HEADLINE>
<TEXT>

   17 yıl sonra Ankara'yı ziyaret eden ilk Suriye Başbakanı olan Miro, Dışişleri Bakanı Gül'e "Sınırlarımız PKK'ya kapalıdır" sözü verdi 
      UTKU ÇAKIRÖZER, ELÇİN ERGÜN 

   
   Türkiye'yi 17 yıl sonra ziyaret eden ilk Suriye Başbakanı olan Mustafa Miro, Ankara'ya "Irak politikanızı destekliyoruz" mesajı verdi. Başbakan Recep Tayyip Erdoğan da Suriye'ye karşı "su jesti" yaparak, "su sorununu çözebiliriz" dedi. Ocakta dönemin Başbakanı Abdullah Gül'ü Şam'da 18 bakanla karşılayan Miro, dün Erdoğan'ın davetlisi olarak geldiği Ankara'da Dışişleri Bakanı Gül, Enerji Bakanı Hilmi Güler, Milli Eğitim Bakanı Hüseyin Çelik, Sağlık Bakanı Recep Akdağ ile Devlet bakanları Kürşad Tüzmen ve Ali Babacan tarafından karşılandı. 
   Cumhurbaşkanı Ahmet Necdet Sezer, TBMM Başkanı Bülent Arınç ve Erdoğan ile görüşen Miro, Gül ve Erdoğan'ın onuruna verdiği yemeklere katıldı. Gül ile gerçekleşen yemekte Miro, "Irak'ın toprak bütünlüğünün korunması, bir an önce istikrara kavuşması ve kendi kendini yönetmesi konularındaki politikanızı destekliyoruz" dedi. 
   PKK konusunda da Ankara'ya tam destek veren Miro, uygulanmasında yardım vaadinde bulunduğu Pişmanlık Yasası'nın ardından ABD'nin Irak'tan ayrılmaya zorlayacağı PKK'lıların Suriye'ye girişine izin verilmeyeceğini belirterek, Gül'e "Sınırlarımız PKK'ya kapalıdır" sözü verdi. 
   Irak'ın istikrara kavuşması için asker gönderilmesine de sıcak bakan Miro, Erdoğan'la görüşmesinde "ABD'nin ülkeden çekilmesi ve BM'nin devreye girmesi" şartını ileri sürdü. Erdoğan da Miro'ya su jesti yaptı. Erdoğan, basın toplantısında "Su konusunda ciddi adımlar atacağız. Ortak mutabakata vardık. Rahatlıkla dayanışma içinde bunu çözebiliriz" dedi. 
   
   Pürüzleri unuttu 
   Basın toplantısındaki konuşmasında iki ülke arasındaki pürüzlerin giderileceğini vurgulayan Erdoğan, 10 dakika sonra bir gazetecinin bu pürüzlerin ne olduğunu sorması üzerine, "Aramızda pürüz yok" yanıtını verdi. Sözlerinin yazılı metinde de olduğunun hatırlatılması üzerine "oku bakalım" diyerek kendi cümlelerini okutturan Erdoğan, metinde değinmediği "çifte vergilendirme" konusundan bahsettiğini savundu. 
   
   
</TEXT>
</DOC>
