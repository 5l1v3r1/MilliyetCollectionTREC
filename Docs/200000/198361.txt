<DOC>
<DOCNO> 198361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sondun16.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz muhafazakarlar ilk kez İşçi Partisi'ni geçti... 
</HEADLINE>
<TEXT>

     İngiltere'de Muhafazakar Parti'de lider değişikliği, partinin ilk kez bir kamuoyu yoklamasında İşçi Partisi'ni geride bırakmasını sağladı. 
     The Daily Telegraph gazetesinin anketine göre, Michael Howard'ın liderliğinin verdiği ivmeyle yüzde 38 oy oranını yakalayan Muhafazakarlar, iktidardaki İşçi Partisi'nin iki puan önüne geçti. 
     İşçi Partisi, böylece 1997 yılından bu yana ilk kez bir anketin sonucuna göre Muhafazakar Parti'nin gerisine düştü. Liberal Demokrat Parti ise yüzde 19'luk desteğiyle üçüncülüğünü sürdürdü. 
     The Daily Telegraph'ın kamuoyu araştırmasını gerçekleştiren YouGov, Muhafazakar Parti'nin Ekim ayındaki oy oranını dört puan birden yükselttiğine, İşçi Partisi'nin oy oranının ise geçen ayki seviyede kaldığına dikkati çekti. 
     YouGov'a göre, İngiliz seçmenin yüzde 59'u genel olarak hükümetin uygulamalarını onaylamıyor, yüzde 65'i de Tony Blair hükümetinin dürüst ve güvenilir olduğuna inanmıyor. Bununla birlikte denekler, ''Sizce en iyi kim başbakanlık yapar '' sorusuna yüzde 31 oranıyla Blair'i başa oturttu. Muhafazakar Parti'nin yeni lideri Michael Howard'ı başbakan olarak görmek isteyenlerin oranı ise yüzde 27'de kaldı. 
     
</TEXT>
</DOC>
