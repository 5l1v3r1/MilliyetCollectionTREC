<DOC>
<DOCNO> 172820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/31/son/sonspo11.html </URL>
<DATE> 2003/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe yoruldu... 
</HEADLINE>
<TEXT>

     Fenerbahçe, yeni sezon hazırlıklarını bu sabah yaptığı idmanla sürdürdü. 
     Teknik direktör Christoph Daum, Samandıra Tesisleri'nde 2 saat süren antrenmanda futbolcularına yoğun bir çalışma programı uygulatırken, oyuncuların bir hayli yoruldukları gözlendi. 
     Takımı 2 gruba ayıran Daum, Kemal, Serhat, Semih, Mahmut Hanefi, Olcan, Ali Güneş, Aurelio, Selçuk, Luciano, Da Silva ve Riga'ya top kontrolü ve şut çalışması uygulatırken, Hooijdonk, Tuncay, Fatih, Erhan, Yusuf, Can, İsmail, Rebrov, Ümit, Erman ve Hakan da antrenör Roland Koch yönetiminde kondisyona yönelik istasyon hareketleri yaptı. 2 grup daha sonra yer değişerek çalıştı. 
     Alman çalıştırıcı, top kontrolü ve şut çalışmasında kanatlardan yapılan ortalarda, futbolcularından topu yere düşürmeden kontrol edip şut çekmelerini isterken, Kemal, Serhat ve Luciano attıkları gollerle dikkati çekti. 
     Sarı-lacivertli takımın idmanına kadrodaki tüm oyuncular katıldı. 
     Fenerbahçe, hazırlıklarını bu akşam basına kapalı yapacağı idmanla sürdürecek. 
     Bu arada Fenerbahçe, 3 Ağustos Pazar günü Samandıra Tesisleri'nde PAF takımıyla özel maç yapacak. 
     Ayrıca kulüp yönetim kurulu, 4 Ağustos Pazartesi akşamı teknik heyet ve futbolculara yeni sezon öncesi yemek verecek. 
     
</TEXT>
</DOC>
