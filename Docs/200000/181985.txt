<DOC>
<DOCNO> 181985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sontur24.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
2000 yılında sigaradan tam 5 milyon kişi öldü 
</HEADLINE>
<TEXT>

     Amerikalı ve Avustralyalı bilim adamları, dünya çapında yaptıkları araştırmayla, 2000 yılında sigaradan yaklaşık 5 milyon kişinin öldüğünü tespit ettiler. 
     Lancet dergisinde yayımlanan haberde, 2000 yılında 4,8 milyon insanın sigaradan öldüğü ve bunların yüzde 75'inden fazlasının erkek olduğu belirtildi. 
     Boston'daki Harvard Kamu Sağlığı Okulu'nda görevli Macid Ezzati ve ekibi, araştırmaya, sayıları 1,1 milyar olarak tahmin edilen toplam sigara tiryakilerinin yüzde 85'inin yaşadığı az gelişmiş ülkeleri de dahil etti. 
     Son yıllarda gelişmekte olan ülkelerdeki sigara tiryakilerinin sayısının önemli ölçüde arttığını kaydeden bilim adamları, az gelişmiş ülkelerde ölen erkeklerin sayısının yüzde 84'le dünya çapındaki ortalamanın biraz üstünde olduğunu ifade ettiler. 
     Ezzati, tüm dünyada sigaradan ölenlerin sayısının artmaması için özellikle gelişmekte olan ülkelerdeki kontrollerin artırılması gerektiğini söyledi. 
     
</TEXT>
</DOC>
