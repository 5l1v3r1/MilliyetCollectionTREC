<DOC>
<DOCNO> 176113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/16/son/sondun01.html </URL>
<DATE> 2003/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'un tamamı elektriğe kavuştu... 
</HEADLINE>
<TEXT>

     ABD ve Kanada'nın geniş bir kısmında meydana gelen elektrik kesintisi nedeniyle karanlıkta kalan New York'un tamamına elektrik verilmeye başladığı bildirildi. 
     New York'a ve komşu Westchester'a hizmet veren Consolidated Edison şirketinin internet sitesindeki açıklamada, ''Consolidated Edison'da çalışan binlerce işçi, New York'un tüm mahallelerinde ve Westchester'daki 3,1 milyon aboneye, saat 21.03'ten TSİ 04.03 itibaren yeniden elektrik verilmesi için ara vermeden çalışmıştır'' denildi. 
     Açıklamada, şirket çalışanlarının, hafta sonunda da sistemdeki istikrarın sağlanması ve başka arızalar meydana gelmesinin engellenmesi için çalışmayı sürdüreceği belirtildi. 
     Şirketin açıklamasında, arızanın nedeninin araştırıldığı kaydedildi ve abonelerden elektriği idareli kullanmaları istendi. 
     Kuzey Amerika'da şu ana kadar görülen en önemli elektrik arızası, perşembe 16.11'de TSİ 23.11 meydana gelmişti. 
     
</TEXT>
</DOC>
