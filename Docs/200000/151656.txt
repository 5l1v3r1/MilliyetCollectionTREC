<DOC>
<DOCNO> 151656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sonspo17.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor ligin en başarılı takımı... 
</HEADLINE>
<TEXT>

     Türkiye Basketbol Ligi'nde normal sezonu Efes Pilsen'i 75-73 yenerek lider kapatan Ülkerspor'da yüzler gülüyor. 
     Ülkerspor Kulübü Genel Müdürü Lütfi Arıboğan, Efes Pilsen'le ligin en önemli karşılaşmasını oynadıklarını anlatarak, ''Bu galibiyetle ligin en başarılı takımı olduğumuzu gösterdiğimiz için mutluyuz'' dedi. 
     Normal sezonun liderini belirleyecek maçın son haftaya denk gelmesinin güzel bir şans olduğunu kaydeden Arıboğan, şöyle konuştu 
     ''Hem ligi lider olarak bitirmek, hem de play-off eşleşmelerinde dezavantajlı bir durumda olmamak için kazanmak zorundaydık. Bunu da gerçekleştirdik. Derbi maçının tansiyonu nedeniyle sahada inişli çıkışlı bir grafik sergilendi. Ama oyuncularımızın mücadeleyi hiç bırakmaması bizi mutlu eden bir başka yön oldu.'' Arıboğan, karşılaşmanın hakemlerine yönelik eleştiriler için de ''Zor bir maçtı ve hakemlerin de işi zordu. Kötü niyetli olduklarını düşünmüyorum. Hatalı düdükleri vardı ama bir takıma ağırlığı yoktu. Sonucu etkilemediler. Belki daha başarılı bir yönetim gösterselerdi, daha farklı skorla kazanabilirdik'' diye konuştu. 
     





</TEXT>
</DOC>
