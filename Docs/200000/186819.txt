<DOC>
<DOCNO> 186819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sonspo15.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi, deplasmanda gülemiyor... 
</HEADLINE>
<TEXT>

     Bursaspor'da, Malatyaspor deplasmanında alınan yenilgi nedeniyle moraller bozuk. 
     Basın sözcüsü Sedat Kaya, içeride iyi futbol oynadıklarını, ancak aynı başarıyı deplasman maçlarına yansıtamadıklarını belirterek, ''Deplasman maçı fobisine çare bulmalıyız'' dedi. 
     Kaya, Malatyaspor karşısında maça iyi başladıklarını ve Okan'ın golüyle 1-0 öne geçtiklerini, ancak daha sonra yedikleri gollerle yeniden strese girdiklerini ifade etti. 
     Deplasmanda, 574 gündür galibiyet alınamamasının takım üzerinde olumsuz etki yarattığını kaydeden Kaya, şunları söyledi 
     ''Bu baskıyı bir türlü kıramadık. Malatyaspor maçında da skoru 2- 0'a taşısak rahatlayacaktık ama olmadı. Rakip beraberliği yakalayınca, futbolcularımız yine yenileceğiz düşüncesiyle strese girdi. Panik ve stres ortamında kalemizde bir gol daha gördük. Deplasman maçı fobisine çare bulmalıyız.'' Kaya, takımdaki olumlu futbolun deplasman maçlarına da yansıyacağına ilişkin inançlarının tam olduğunu ifade ederek, ''Yeni bir takım oluşturduğumuzu ve istediğimiz gibi tam kapasiteyle oynayabilmek için zamana ihtayacımız olduğunu bir kez daha hatırlatmak isteriz. Sorunları bir çırpıda çözmemiz mümkün değil. Kaldı ki, bu sezon için öncelikli hedefimiz sadece iyi ve hırslı futbol oynayan bir takım olmak. İç sahada bunu başarıyoruz'' görüşünü dile getirdi. 

     
</TEXT>
</DOC>
