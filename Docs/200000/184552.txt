<DOC>
<DOCNO> 184552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/soneko07.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Başkanı Erdoğan'ı programın devamında kararlı gördüm 
</HEADLINE>
<TEXT>

     IMF Başkanı Horst Köhler, Başbakan Recep Tayyip Erdoğan'ı, ekonomik programın devam ettirilmesinde kararlı gördüğünü söyledi. 
     Köhler, IMF-Dünya Bankası yıllık toplantıları için bulunduğu Dubai'de, Anadolu Ajansı muhabirinin sorularını yanıtladı. 
     Başbakan Erdoğan ile görüşmesinin çok verimli geçtiğini belirten Köhler, başbakan ve hükümetin bu kararlılığının, ekonomik programın en önemli güvencesi olduğunu vurguladı. 
     Programın başarıya ulaşması ve hedeflerin tutturulabilmesi için, yürütülmekte olan programdaki kararlılığın 'kredibiliteyi' artıracağına işaret eden Köhler, bu kararlılığın, mutlaka devam ettirilmesi gerektiğini belirtti. 
     
     ENFLASYON DÜŞÜYOR 
     Köhler, Türkiye'de enflasyonun uzun zamandır ilk kez istikrarlı şekilde düştüğünü vurgularken, bu trendin, enflasyon hedefini yakalama şansını artırdığını ifade etti. 
     Ekonomik göstergeselerdeki olumlu gelişmeye de dikkati çeken IMF Başkanı Köhler, ekonomik büyüme oranında kaydadeğer gelişme olduğunu bildirdi. 
     
     ABD KREDİSİ 
     Köhler bu arada, imzalanan finansman anlaşması çerçevesinde ABD'den alınacak yaklaşık 8.5 milyar dolarlık kredinin, Türkiye'nin borç yapısına olumlu katkıda bulunacağını kaydetti. 
     
</TEXT>
</DOC>
