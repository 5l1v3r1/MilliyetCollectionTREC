<DOC>
<DOCNO> 199499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/son/sondun37.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak, Suriye bankalarındaki 3 milyar dolarını istiyor 
</HEADLINE>
<TEXT>

     Irak'ın, Suriye bankalarında devrik lider Saddam Hüseyin zamanındaki anlaşmalardan kaynaklanan 3 milyar dolar alacağını istemeye hazırlandığı bildirildi. 
     Irak Maliye Bakanı Kamil El Gilani, Bağdat'ta gazetecilere yaptığı açıklamada, ''Bütün para Irak'a aittir. Iraklı bir heyet, birkaç hafta içinde Şam'a hareket edecek'' dedi. 
     Suriye'nin, bu paraları BM yaptırımlarına aykırı olarak, Irak için petrol ve Saddam Hüseyin'in doğrudan kontrolü altındaki Irak askeri sanayi teşkilatına askeri olmayan malzeme satarak topladığını söyleyen El Gilani, ''Biz bu anlaşmaları tanımıyoruz'' dedi. 
     El Gilani, Ürdün ve Lübnan'da Irak'a ait 1 milyar dolar civarındaki paranın ilk taksidinin yakında Irak Merkez Bankası'nın hesaplarına geçeceğini belirterek, özelleştirmelere ise seçimlerin yapılacağı ve anayasanın kabul edileceği 2005 yılının sonuna kadar karar verileceğini kaydetti. 
     
</TEXT>
</DOC>
