<DOC>
<DOCNO> 170295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sontur36.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya İtfaiyesi'nden CHP minibüsüne mazot veriliyor iddiası... 
</HEADLINE>
<TEXT>

     Antalya Büyükşehir Belediye Başkanı Bekir Kumbul, yaklaşık bir yıl önce itfaiyede işten çıkarılan 4 işçinin, ''kurumdan CHP minibüsüne mazot verildiği'' iddialarının asılsız olduğunu belirtti. 
     Başkan Kumbul yaptığı yazılı açıklamada, işten çıkarılan 4 işçinin bir süredir ''kendilerine yönelik çeşitli suçlamalarda bulunduğunu' ifade ederek, bunlardan birinin de itfaiye müdürlüğünden CHP minibüsüne mazot verildiği iddiası olduğunu bildirdi. 
     Açıklamasında, ''Bu iddialar iftiradır. Bizim bilgimiz dahilinde Büyükşehir İtfaiyesi'nden kimseye mazot verilmesi söz konusu değildir'' diyen Kumbul, Büyükşehir Belediyesi İtfaiyesi'nde görevli dört işçinin, bir süre önce ''işyerinde huzursuzluk yaratmak, amirlere karşı gelmek, iş barışını bozmak'' gibi suçlardan dolayı tazminatları verilerek iş akitlerinin feshedildiğini hatırlattı. Kumbul, açıklamasında şunları kaydetti 
     ''Bu işçiler bir yılı aşkın süredir değişik yollara başvurarak çeşitli suçlamalarda bulunuyorlar. Yerel televizyonlarda açık oturumlara katılıp, parti mitinglerinde pankart açmaya kadar her şeyi yapıp bizi şikayet ettiler. Bunlardan sonuç alamayınca bu kez çalıştıkları eski kurum olan Büyükşehir itfaiyesinin yöneticileri hakkında akıllarına gelen her iftiraya başvurdular. İtfaiyeden özel araçlara mazot verildiği iddiası da bunlardan biridir.'' İşten atılan işçilerin iddiaları üzerine müfettişlerin araştırma başlattığını ve hazırlanan tutanaklarda bu iddiaları kanıtlayan bir ifadeye rastlanmadığını bildiren Kumbul, şunları kaydetti 
     ''Kayıtlarda 'böyle bir olaya rastlanmamıştır' şeklinde tutanak tutulmuştur. İftira atmayı meslek haline getiren bu kişiler, bu kez de 'Mazotu biz verdik. Amirlerimiz vermemizi söyledi' gibi iddialarla ortaya çıkmıştır. Müfettiş, suç işlediklerini belirten bu kişiler hakkında Cumhuriyet Savcılığı'na suç duyurusunda bulunmuştur. Bu kişiler mahkemede kimden talimat aldıklarını açıklayamamışlardır. Antalya Büyükşehir Belediyesi ve İtfaiye Daire Başkanlığı yönetimi, kimseye kurumun mazotunu vermemiştir. Eğer söz konusu tarihte İtfaiye çavuşu ve onbaşısı olan bu kişiler birilerine mazot vermişse, suç işlemişlerdir. İşledikleri suçun cezasını da adalet verecektir. Zaten haklarında dava açılmıştır.'' 
     
</TEXT>
</DOC>
