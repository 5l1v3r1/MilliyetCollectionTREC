<DOC>
<DOCNO> 174334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sontur26.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksu'dan teröristlere "Eş ve çocuklarınızla da gelebilirsiniz" 
</HEADLINE>
<TEXT>

     ANKARA Milliyet 

Hükümetin büyük umutlarla hazırladığı Topluma Yeniden Kazandırma Yasası'nın Cumhurbaşkanı Ahmet Necdet Sezer'in onayından geçmesinin ardından basın toplantısı düzenleyen İçişleri Bakanı Abdülkadir Aksu, teröristlere "Türkiye Cumhuriyeti devletinin şerefli birer vatandaşı olun" dedi. Aksu teröristlerin eş ve çocuklarıyla teslim olabileceğini söyledi. 
     Yasadan yararlanmak isteyenlerin işlemlerinde görevlendirilecek personelin özel eğitim programlarından geçirildiğini belirten Aksu, isteyen terör örgütü mensuplarının sağlık kontrollerinin yaptırılacağını da bildirdi. Eş ve çocuklarıyla birlikte gelip yasadan faydalanmak isteyecek terör örgütü mensuplarının bulunduğunun altını çizen Aksu, "Bunların arasında yabancı uyruklu eş ve çocuklarının da olabileceği düşünülerek önlem alınmıştır" dedi. Aksu, yasanın amacını "şehit analarına yeni bağrı yanık anaların eklenmemesi" olarak nitelendirdi. 
     Uygulama sırasında hukuk devleti ve insan hakları ilkelerine titizlikle riayet edileceğini ve denetim mekanizmalarıyla icraatın kontrol altında tutulacağını belirten Aksu, "Bir daha o günlere geri dönmemek, kardeş kavgasını yaşamamak için devlet şefkatli elini uzatıyor" dedi. Aksu, teröristlere ise şöyle seslendi 
     "Sizleri ailenizden, geleceğinizden koparıp sonu olmayan bir maceraya sürükleyenlerin elemanı olmak yerine, Türkiye Cumhuriyeti devletinin şerefli birer vatandaşı olun. Suçluluk psikolojisi içinde başı öne eğik, terör örgütü mensubu olmak yerine, alnı açık ve başı dimdik duran, kendi geleceğini inşa eden bir şahsiyet olun. Devlete ve mensup olduğu topluma zarar vermek yerine, milli kalkınmanın onurunu yaşayan ve emeğiyle geçinen bir vatandaş olun." Aksu, son günlerde yaşanan terör olaylarının yasaya tepki gösteren terör örgütlerinin eylemleri olduğunu söylerken, "Bunları yapanlar ayrı örgütler. Büyük bir bölümü bu yasaya tepki. Terör örgütü, bu yasanın çıkmaması için öncelikle birçok faaliyet yürüttü. Daha sonra da eylemlerini artırdı" dedi. 
     Mahmur kampında yaşayanların yasadan yararlanıp yararlanmayacağı yönündeki bir soruyu ise Aksu, "Yasa çok açık. Arkası gizli değil. Kapsama giriyorsa, yararlanabilirler" yanıtını verdi. Aksu, Sivas olayları sanıklarından yasadan yararlanmak için kendilerine henüz bir bilgi gelmediğini söylerken, "Yasa çok açık" dedi. 
     
</TEXT>
</DOC>
