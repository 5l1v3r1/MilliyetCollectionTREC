<DOC>
<DOCNO> 157365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/17/son/sontur44.html </URL>
<DATE> 2003/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit Türkiye, çağımızın en önemli ülkesidir... 
</HEADLINE>
<TEXT>

     DSP Genel Başkanı Bülent Ecevit, Türkiye'nin çağın en önemli ülkesi olmasını bazı batılı devletlerin içine sindiremediğini belirterek, ''Onlar içlerine sindirseler de sindirmeseler de, ABD birtakım tehditler savursa da savurmasa da, hiçbiri Türkiye'nin gücünü engelleyemeyecektir'' dedi. 
     DSP Gençlik Kurultayı ve Şöleni, Atatürk Kapalı Spor Salonu'nda yapıldı. 
     Saygı duruşu ve İstiklal Marşı'nın söylenmesinin ardından, Atatürk'ün Gençliğe Hitabı okundu. DSP'li gençler de Gençliğin Ata'ya cevabını hep birlikte seslendirdiler. 
     Salona girişinde ''Büyük devlet adamı'' diye anons edilen Genel Başkan Ecevit, konuşmasını, hazırlanan platform yerine tribüne konulan seyyar bir kürsüden ve telsiz mikrofon aracılığıyla yapmayı tercih etti. 
     Gençlik delegeleri ve salonu dolduran DSP'liler Ecevit'e büyük sevgi gösterisinde bulundular ve sık sık ''Ecevit nerede biz oradayız'' sloganları attılar. 
     Ecevit, zaman zaman dilinin sürçtüğü ve ''ırkçılık'' yerine ''Arkçılık'', ''Bitirirken'' yerine ''Batırırken'' ve ''DSP'' yerine ''CHP'' sözcüklerini kullandığı konuşmasında, Türk-İş'in Tandoğan'da miting yaptığını anımsattı. İşçilerin sadece kendi hakları için değil bütün insanlık için gösteri yaptığını belirten Ecevit, DSP'nin hep işçi haklarından yana olduğunu söyledi. 
     3 Kasım seçimlerine değinen Ecevit, ''57. Hükümet döneminde hükümetin her türlü eleştiriyi göze alarak ekonomide aldığı önlemlerin ekonomiyi düze çıkarmaya başladığının yurttaşlar tarafından da görülmeye başlandığını'' söyledi. Ecevit, ''Eğer kendi kendimizi engellemeyip de birkaç ay daha iktidarda kalabilseydik, demokratik solun değerini halkımız çok daha iyi anlayacaktı. Yitirdiğimiz zamanı mutlaka geri kazanacağız. Bunun için var gücümüzle çalışıyoruz. Bütün illerimizde şimdiden iktidar hazırlığına başladık'' dedi. 
     
     KÖY-KENT PROJESİ 
     Ecevit, Atatürk'ün gençliğe büyük önem verdiğini, büyük bir bilinç oluşturarak Türkiye'nin geleceğini gençliğe emanet ettiğini belirtti. Bu çerçevede 57. Hükümet döneminde spor ve eğitim alanında gençlere yönelik önemli atılımlar gerçekleştirildiğini anlatan Ecevit, köy çocuklarının okumasını sağlayacak Köy Kent projesinin ''engellenmesinden'' büyük üzüntü duyduğunu bildirdi. Ecevit, bu üzüntüsünü, hastanede ziyarete gelen Başbakan Recep Tayyip Erdoğan'a aktardığını, Erdoğan'ın da dikkatli şekilde not alarak konuyla ilgileneceğini söylediğini belirtti. 
     Seçilme yaşının 25'e indirilmesini sağlamanın bir görev olduğunu savunan Ecevit, ''CHP adını almış bir partinin buna karşı çıkmasının şaşılacak bir durum olduğunu'' söyledi. 
     Ecevit, gençlerden ürkmemek gerektiğini, başarı için deneyim kadar dinamizmin de gerekli olduğunu belirterek, Atatürk'ün Çanakkale Savaşı'nı yönettiğinde 34, Fatih Sultan Mehmet'in de İstanbul'u fethettiğinde 23 yaşında olduğunu anımsattı. Gençlikten, ''laik demokratik Cumhuriyetin kökleşmesi bakımından Atatürk'ün emanetine sahip çıkmasını'' isteyen Ecevit, bu konularda 1960'lı yıllara kadar gençler arasında bir birlik olduğunu, ancak bu tarihten sonra durumun değiştiğini söyledi. ''Laik, demokratik ve ulusal birlik karşıtı bazı çevrelerin'' çocuklarını okullara göndermediklerini kaydeden Ecevit, bu davranışlara, hükümetin hapis cezası yerine para cezası verilmesini sağlayacak yasal değişikliklerle ödün vermeye hazırlandığını ileri sürdü. 
     
     ''UYDURMA KARARLAR'' 
     Son yıllarda bazı Avrupa ülkelerinin Türkiye'nin Avrupa Birliği'ne üye olmasını engelleme gayreti içine girdiğini de kaydeden Ecevit, ''Avrupalılığı kendilerine özgü bir imtiyaz gibi gören bu ülkelerin ırkçılık yaptığını'' ifade etti. Ecevit, Türkiye'nin yüzyıllardan beri Avrupalı olduğunu ama sadece Avrupa ülkesi değil aynı zamanda Balkan, Kafkas, Asya ve Ortadoğu ülkesi olduğunu söyledi. 
     Asya ile Avrupa'nın yakınlaşmasının devam ettiğini kaydeden Ecevit, bu sürecin anahtarının Türkiye'nin elinde olduğunu, bunu bazı batılı çevrelerin kabul edemediğini kaydetti. 
     Ecevit, ''doğulu'' denilen ülkelerin uygarlıkta batı ülkelerinden daha geri olmadığını savunarak, şunları söyledi 
     ''Türkiye, çağımızın en önemli ülkesidir. Bunu bazı Batı Avrupa ülkeleri içlerine sindiremiyorlar. Tabii onlar içlerine sindirseler de sindirmeseler de, ABD bize birtakım tehditler savursa da savurmasa da, hiçbiri, Türkiye'nin gücünü engelleyemeyecektir. 
     Çünkü, Türkiye bu gücünü tarihinden, topraklarından alıyor. Türkiye, Orta Asya'dan Orta Avrupa'ya kadar uzanan geniş bir coğrafyada, dünyanın en önemli ülkesidir. Kimse birtakım uydurma kararlarla, onun bu özel durumunu elinden alamaz.'' Ecevit, ''DSP'nin sözde değil özde genç olanların, yalnız yaşta değil başta da genç olanların partisi'' olduğunu belirtti. DSP'nin gençlik iksirini Atatürk'e bağlılıkta bulduğunu kaydeden Ecevit, ''DSP'nin, çağdaş solun, ulusal solun partisi olduğunu'' sözlerine ekledi. 
     Çeşitli gençlik kesimleri adına yapılan konuşmaların ardından, Şükriye Tutkun ve Kubat, sevilen eserlerini seslendirdiler. 
     
</TEXT>
</DOC>
