<DOC>
<DOCNO> 179999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sondun24.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktör Johnny Depp'ten ABD'ye ok gibi eleştiriler.. 
</HEADLINE>
<TEXT>

     Hollywood starlarından Johnny Deep, ABD'yi sert sözlerle eleştirerek, bu ülkenin politik havası değişmedikçe yaşanacak bir yer olmadığını söyledi. 
     Depp, Alman Stern dergisine verdiği demeçte, eşi Fransız oyuncu ve şarkıcı Vanessa Paradis ve 2 çocuğuyla Fransa'nın güneyinde olmaktan mutlu olduğunu anlattı. 
     ABD'yi sert sözlerle eleştiren Deep, ''ABD aptal, sizi ısırıp zarar verebilecek büyük dişleri olan aptal bir köpek yavrusu gibi saldırgan'' dedi. 
     George Bush yönetiminin, Irak savaşına karşı çıktığı için Fransa'yı eleştirmesine tepki gösteren Depp, savaş sırasında patates kızartması için ''French fries'' Fransız kızartması yerine, ''freedom fries'' yani ''özgürlük kızartması'' denmesinin kendisini çok eğlendirdiğini belirtti. Depp, ''ABD yönetimindeki yetişkin kadın ve erkeklerin kendilerini aptal gibi gösterdiğini'' ifade etti. 
     Johnny Depp, Karındeşen Jack'in hikayesinden esinlenen Cehennemden Gelen, Juliette Binoche'la birlikte rol aldığı Çikolata'nın yanı sıra Hayalet Süvari, Las Vegas'ta Korku ve Nefret, Elm Sokağı'nda Kabus, Müfreze, Amerikan Rüyası gibi filmlerle tanınıyor. 
     
</TEXT>
</DOC>
