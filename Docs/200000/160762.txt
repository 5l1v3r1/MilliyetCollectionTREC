<DOC>
<DOCNO> 160762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sondun25.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlusconi İtalyan şarkıcı Gigi ile birlikte şarkı sözü yazacak 
</HEADLINE>
<TEXT>

     Müziğe karşı özel ilgisi olan ve şarkı sözleri yazan İtalya Başbakanı Silvio Berlusconi'nin bu yaz, İtalyan şarkıcı Gigi D'Alessio ile birlikte yeni bir şarkı yapacağı belirtildi. 
     Napolili genç şarkıcı D'Alessio, ülkenin güneyindeki yerel gazetelerden Corriere del Mezzogiorno'ya verdiği demeçte, İtalya Başbakanı ile yediği bir akşam yemeğinde, bu yaz Berlusconi'nin yazlığının bulunduğu Sardunya'da birlikte şarkı sözü yazma konusunda randevulaştığını söyledi. 
     D'Alessio, ''Berlusconi ile birlikte bir şarkının bestesini yapmak, yaşanması gereken bir tecrübe. Berlusconi'nin iktidarda olan bir insan olmasının yanı sıra müziğe aşık ve her fırsatta bunu gösteren biri olduğuna inanıyorum. Bunun dışında hangi siyasi çizgide olduğu beni ilgilendirmiyor. Berlusconi'ye hayranım, çünkü piyano çalan biriydi ve başbakanlığa kadar yükseldi'' dedi. 
     66 yaşındaki Berlusconi'nin gençliğinde gemilerde piyanistlik yaparak geçimini sağladığı biliniyor. 
     Son olarak Napoli lehçesinde yazdığı ''A gelosia'' Kıskançlığa şarkısıyla aşkın yol açtığı kıskançlığı anlatan Berlusconi, geçen yıl İtalyan müzisyen Tony Renis ile UNICEF yararına bir cd çıkartmıştı. 
     
</TEXT>
</DOC>
