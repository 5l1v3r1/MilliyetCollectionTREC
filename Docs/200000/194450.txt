<DOC>
<DOCNO> 194450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/ekonomi/aeko.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalardan ortak POS kullanımında ilk adım 
</HEADLINE>
<TEXT>

   POS makinalarının ortak kullanımı için sektörde görüş birliği olmadığını belirten BKM Yönetim Kurulu Başkanı Sezgin, sayılarının azaltılmasına yönelik çalışmalar olduğunu söyledi 
      Finans sohbetleri KADİFE ŞAHİN 
   
   Enflasyondaki düşüşle birlikte k r marjlarının daha önemli hale geleceğinin sık sık konuşulduğu bankacılıkta POS'ların Point of sales - satış noktaları - kredi kartı kullanımına onay veren makina ortak kullanılıp kullanılmayacağı tartışılıyor. Garanti Bankası Genel Müdürü Ergun Özen'in önerisi ile Bankalar Birliği'nde bir çalışma grubu oluşturulduğunu belirten Bankalararası Kart Merkezi BKM Yönetim Kurulu Başkanı Mehmet Sezgin, BKM bünyesinde yürütülen iki çalışmanın da sonuçsuz kaldığını söyledi. Sezgin, tek bir şirket olsun veya hiç olmasın şeklinde iki karşıt görüş olduğunu bildirdi. "Tüm Türkiye'de 600 bin POS var. Bunun için tek bir şirket oluşturmak tekeldir. Tekel yaratıldığında işin çalışma şartlarını beğenmediğinizde yapacak bir şeyiniz kalmıyor" diyen Sezgin, şunları söyledi "POS'ların azalması gerektiğinde herkes hemfikir. Bugün değilse bile er geç bunun değişeceğini görüyoruz." 
   
   BKM'ye öneri getirildi 
   Sektördeki görüş ayrılığına rağmen POS ve kart kullanımında iki olumlu gelişme olduğunu belirten Sezgin, taksitli ve ödüllü kredi kartlarının kullanımında işbirliğine gidilmesi yönünde BKM'ye öneri getirildiğini bildirdi. Şu anda bankaların ödüllü, taksitli kart programlarını kendi POS'ları üzerinden kullandırdığını belirten Sezgin, bu programların BKM veya bankaların altyapısında yapılacak çalışma ile birlikte kullanımının mümkün olacağını söyledi. Bir mağazada POS'ları bulunan taksitli, ödüllü kredi kartı programı olan iki bankanın anlaşarak POS sayısını teke düşürebileceğini belirten Sezgin, bunun için BKM'de taksit sayılarını ve ödül özelliklerini geçiren bir yazılımın olması gerektiğini kaydetti. 
   
   Kartlarda da işbirliği 
   Bankalar Birliği'nde bireysel bankacılıkta ortak kart kullanım alanları için komisyonlar oluşturulduğunu bildiren Sezgin, çalışmaların önümüzdeki günlerde tamamlanacağını söyledi. Kartların ortak kullanımında bankaların tavırlarının önemli olduğunu belirten Sezgin, çok olumsuz bir şey çıkmayacağını umduğunu söyledi. Sezgin, "En azından BKM'deki çalışmalar doğrultusunda ortak bazı anlayışlar geliştirebilirsek bu adımlar bizi ilerde çok daha rahat bir dünyaya götürebilir" şeklinde konuştu. 
   
   
</TEXT>
</DOC>
