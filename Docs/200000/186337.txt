<DOC>
<DOCNO> 186337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/ekonomi/eko09a.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada çifte rekor 
</HEADLINE>
<TEXT>

   Endeks 14.210 puanla son 20 ayın en yüksek değerine çıkarken, işlem hacmi de 1.1 katrilyon lira ile bu yılın rekorunu kırdı 
   EKONOMİ SERVİSİ 
   
   Ekonomi ve siyasetteki iyimser beklentiler, borsaya yılın yeni rekorlarını kırdırdı. Yargıtay'ın DEHAP'la ilgili kararını onaylamasından sonra 23 Eylül'de 14.031 puandan geri dönen endeks, seçimlerin yenilenmeyeceğine ve Irak'a asker gönderilmesiyle ilgili tezkere belirsizliğinin çözüleceğine yönelik beklentilerle yeniden toparlandı. 
   Endeks dün yüzde 2.38'lik artışla yeniden 14.000 puanı aşarak 14.210 puana çıktı. Endeks yılın rekorunu kırarken, aynı zamanda da 8 Ocak 2002 tarihinden bu yana en yüksek değerinden kapanmış oldu. Endeks gün içinde 14.417 puana kadar yükseldi. 
   
   Mali sektör önderlik yaptı 
   Borsadaki yükseliş mali sektör hisselerindeki alımlardan kaynaklandı. Düşen faizlerin bilançolara olumlu yansıyacağı beklentisi, banka ve holding hisselerinin önderleğindeki yükselişe neden oldu. İşlem hacmi dün 1 katrilyon 86 trilyon lira ile yılın en yüksek rakamına ulaştı. 
   ABD doları yeniden 1 milyon 400 bin liranın altına inerek 1 milyon 394 bin liradan günü kapatırken, bono faizleri ise yaklaşık 1 puanlık düşüşle yüzde 35.43'e indi. 
   
   Hazine'den çifte ihale 
   Hazine, gelecek hafta biri bono, diğeri tahvil olmak üzere iki ihale düzenleyecek. Hazine 7 Ekim'de 27 Ekim itfa tarihli 182 günlük TL cinsinden iskontolu bono ihalesi, biri de 7 Nisan 2004 itfa tarihli 385 günlük tahvil ihalesi düzenleyecek. 
   
   Son rallinin liderleri    2000 yılının başından bu yana borsada süren bıktırıcı düşüşler, son iki ayda yerini yükselişe bırakırken, yatırımcıların da ilgisini borsaya çekti. 30 Temmuz'da başlayan ve dün de devam eden son yükselişle endeks 14.210 puanla yılın en yüksek değerine çıktı. 
   Son iki ayda borsada en yüksek primi yüzde 188.41 ile İş Finansal Kiralama, yüzde 183.08 ile Mazhar Holding ve yüzde 139.73 ile Ersu Gıda sağladı. Ancak bu üç hissenin de piyasa derinliği olmayan hisseler olması dikkat çekti. 
   Borsanın yükselişinde asıl etkili olan ve endekste ağırlığı yüksek olan hisselerden İş Bankası C yüzde 62.29, Doğan Yayın Holding yüzde 62.18 ve Doğan Holding yüzde 60.72 prim yaptı. Diğer lokomotif hisselerden Sabancı Holding yüzde 55.38 ve Koç Holding yüzde 52.54 değer kazandı. 
   
   
</TEXT>
</DOC>
