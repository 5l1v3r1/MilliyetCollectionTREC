<DOC>
<DOCNO> 185315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/29/son/soneko13.html </URL>
<DATE> 2003/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Unakıtan Büyüme yüzde 5'in biraz üstünde gerçekleşecek 
</HEADLINE>
<TEXT>

     Maliye Bakanı Kemal Unakıtan, bu yıla ilişkin bütçede elde edilen neticelerin memnuniyet verici olduğunu belirterek, ''Yüzde 6.5 faiz dışı fazlada bir problemimiz olmayacak gözüküyor. Yüzde 5 büyümeyi de biraz üstünde gerçekleştireceğiz. Yüzde 20 enflasyon hedefini de rahatlıkla tutturacağımızı tahmin ediyorum'' dedi. 
     Uluslararası Araştırma Enstitüsü'nün IIR Dubai, Birleşik Arap Emirlikleri Şubesi tarafından düzenlenen ''Uluslararası İslami Finans Forumu'' İstanbul'da başladı. 
     Toplantının açılışında konuşan Maliye Bakanı Kemal Unakıtan, Uluslararası İslami Finans Forumu'nun Türkiye ve İstanbul için çok önemli olduğunu söyledi. 
     AK Parti hükümetinin IMF ile müştereken ekonomik istikrar programı uyguladığını anımsatan Unakıtan, bu programın ana temelinin mali disipline riayet etmek olduğunu, çünkü Türkiye'nin bundan önceki sıkıntılarının borç stokunun yüksekliği ve çevrilebilirliğindeki sorunlardan kaynaklandığını anlattı. 
     Hükümetin ekonomik programa kararlı bir şekilde devam ettiğini vurgulayan Unakıtan, Türkiye'nin sürekli istikrarlı büyümeye ihtiyacı olduğu için 2003 yılı bütçesinde büyüme hedefini yüzde 5 olarak belirlediklerini söyledi. 
     Ekonominin en önemli hastalıklarından birisinin enflasyon olduğunu, bunu düşürmek gerektiğini dile getiren Maliye Bakanı Unakıtan, 2003 yılı sonu için iddialı bir rakam ortaya koyduklarını, yüzde 20 enflasyon hedefine varmayı amaçladıklarını kaydetti. 
     Kemal Unakıtan, bütçede yüzde 6.5 faiz dışı fazla hedefi koyduklarını anımsatarak, hedefleri ortaya koymanın bundan da daha önemlisi o performansı yakalamanın önemli olduğunu vurguladı. 
     Unakıtan, şöyle devam etti 
     ''8 aylık sonuçları aldık. Önümüzdeki günlerde de 9. ayın sonuçları çıkacak. Türkiye'nin elde ettiği neticeler hakikaten memnuniyet verici. Bir kere yüzde 6.5 faiz dışı fazlada bir problemimiz olmayacak gözüküyor. Yüzde 5 büyümeyi de herhalde biraz üstünde gerçekleştireceğiz bu sene. Çünkü rakamlar onu gösteriyor. 
     Enflasyonda da çok şükür başarılı bir seyir izliyoruz. Türkiye, uzun yıllardan sonra böyle bir eksi enflasyonla tanışıyor ve tarihinin de en düşük enflasyonunu yakalamış durumda. Fakat buna rağmen Avrupa kriterlerine göre yüksek, bunu da makul şekilde indirmeye devam edeceğiz. Rahatlıkla yüzde 20 enflasyonu tutturacağımızı tahmin ediyorum. İhracatımız da beklediğimizin üstünde gidiyor. Bu yıl 45 milyar dolar civarında bir ihracatımız olacak.'' Ekonominin yeniden büyümeye geçmesi ve TL'nin değer kazanmasından dolayı ithalatta artış olduğuna dikkat çeken Unakıtan, bu artıştan dolayı cari açığın yeniden revize edildiğini anımsatarak, ''Ancak cari açıklar nispet olarak bizi korkutacak düzeyde de değil'' dedi. 
     
     MERKEZ BANKASI'NIN BAĞIMSIZLIĞI 

     Maliye Bakanı Unakıtan, konuşmasında Merkez Bankası'na da değinerek, şöyle dedi 
     ''Türkiye bağımsız bir Merkez Bankası'na sahip ve buna özellikle çok dikkat ediyoruz, üzerine titriyoruz. İktidarlar için bağımsız bir Merkez Bankası zaman zaman belki zor olur, istediklerini yapamazlar ama istikrarlı ekonomi için şart. Ona çok dikkat ediyoruz.'' Dalgalı döviz kuruna dikkat ettiklerini ifade eden Bakan Unakıtan, ''Dalgalı döviz kurunu, aynı zamanda aşırı döviz artışlarının, Türk Lirası'nın değer kazanmasının ve kaybetmesinin önünde bir sigorta olarak görüyoruz. Öylece de devam edeceğiz. Ondan da vazgeçmeyeceğiz'' diye konuştu. 
     Ekonomide elde edilen iyi neticelere dikkat çeken Kemal Unakıtan, konuşmasını şöyle sürdürdü 
     ''Şimdi biz bu iyi neticeleri 2004 yılı bütçesini hazırlarken de dikkate alıyoruz. Buna göre şimdi bir adım daha ileri gitmek istiyoruz. Enflasyonu 2004 sonunda yüzde 12'lere çekmeye gayret edeceğiz, 2004 hedefimizi öyle koyacağız. Büyümeyi yine yüzde 5'de tutacağız. En mühimi yüzde 6.5 faiz dışı fazlaya çok dikkat edeceğiz, aynen devam edeceğiz. Çünkü problem kamuda, özel sektörde değil. Kamunun kendine gelmesi lazım. Yani masraflarını yaparken ayağını yorganına göre uzatması lazım. Artık bundan sonra har vurup harman savurma politikası yok.'' 
     
     "GELENE 'PARA YOK' DİYORUM" 

     Maliye Bakanı Unakıtan, Türkiye'de Maliye Bakanı olmanın çok kolay olduğunu, gelen herkese peşinen ''para yok'' dediğini, bu yüzden işlerin çok kolay olduğunu söyledi. 
     Bunu söylemeye devam edeceğini kaydeden Unakıtan, başka yolun bulunmadığını, bu konuda en büyük desteğin de Başbakan Recep Tayyip Erdoğan'dan geldiğini bildirdi. 
     Mali disiplinde hükümet olarak kararlı olduklarını anlatan Unakıtan, ''Maliye Bakanı'nın arkasında Başbakan olunca, yapamayacağımız şey yok'' dedi. 
     Uygulanan ekonomik programın bir parçasının da özelleştirme olduğunu belirten Kemal Unakıtan, bu alanda herşeyin prosedüre uygun devam ettiğini, TEKEL, TÜPRAŞ ve PETKİM'in özelleştirmelerinin de yıl sonuna kadar sonuçlanacağını söyledi. 
     Özelleştirmeden elde etmeyi planladıkları 4 milyar dolar gelirin bütçede kullanılmayacağını, gelirlerin tamanının borçların azaltılmasında veya iyi şartlara çevirmekte kullanılacağını anlatan Unakıtan, kendileri hükümete geldikleri zaman Türkiye'nin borçlarının milli gelire göre yüzde 90'ların üzerinde olduğunu, şimdi ise yüzde 70 seviyelerine düştüğünü bildirdi. 
     
     AB FİNANSAL KRİTERLERİ DE TUTTURULACAK 

     Orta vadede yüzde 60'ların altını hedeflediklerini belirten Kemal Unakıtan, hükümetin Avrupa Birliği AB kriterlerine uymada yüksek performans sergilediğini, aynı şekilde finansal olarak AB kriterlerinin de tutturulacağını kaydetti. 
     Bakan Unakıtan, Türkiye'nin en önemli sorunlarından birisinin bütçe açıkları olduğuna dikkat çekerek, bütçenin 80 katrilyonunun gider, 100 katrilyonunun ise gelir olduğunu söyledi. 
     ''20 katrilyon fazlamız var ama 65.5 katrilyon faize gidince bizim bütçemiz 45 katrilyon lira açık veriyor'' diyen Unakıtan, bütçenin yüzde 46-47'sinin faize gittiğini, Türkiye'nin en önemli sorununun bu olduğunu yineledi. 
     Bu oranların düşmesinin Türkiye'nin güvenilirliğinin artması ve faizlerin düşmesinden geçtiğini, başka yol bulunmadığını belirten Maliye Bakanı Unakıtan, şunları kaydetti. 
     ''Onun için IMF olsa da olmasa da, uluslararası kuruluşlar söylese de söylemese de herşeyden önce kendi evimizi düzeltmek mecburiyetindeyiz ve bu politikaya devam edeceğiz. Bunun da meyvelerini almaya başladık. Geldiğimizde faizler yüzde 70'lere çıkmıştı. Şimdi yüzde 35'lerin altında seyrediyor. Yani faizlerde hızlı bir düşüş yaşanıyor ve bu da devam edecek. 
     Faizlerin yükü, bütçede hızlı şekilde düşecek ve bütçe açıklarımız da hızlı şekilde düşecek. Ana hedefimiz bu. 65.5 katrilyon lira hesap ettik faizleri ve memnuniyetle şunu göreceğimizi tahmin ediyorum ki bu değişmez zannettiğimiz faiz ödemeleri yükü 2003'de bile azalacak. Yani bizim tahmin ettiğimiz ve her sene tahminlerin üzerinde çıkan bütçe açığı bu sene düşecek. Bunu ilk defa burada açıklıyorum. Önemli olan bu başarıları kalıcı kılmak. Bu yüzden hükümet asla rehavete kapılmayacak.'' 
     
     "PARANIN RENGİ OLMAZ'' 

     İstanbul'u uluslararası bir finans merkezi haline getirmeyi de hedeflediklerini belirten Bakan Kemal Unakıtan, şunları kaydetti 
     ''Finans merkezi olması için ne lazım Para nereye gelir Güvenli limanlara gelir. Şimdi biz bu güveni sağlamak istiyoruz ve altyapımızı ona göre yapılandırıyoruz. Finans üzerindeki vergi yükünü yeniden yapılandırıyoruz. Yabancı yatırımın önünü açacağız. Sermaye kolay girip kolay çıkacak.'' İslami finans temsilcilerinden Türkiye'ye direkt yabancı yatırım gelmesine aracı olmalarını isteyen Unakıtan, ''Bu konuda bize faydalı olmanızı çok önemsiyorum ve özellikle rica ediyorum'' dedi. Maliye Bakanı Unakıtan, sözlerini şöyle tamamladı 
     ''Bizim için finans önemli ve finansın, paranın da rengi olmaz. Bunlar faizli, ötekiler faizsiz kuruluş... Dolar dolar, Euro Euro, dinar dinar. Paranın rengi olmaz. Dolayısıyla hepsine Hoşgeldin deriz.'' 
     
     SORULAR 

     Bakan Unakıtan, toplantıda basın mensuplarının sorularını da yanıtladı. 
     2004 yılı bütçesi içerisinde, bir defaya mahsus konulan ek vergilerin devam edip etmeyeceğinin sorulması üzerine Unakıtan, şunları kaydetti 
     ''Bizim arzu ettiğimiz bir defa dediğimiz vergileri bir defa almak, ondan sonra almamak. Bizim arzumuz alınmaması yönünde ama gerekli teknik çalışmaları arkadaşlar yapıyor. Maliye Bakanlığı, Hazine, Devlet Planlama Teşkilatı ve ilgili kuruluşlar şu anda çalışmalarını yapıyorlar, yakında bitirirler. Zaten 17 Ekim'de de bütçeyi Meclis'e sunmak mecburiyetindeyiz. O zamana kadar bu açıklığa kavuşur. Oradaki hem geliri, hem giderleri sizlere açık açık anlatacağım.'' ''Bütçe açığında ne oranda bir azalma bekliyorsunuz '' sorusu üzerine Unakıtan, ''Öyle bir beklentim var. Onu önümüzdeki birkaç gün içerisinde daha net olarak açıklayacağım'' dedi. 
     Bir basın mensubunun, gazetelerde çıkan haberlerde ABD'den alınan 8.5 milyar dolarlık krediyle ilgili ''Kuzey Irak'a girmeme'' koşulunun yer aldığını belirterek, ''Ne söyleyeceksiniz '' demesi üzerine, Unakıtan, bu konunun bir taraftan Hazine'yi bir taraftan Dışişleri'ni ilgilendirdiğini söyledi. 
     Unakıtan, ''Sayın Dışişleri Bakanımız Abdullah Gül Bey'e sorarsanız bu konuda size daha net, açık bilgi verir. O konudaki görüşmeleri de yürüten sayın Ali Babacan'a sorarsanız daha iyi bilgi edinirsiniz'' dedi. 
     
     FAİZSİZ BONO 

     Körfez ülkelerinde büyük fonlar bulunduğuna dikkat çeken Unakıtan, buralardan Türkiye'ye direkt yatırımcıların gelmesi gerektiğini vurguladı. 
     Maliye Bakanı Unakıtan, ''Türkiye'de yatırım yapılmalı. Yani fon, kağıt alınması değil, Türkiye'de bir tatil köyü yapsınlar, otel, fabrika alsınlar. Burada yatırım yapsınlar'' diye konuştu. 
     Bir gazetecinin ''Türkiye'nin İslami sermayeye sunduğu yem ne olacak '' şeklindeki sorusu üzerine, Unakıtan, sermaye için iyi getirinin önemine dikkat çekti. Sermayenin, paranın rengi olmayacağını tekrarlayan Unakıtan, şunları kaydetti 
     ''Nereden gelirse gelsin sermaye bir getiri ister, kar, faiz bekler. O getiri güzel olursa en iyi yem sermaye için odur. Onu verdin mi bu iş olur. Bunu da veriyoruz. Şimdiye kadar fazlasıyla verdik. Bizdeki güven ortamı hükümetimizle beraber seçimlerden sonra teessüs etti. Bundan sonra devam edecek, istikrarlı hale gelecek. Türkiye hakkı olan yabancı sermayeyi henüz almış değil, Afrika ülkeleri seviyesinde, olacak gibi değil. Türkiye'yi dünya liginde görmek istiyorsak her bakımdan büyütmemiz lazım.'' Maliye Bakanı Unakıtan, Türkiye'nin milli geliri 220-230 milyar dolarken Fransa'nın 1.2 trilyon Euro olduğuna dikkat çekti. 
     Bir gazetecinin ''Sıcak paranın giriş ve çıkışına dönük, vergilendirilmesi açısından hükümette bir çalışma söz konusu mu '' sorusuna karşılık Unakıtan, ''Hayır. Para gelsin, sıcak para, soğuk para...'' yanıtını verdi. 
     Türkiye'de faizsiz bono çıkartılması çalışmalarına ilişkin bir soru üzerine Unakıtan, bununla ilgili Hazine'nin çalışmalarını sürdürdüğünü kaydetti. 
     Kemal Unakıtan, ''Kendine özgü bir şey çıkarabilir. Bununla ilgili de Hazine çalışıyor. Benim bildiğim kadarıyla kanuni birtakım altyapıları tamamlanacak, ondan sonra Hazinemiz gerekli gördüğü bir şey çıkarabilir, varlığa dayalı bir kağıt çıkarabilirler'' diye konuştu. 
     
</TEXT>
</DOC>
