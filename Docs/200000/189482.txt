<DOC>
<DOCNO> 189482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/yazar/dundar.html </URL>
<DATE> 2003/10/18/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Avni Arbaş ve düzeltilen şiir 
</HEADLINE>
<TEXT>

   
   İstanbul'da, küçük, şık bir restoranda buluşmuştuk Avni Arbaş'la en son... İki yıl önceydi. Nazım Hikmet belgeseli için konuşacaktık. 
   Başındaki şapkası, yüzünde epeydir taşıdığı o yorgun ifadeyi örtmeye yetmiyordu. 
   Nazım'la 1958'de Paris'te Abidin Dino aracılığıyla bir araya gelmişlerdi. O günlerde ünlü Kuvayı Milliye atlarını çalışıyordu. 
   Nazım, "atları" görmek istemişti. Ama Arbaş'ın atölyesi 3. kattaydı. 
   "Gelme, kalbin var, çıkamazsın, ben resimleri getireyim" demişti Arbaş... Ama Nazım direnmiş, çıkıp gelmiş, atları görünce de çok etkilenmişti. 
   Arbaş, bir süre sonra Nazım'dan bir mektup aldı. 
   "Avniciğim, atlarının sağrıları öyle doluydu ki, dayanamadım, düştüm aşağı" diyordu. Mektuba bir de şiir eklemişti. Paris dönüşü Çekoslovakya'da yazdığı mısralar şöyleydi 
   "Bu atlar Avni'nin atları Kuvayi Milliye atları kara yamçı altında ak sağrı dolgun titrer burun kanatları, bu atlar Avni'nin atları 
   Kuvayi Milliye gelecek yine, şahin atlar aşarak yeli çiğneyecek gavuru da, Anzavur'u da. Kuvayi Milliye gelecek yine hem bu sefer ayyıldızlı bayrağı da orak - çekiçli..." 
   H H H 
   Yeniden buluştuklarında 1962 sonuydu. Nazım, ömrünün son yılına girmek üzereydi. 
   Görüşmedikleri 5 yıl içinde şairin yorgunluğunun arttığını fark etti Arbaş... 
   Bir restoranda uzun uzun sohbet ettiler. 
   Doktorlar, "kalbin paramparça" demişti Nazım'a, o yüzden sigara yasaktı. Ama yaktı bir tane... Bir kadeh de içki ısmarladı. 
   "Ah bir döner kebap olsa da yesek" dedi. Bol bol vatan özleminden, Sovyetler'in geleceğinden söz ettiler. Ve Arbaş'ın anlattığına göre o gecenin bir yarısı Nazım'ın dudaklarından şu cümle döküldü 
   "Keşke 15 yılımı oralarda geçirmeseydim". 
   
   Röportajda o son buluşmaya dair çok ilginç bir ayrıntı anlatmıştı Arbaş... 
   Eve gittiklerinde "Şu şiiri çıkarır mısın" demişti Nazım... 
   Aradığı şiir, "Avni'nin Atları" idi. 
   Mektubu bulup getirdi Arbaş... 
   Nazım yüksek sesle okudu şiiri ve bir mısrada gelip durdu 
   Kuvayi Milliye gelecek yine hem bu sefer ayyıldızlı bayrağı da orak - çekiçli..." 
   "Şimdi şu 'orak - çekiçli'yi sil" dedi şair... 
   "Ben silemem, al sen yaz" dedi ressam ve kalemi uzattı. 
   Nazım kalemi alıp çizdiği o mısraın yerine şöyle yazdı 
   Kuvayi Milliye gelecek yine hem bu sefer ayyıldızlı bayrağı da ışık içinde..." 
   
   O 5 yıl içinde ne olduysa olmuş, Nazım ay - yıldızlı bayrağın yanına "orak - çekiç" yerine "ışık içinde" ifadesini yakıştırmıştı. 
   "Niye sizce" diye sordum 
   "İnançlarından uzaklaşmamıştı tabii... Ama birtakım hakikatleri, yozlaşmaları anlamıştı" dedi Arbaş... 
   Sonra Nazım'ın yeni basılan şiir kitaplarında o bölümün "..." diye, yani üç nokta ile geçiştirilmesini yadırgadığını söyledi "Niye düzelttiği gibi yazmıyorlar" diye sordu. 
   Bu düzeltmeye rağmen, Moskova'yı bırakıp Paris'e yerleşmeyi aklından bile geçirmemiş ve yeniden ikinci vatanı Sovyetler'e dönmüştü Nazım... 
   Bu son yılbaşından 5 ay sonra da ölmüştü. 
   Son görüşmemizden 2 yıl sonra, önceki gün kaybettiğimiz Arbaş'ın tarihe emanet ettiği bu ilginç ayrıntıyı sizlerle paylaşmak istedim. 
   "Işık içinde" yatsın 
   
      
   
   
</TEXT>
</DOC>
