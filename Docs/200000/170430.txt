<DOC>
<DOCNO> 170430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/son/sontur01.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Körfezden 70 ton çöp çıktı... 
</HEADLINE>
<TEXT>

     İzmir Körfezi'nde deniz üstü kirliliğin önlenebilmesi amacıyla karadan ve denizden çalışmaların aralıksız devam ettiği, 6 kişilik kara ekibi ve bir filikayla yapılan temizlik çalışmalarında yılbaşından beri 70 ton çöp toplandığı bildirildi. 
     Körfez Denetim Şefi uzman biyolog Özlem Tuğac, A.A muhabirine yaptığı açıklamada, Büyük Kanal Projesi'nin devreye girmesiyle İzmir Körfezi'ne evsel ve endüstriyel kirlilik akışının büyük ölçüde durduğunu, deniz üstü kirliliği de en aza indirmeye çalıştıklarını söyledi. Bu amaçla son 3 yıldır profesyonel şekilde körfezde temizlik yaptıklarını kaydeden Tuğac, şöyle konuştu 
     ''Kara ekiplerimiz Konak İskelesi, Cumhuriyet Meydanı, Konak Pier arasıyla, Karşıyaka İskelesi ve Karşıyaka Nikah Sarayı arasında görev yapıyor. 6 kişilik ekibimiz karadan kepçe yardımıyla su üzerinde biriken plastik şişe, naylon torba, ağaç parçaları, yosun gibi çöpleri topluyor. Kara ekipleri hafta sonları da dahil olmak üzere 09.00-19.30 saatleri arasında mesai yapıyor. Çevre-1 aldı filikamız da sahil boyunca görevini sürdürüyor. Filikadaki iki kişilik ekip, sahilden toplanamayan deniz üzerindeki çöpleri toplamakla görevli.'' Geçen yıl körfezden 170 ton çöp toplandığını, bu yılın ilk 6 ayında toplanan çöp miktarının ise 70 tona ulaştığını dile getiren Tuğac, şöyle devam etti 
     ''Çöpler genelde dereler vasıtasıyla körfeze geliyor. İzmir Körfezi'ne 90 tane dere akıyor. Yağmurlu günlerden sonra yüzeyde kirlilik artıyor, fakat bazen rüzgar da sahile kirlilik getirebiliyor. Örneğin geçen yıl rüzgarlı bir günde sadece Konak iskelesi etrafından 20 ton çöp toplandı. Ekiplerimiz Ocak ayında 4, Şubat'ta 3, Mart'ta 5, Nisan'da 15, Mayıs'ta 25 ve Haziran'da da 18 olmak üzere ilk altı ayda 70 ton çöp topladı. Özellikle sonbahar aylarında deniz üstündeki çöp miktarında artış oluyor.'' 
     
     DENİZ SÜPÜRGESİ 

     Deniz üzerinde biriken çöplerin daha modern yöntemlerle toplanabilmesi amacıyla Büyükşehir Belediyesi'nin bir süre önce deniz süpürgesi almak için bir ihale açtığını belirten Özlem Tuğac, süpürgenin Ağustos sonunda gelmesini beklediklerini kaydetti. Bu süpürgenin alınmasıyla körfezden toplanan çöp miktarında önemli artış olacağını dile getiren Tuğac, deniz süpürgesinin haftada 6 gün 07.00-16.00 saatleri arasında görev yapacağını vurguladı. 
     Deniz süpürgesinin petrol sızıntılarını da önlemek amacıyla kullanılabileceğini, 100 metrelik bariyere sahip olacağını vurgulayan Tuğac, süpürgenin 7 metreküp katı, 30 metreküp de sıvı atık depolama kapasitesi bulunacağını sözlerine ekledi. 
     
</TEXT>
</DOC>
