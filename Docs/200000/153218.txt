<DOC>
<DOCNO> 153218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sondun31.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Parlamentosu çark etti... Kemalizm konusunda tavır değişti 
</HEADLINE>
<TEXT>

     Avrupa Parlamentosu Dışişleri Komisyonu AFET , Hollandalı Hıristiyan Demokrat parlamenter Arie Oostlander tarafından hazırlanan yıllık Türkiye Raporu'nu ve bu rapora bağlı karar tasarısını, hararetli tartışmalar çerçevesinde görüşüyor. 
     Raportör Oostlander, karar tasarısında, Kemalizm konusunda kullandığı ifadeleri geri çekeceğini açıklarken, raporunun geneli hakkında ağır eleştirilere hedef oldu. 
     Oostlander, bu sabah başlayan görüşmeler sırasında yaptığı konuşmada, ''Tavır değiştirmem gerektiğini anladım'' dedi. Kemalizm konusunda kullandığı ifadeler nedeniyle mektup ve eleştiri yağmuruna hedef olduğunu anlatan Oostlander, ''Kemalist felsefeye'' ilişkin ifadeleri karar tasarısından çıkarılmasını sakıncalı görmeyeceğini söyledi. 
     Türkiye'ye AB kapılarının açık olduğunu, tam üyeliği mümkün gördüğünü, ancak zorlukların ve engellerin de çok fazla olduğunu söyleyen raportör, Kıbrıs sorununun çözümünün Türkiye önünde bir ''siyasi kriter'' ve ''önkoşul'' olarak durduğunu savundu. 
     Oostlander, Türkiye'de ''yeni bir anayasa'' istemesinin doğal olduğunu belirterek, ''Başbakan Recep Tayyip Erdoğan da bunu istiyor. Bizim ondan daha temkinli olmamız gerekmez'' dedi. 
     Raportör, Ermeni soykırımı iddiasının karara sokulmasına ''tereddürlü'' baktığını, bunun Türkiye'yi rahatsız edecek bir tavır olacağını düşündüğünü söyledi. 
     Oostlander'in bu konuşmasından sonra, AFET üyeleri söz alarak çeşitli değerlendirmelerde bulundular. 
     
     TASARININ İÇERİĞİ 

     Türkiye karşıtı tavır ve görüşleriyle tanınan Oostlander'in bu yaklaşımını raporuna ve karar tasarısına da geniş ölçüde yansıttığı, ''Kemalist felsefenin, Türkiye'nin AB üyeliğine engel oluşturduğunu'' savunduğu görülüyor. 
     Karar tasarısında, 3 Kasım seçimlerinde güçlü bir çoğunlukla iktidar olan AK Parti'nin, reformları gerçekleştirme alanında büyük sorumlulukları olduğu, bugünkü TBMM'nin seçmenin sadece yüzde 55'ini temsil ettiği belirtiliyor ve seçimlerde uygulanan yüzde 10 barajı eleştiriliyor. 
     ''Türk Devleti'nin temel felsefesi olan Kemalizm, Türk Devletinin bütünlüğüne yönelik ölçüsüz bir endişe kaynağı oluyor. Kemalizm, Türk kültürünün ve milliyetçiliğinin homojenliği üzerinde duruyor. Devletçilik, ordunun güçlü rolü, dine karşı çok katı tavır gibi yaklaşımlara öncelik veren Kemalizm felsefesi, Türkiye'nin AB'ye katılımına köstek oluşturuyor'' gibi ifadelerin yer aldığı tasarıda, ''Kıbrıs sorununa çözüm bulunmasının, Türkiye-AB ilişkileri açısından temel önemde olduğu'' görüşü savunuluyor. 
     Tasarıda, Türkiye'deki devlet yapısında çok kökten değişiklikler yapılması gerektiği savunuluyor. ''AB'nin siyasi değerlerinin, Yahudilik ve Hıristiyanlık kültürüne dayandığı, ancak bu değerlerin İslam ağırlıklı bir toplum tarafından da kabul edilebileceği ve savunulabileceği'' yazılan tasarıda, Türk Silahlı Kuvvetleri'nin, Türk halkı tarafından güvenilir bir kurum olarak görülmesi eleştiriliyor. Tasarıda, MGK ve RTÜK gibi kurumların kaldırılması da isteniyor. 
     Türkiye'nin milliyetçi ve laik yaklaşımlarının AB modeliyle uyumlu olmadığı ileri sürülen tasarıda, ''bu engelleri ortadan kaldıracak yeni bir anayasa ihtiyacı'' olduğu iddia ediliyor. 
     Tasarıda, Kıbrıslı Türklerin ve Türkiye'nin ''cesur kararlar almaları'', Ermenistan'a ambargoya son verilmesi, Türk ve Ermenilerin geçmişteki sorunları aşmak için diyalog kurmaları gibi istekler de yer buluyor. 
     
     RAPORTÖRE AĞIR ELEŞTİRİLER 

     Avrupa Parlamentosu Dışişleri Komisyonu AFET üyelerinin büyük bir bölümü, Türkiye Raporu'nu ve bu rapora bağlı karar tasarısını hazırlayan Hollandalı Hıristiyan Demokrat parlamenter Arie Oostlander'e ağır eleştiriler yönelttiler. 
     Avusturyalı sosyalist Hanes Swoboda, Türkiye'de Kemalizm ve laikliği negatif algılamanın büyük hata olacağını söyleyerek, deneyimli olan bu ülkeye İslam konusunda ders vermeye kalkışılmamasını önerdi. Swoboda, MGK gibi kurumların birçok ülkede bulunduğunu ve bu konuya odaklanmamak gerektiğini de söyledi. 
     Danimarkalı liberal Ole Andreasen, Türkiye'ye ayırımcılık yapılmaması gereği üzerinde durarak, MGK türü kurumların ABD dahil birçok ülkede bulunduğunu hatırlattı. 
     TBMM ile Avrupa Parlamentosu arasında diyalog organı olduğu varsayılan Karma Parlamento Komisyonu'nun KPK Eşbaşkanı, Yeşiller grubu üyesi Hollandalı Joost Lagendijk, ''Kemalizm edebiyatının kargaşa yaratacağını, uzak durmak gerektiğini'' söyleyerek, Türkiye'de ordunun kışlasına dönmesi ve sadece asker rolü oynaması gerektiğini anlattı. 
     Yunan Hıristiyan Demokrat Hristos Zaharakis, Türkiye aleyhtarı konuşmasında Başbakan Recep Tayyip Erdoğan'ı da hedef alarak, Erdoğan'a fazla hoşgörülü yaklaşıldığını savundu. 
     Alman sosyalist Jo Leinen, ''Türkiye ilerledikçe eleştirilerin dozunu artırıyoruz'' diyerek Oostlander raporunun bir ''geri adım'' olduğunu, ''sataşkanlığa son vermek gerektiğini'' söyledi. Leinen, Kemalizm konusundaki ifadelerini geri çekeceğini belirten raportör Oostlander'e, ''Kemalizm Türkiye'nin temel ideolojisidir. Sataşmaktan vazgeçmekle iyi ettiniz'' dedi. 
     Hollandalı liberal Bob Van Den Boss, bu rapor ve karar tasarısı ile Türkiye'ye karşı tavır alındığını anlatarak, ''Kilidin anahtarını derin bir kuyuya atarak, gerçekte Türkiye'yi AB içinde istemediğinizi gözler önüne seriyorsunuz'' diye konuştu. 
     İtalyan bağımsız parlamenter Gianfranko Dellalba, askerlere ilişkin ifadelerde ölçülü olmak gerektiğini, Fransa'da da bir general olan Charles de Gaulle'ün demokrasiye çok şeyler kazandırdığını anlatarak, Oostlander raporunu ''Türkiye'yi Dışlama Raporu'' olarak adlandırmak gerektiğini, Türkiye'nin AB'ye katılımının AB'nin menfaati icabı olduğunu ifade etti. 
     İngiliz Hıristiyan demokrat Geoffrey Van Orden de ''Türkiye'yi dışlayan'' bu raporu ''geri adım'' olarak nitelendirdi ve ''Türkiye'de bazıları Kemalizm'in mirasını reddetmeye kalkıyorlar. Onlara destek verilmemeli. Türkiye Batı'ya dönük kalmalı'' dedi. 
     Alman sosyalist Ozan Ceyhun, Türk asıllı olduğu için bu tartışmalara fazla girmek istemediğini, Yunanlar ve Türk milliyetçiler tarafından çeşitli eleştirilere hedef edildiğini söyleyerek, ''Ben hiç Kemalist değilim ama Mustafa Kemal olmasaydı, laiklik olmasaydı Türkiye şu anda AB'ye aday olamaz, herhalde İslami bir cumhuriyet olurdu'' dedi. Ceyhun, Türkiye'yi tanımak ve anlamak için çaba harcanması gerektiğini belirterek, ciddiyet çağrısında bulundu. 
     Fransız sosyalist Catherine Lalumiere, gerçek sorunların maskelenmemesi gerektiğini, ancak bunu yaparken kullanılan üslup ve tavrın da önemli olduğunu belirterek, Oostlander raporunda ''büyük bir halkı aşağılayan bir tavır sergilendiğini, bunu Türk halkının kabul edemeyeceğini'' söyledi. 
     Bazı parlamenterler, ''Türklerin önüne sürekli ve temelsiz yeni engeller çıkarıldığını, bu tavrın Türkiye'de olumsuz siyasi gelişmelere yol açabileceğini'', ''Kemalizm'in AB hedefine engel oluşturduğunu ileri sürenlerin büyük tepki görmelerinin doğal olduğunu'', ''Eski sömürgecilerle dolu olan AB'nin Türkiye'yi bu kadar eleştirmeye hakkı bulunmadığını'' söylediler. 
     Oostlander raporuna ve karar tasarısına ilişkin tartışmalar öğleden sonra devam edecek. Karar tasarısı hakkında verilen 300'e yakın değişiklik önergesi tekrar gözden geçirilecek ve raportör, bu önergeleri dikkate alarak gruplaştıracak. Oylamanın Mayıs ayına bırakılması bekleniyor. 
     




</TEXT>
</DOC>
