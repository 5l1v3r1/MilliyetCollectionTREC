<DOC>
<DOCNO> 190967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sondun34.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollandalılar bunamak yerine ölümü tercih ediyor... 
</HEADLINE>
<TEXT>

     Hollandalıların yüzde 60'ının, uzun yaşayabilme adına bunamış olarak başkalarına ihtiyaç duyarak yaşamak yerine, ölümü tercih ettikleri belirlendi. 
     NIPO kamuoyu araştırma kurumunca yapılan ve 40 yaş üzerindekileri kapsayan araştırmada, Hollandalıların büyük çoğunluğunun, bunama ve yaşlılıktaki bakımları konusunda büyük kaygı duydukları belirlendi. 
     ''Bunaklık ve Yaşam Vakfı'' tarafından yaptırılan araştırmaya katılanların yüzde 89'u, yaşlılıkta, profesyonel bakımın yapıldığı bir ev düzeni içinde yaşamayı tercih ettiklerini bildirdi. Bu kesim, bunadıkları takdirde, çevrelerinde daha az kişiyle bulunmak ve gece gündüz bakım içinde olmak istediklerini de kaydetti. 
     Vakıf, araştırmanın, yaşlılıkta karşılaşılan sorunlara kamuoyunun dikkatlerini çekebilmek amacıyla yapıldığını belirtti ve bunamış yaşlılara yoğun tıbbi bakım ve yardım yerine, bu kişilerin yaşam kalitesinin korunması ve yükseltilmesinin daha önemli olduğunu bildirdi. 
     Vakfa göre, bunamış kişilere yoğun tıbbi bakım iyileştirme sağlamayacağı için, bu kişilerin yaşayacağı çevrenin onların istekleri doğrultusunda yeniden düzenlenebilmesi, yaşam kalitesini artırabilecek. 
     
</TEXT>
</DOC>
