<DOC>
<DOCNO> 196191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sontur33.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Orman yasası neler getiriyor .. 
</HEADLINE>
<TEXT>

     Cumhurbaşkanı Ahmet Necdet Sezer, kızılağaç ve aşılı kestaneliklerin orman alanı dışına çıkarılması, bu ağaçların bulunduğu özel mülkiyete ait 3 hektardan büyük alanlardaki sınırlamaların da kaldırılmasını öngören yasayı yayımlanmak üzere Başbakanlığa gönderdi. 
     Kızılağaçlıklar ile aşılı kestaneliklerin orman sayılamayacağı hükmünü getiren yasa ile bu alanlar orman dışına çıkarılıyor. Buna göre, orman sınırları içinde ve bitişiğinde tapulu, orman sınırları dışında her türlü tasarruf belgeleri ile özel mülkiyette bulunan kızılağaçlıklar ile aşılı kestanelikler orman sayılmayacak. Kızılağaçlıklar ile aşılı kestane ağaçlarının bulunduğu 3 hektardan büyük alanların kullanımındaki sınırlandırmalar da kaldırılacak. 
     Tabiat parkları ve tabiatı koruma alanları da hiçbir şekilde orman alanı dışına çıkartılamayacak. 
     Devlet ormanları ile önceden sınırlaması yapılmış olup da herhangi bir nedenle orman sınırları dışında kalmış ormanlar, orman rejimi içine alınacak. 
     Orman kadastroları ve diğer ormancılık hizmetleri için gerekli hava fotoğrafı ve haritalar, Orman Genel Müdürlüğü'nce yapılacak veya yaptırılacak. Orman kadastrosu yapılıp ilan edilerek kesinleşmiş yerlerde, vasıf ve mülkiyet değişikliği dışında aplikasyon, ölçü, yüzölçüm, çizim ve hesaplamalardan kaynaklanan fenni hatalar tespit edildiğinde, bu hatalar orman kadastro komisyonlarınca düzeltilecek. İlan edilmesinden sonra 30 gün içinde düzeltmenin kaldırılması amacıyla sulh hukuk mahkemesine dava açılmadığı takdirde, yapılan düzeltme kesinleşecek. 
     Orman kadastro haritalarının yapılmasında yetki ve sorumluluk harita mühendislerine ait olacak. 
     Orman sınırlaması ve orman sınırları dışına çıkarma işlemlerine karşı Orman Genel Müdürlüğü'ne de dava açılabilecek. 
     Orman sınırları dışına çıkarılan, ancak filen orman olduğu Orman Genel Müdürlüğü'nce tespit edilen yerler, talep üzerine Maliye Bakanlığı'nca Orman Genel Müdürlüğü'ne tahsis edilecek. Tahsisi yapılan bu yerler Hazine adına tapuya orman olarak tescil edilecek. 
     Fabrika veya imalathanelerde yarı işlenmiş veya işlenmiş orman emvalinin ürünlerinin taşınmasında Nakliye Tezkeresi zorunluluğu kaldırılırken, bu ürünlerin fatura ve sevk irsaliyesi düzenlenmesi kaydı ile taşınmasına imkan sağlanıyor. Her tür meyve ve ağaççıklarla örtülü alanlar üzerinde sahiplerinin ihtiyaç ve pazar satışları için hiçbir kayıt ve şarta tabi olmadan kesim ve taşıma yapması öngörülürken, kızılağaçlıklar ile aşılı kestaneliklerin sahiplerinin, her türlü yapacak ve yakacak ihtiyaçları ile pazar satışları için gerçekleştirecekleri kesimler, damga ve nakliye işlemlerine tabi olmayacak ve köy muhtarlığınca düzenlenecek bir belge ile yapılabilecek. 
     
     PARA CEZALARI ARTIRILIYOR 
     Yasa ile idari para cezaları da arttırıldı. Buna göre, orman örtüsünü toplamaya verilen para cezası 693 bin liradan 100 milyon liraya, ormandan izin almadan maden ocağı açılmasına verilen para cezası 34 milyon 635 bin liradan 5 milyar liraya, orman alanı içinde izinsiz tesis açmaya verilen para cezası 6 milyon liradan 1 milyar liraya, orman otlaklarına izinsiz girmeye verilen para cezası da 693 bin liradan 100 milyon liraya çıkarıldı. Bu rakamlar her yıl yeniden değerleme oranında artırılacak. 
     
     29 YILLIĞINA KİRAYA VERİLECEK 
     Milli Parklar Kanunu'na tabi alanlarda bulunan yerler ile bu yerler üzerindeki yapı ve tesisler, 29 yıla kadar kiraya verilebilecek. Ancak, kiracının Çevre ve Orman Bakanlığı'nca belirlenen yerlerde, kiralanan alan miktarının 5 katı kadar ağaçlandırma zorunluluğu getiriliyor. 
     
     SEZER İPTAL DAVASI AÇACAK 
     Cumhurbaşkanı Sezer, yasanın, kızılağaçlıklar ile aşılı kestaneliklerin orman sayılmayacak yerler arasına alınmasına ilişkin 1. maddesi ile bu yerlerden yararlanmayı özel bir rejime bağlayan 13. maddesinin iptali için Anayasa Mahkemesi'nde iptal davası açacağını bildirdi. 
     
</TEXT>
</DOC>
