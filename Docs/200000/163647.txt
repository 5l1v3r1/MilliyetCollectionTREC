<DOC>
<DOCNO> 163647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/yazar/gunes.html </URL>
<DATE> 2003/06/17/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Malezya krizi nasıl atlattı 
</HEADLINE>
<TEXT>

     Güney Asya'da mali kriz çıktığında bu ülkede işler kötüye gitmiş, ancak komşuları gibi Malezya IMF'den yardım dilememişti. Aksine Dr. Mahathir Muhammed IMF'yi adeta ülkeden kovmuş, ülkesinin kendi olanaklarıyla krizden çıkacağını belirtmişti. İlginçtir, Malezya kendi olanaklarıyla krizden kurtuldu. Kimse Malezya'da IMF'ye bağlılık yeminleri yaptırmamıştı. Hatta aksine Malezya'da başarılı performans ortaya çıkınca, IMF buna ortak olmak için yardım önermiş, ancak reddedilmişti. 
     Bununla beraber, Malezya Türk ekonomisinden ciddi biçimde farklılıklar taşıyor. Birincisi, her şeye rağmen Malezya dış ticaret fazlası veren bir ülke. Yani döviz sorunu pek yok. Öylesine ki, makine - teçhizat, ham petrol ve çeşitli yağlarda komşu ülkelere göre fiyat avantajı bulunuyor. İkincisi, kamu borcu daha az. 
     Malezya, aşağıdaki tablodan da gözlendiği gibi, Türkiye'ye göre çok daha gelişmiş ve dünya ile bütünleşmiş bir ülke. 1998 yılında krize girdiğinde Malezya iki önemli kuruluşu hemen devreye koymuştu. Biri, Danaharta bankaların ödenmeyen alacaklarının en az yarısını sıyırarak bankacılık kesimini rahatlatmıştı. Kısacası, bu aktif yönetim kurumlarına benzeyen bir uygulamaydı. İkincisi de, kurumsal borçları yeniden yapılandırma komitesiydi. Özetle, Malezya'da bankacılık kesimindeki temizlik önemli adımlardan biriydi ve hızla gerçekleştirildi. 
     İkincisi, mali kesimde sıcak para miktarı azdı, hatta aksine krizin ertesi yıl üçe katlanmıştı ama çok sıkı sermaye kontrolleri getirildi. Böylece bankacılık kesiminde doğabilecek hasar da azaltıldı. Üstelik aynı anda Malezya ulusal parası olan ringhit'i önce devalüe ederek, sonra da dolara sabitleyerek, çıkışların cazibesi kırıldı. Üstelik piyasanın da ötesinde bir devalüasyonla, kur üzerinde doğabilecek spekülasyonlar baştan önlendi. Sıcak para çıkacağına içeri geldi. 
     Malezya'da şu anda kur sisteminde bir değişiklik düşünülmüyor. Buna rağmen ihracat milli gelir içinde yüzde 200 gibi bir orana sahip. Ve 24 milyonluk bu ülke Türkiye'nin tam 3 katı ihracat yapıyor. 
     Krizde yüzde 7.4 küçülen bu ekonomi 2001'deki yüzde 0.7'lik büyüme bir tarafa bırakılırsa son dört yıldır ortalama yüzde 6 büyüyor. Yani tam gaz halinde. Malezya'da krizde enflasyon yüzde 5'miş. Geçen yıl ise tüketici enflasyonu yüzde 1.8'e düşmüş. Yani artık istikrar sorunu hiç kalmamış. 
     Hepsinden önemlisi IMF'nin önerdiklerinin aksine, krizde gevşek bir kamu maliyesi politikası izlenmiş. Konsolide kamu kesimi açığı 1998'de milli gelirin yüzde 1.8'i iken, geçen yıl yüzde 1'i kadarmış. Krizde kamu borcu milli gelirin yüzde 62'siyken, şimdi de yüzde 68'i. Kısacası, pek bir şey değişmemiş. 
     Özetle, Malezya IMF'nin dediklerinin tam aksini yapmış. Kapıları kapatmış ve hiç de bütçeyi sıkmamış. Sıcak parayı kovacağına, davet etmiş. Ve içeride de bankacılık kesimini hızla tedavi etmeye çalışmış. Gerçi kriz öncesi ekonomi de daha dengedeymiş. Ancak ekonomik alandaki bu parlak performans, yolsuzluklar ve nihayet yakında Mahathir'in işleri bırakmasıyla karışabilir. Üstelik, orada da bezer bir tehlike var yeşil yükseliş Mahathir'in yanında Erdoğan yürürken Mahathir ne hissediyordu, merak ediyoruz 
     
Malezya'nın sosyal ve ekonomik göstergeleri Kişi başına gelir USD 3640 Yaşam beklentisi yıl 71.7 Sağlık harcamasının milli gelir içindeki payı 2.5 100 kişiye düşen bilgisayar 13 100 kişiye düşen mobil telefon 31 Kişi başına KwH elektrik 2.474 1000 kişi başına oto sayısı 147      
     

</TEXT>
</DOC>
