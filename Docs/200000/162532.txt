<DOC>
<DOCNO> 162532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sontur06.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Lise öğretmeni için site açıp hakaret eden öğrenciye dava 
</HEADLINE>
<TEXT>

     İstanbul Bahçeşehir Üniversitesi öğrencisi Taha Ziya Bayrak hakkında, ''lise öğretmeni adına çirkin ve edebe aykırı web sitesi açtığı, böylece internet yoluyla hakaret suçunu işlediği'' iddiasıyla, 1 yıla kadar hapis istemiyle dava açıldı. 
     Ankara 18. Asliye Ceza Mahkemesi'ne açılan davanın iddianamesinde, Yıldırım Beyazıt Anadolu Lisesi öğretmeni Zeynep Gül'ün, web adresinde kişilik haklarına saldırıda bulunulduğu, çirkin ve edebe aykırı resimlerin foto montaj yoluyla yayınlandığı gerekçesiyle suç duyurusunda bulunduğu kaydedildi. 
     İddianamede, web sitesinin Bahçeşehir Üniversitesi'nde açıldığının belirlendiği, ancak kim tarafından bu işlemin yapıldığının tespit edilemediği belirtilerek, ''Her ne kadar bu siteyi açan ve e-mailleri gönderen kişi tam tespit edilememiş ise de müşteki ile sanık arasında lise yıllarında meydana gelen geçmiş olaylara ve sanığın halen Bahçeşehir Üniversitesi'nde okuduğu ve bu e-maillerin Bahçeşehir Üniversitesi'nden gönderildiğinin belirlenmesi karşısında, bu suçun sanık tarafından işlendiği görüşüne varılmıştır'' denildi. 
     İddianamede, Taha Ziya Bayrak hakkında, Türk Ceza Kanunu'nun ''hakaret'' fiilini düzenleyen 482 1-4. maddesi uyarınca 3 aydan 1 yıla kadar hapis istendi. 

     
</TEXT>
</DOC>
