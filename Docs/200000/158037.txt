<DOC>
<DOCNO> 158037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/soneko32.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ev Tekstili Fuarı açıldı... 
</HEADLINE>
<TEXT>

     Türkiye İhracatçılar Meclisi TİM Başkanı Oğuz Satıcı, üreten ve ihraç eden 31 bin firmanın daha önceden enflasyon yoluyla ödediği vergiyi bugün kurlardaki makasla ödediğini belirterek, ''Buna ne kadar dayanırız, bundan çok fazla emin değilim'' dedi. 
     Sektörde dünyanın 2. büyük ev tekstili fuarı olan ''9. Uluslararası Ev Tekstili Fuarı''nın Evteks 2003 açılışında konuşan Satıcı, bugün ihracat sektörünün çok büyük zorluk yaşadığını söyledi. 
     Önceki hükümetlerin tüm uyarılara rağmen sıcak para politikasından uzaklaşmadıklarını, ''kamyonu deviriyoruz'' uyarılarına aldırış etmediklerini belirten Satıcı, ''Teknisyenlerin, dış teknisyenlerin sözünü dinleyince malum krizleri hep beraber yaşadık'' dedi. 3 Kasım seçimlerinden sonra içerde ve dışarda bir güven ortamının yakalandığını vurgulayan Satıcı, dünyada dolar ve Euro'nun büyük bir savaş yaşadığına işaret ederek, şöyle konuştu 
     ''Dolar ve Euro savaş yaparken, bölgemizde savaşların temel sebebi kendi pazarlarının güçlenmesi ya da zayıflamasıyla ekonomik ağırlıklarını birbirlerine kabul ettirme savaşı yapan Avrupa ve Amerika varken, maalesef Türkiye'nin para politikasını yönetenlere, özellikle Merkez Bankası'na, piyasaya bir duyuruda bulunmak istiyorum. Kendilerini bir yıllık süreç içerisinde sürekli uyardık. Lütfen sadece Türkiye'de fiyat istikrarını değil, dünya piyasalarını iyi okuyun. Okumazsanız ortaya çıkan fırsatlardan faydalanamazsınız. Bugün doların düşüşü ABD ekonomisinin zayıflamasından kaynaklanmıyor. ABD'de enflasyon yok. Önemli bir sorun da yok. Dünyanın yöneticisi ve büyük gücü olarak devam ediyor, devam etmek için de özellikle ABD Merkez Bankası'nın faiz indirimleri ve piyasaları bir adım önde okumasıyla bugün ihracatını artırıp ithalatını düşürerek ekonomisini güçlendirmeye çalışıyor.'' Oğuz Satıcı, enflasyon programına da değinerek, ''Enflasyon programının tek bir bacağı var Fiyat istikrarı. Fiyat istikrarının takip edildiği kalemlere baktığımızda bayanların kullandığı rujdan, ojeye kadar birçok kalem var. Bunlar arasında bizim girdi maliyetlerimiz de var. Ama onlarca kalem içinde bizim girdi maliyetlerimiz doğalgaz, elektrik, motorin ve en önemlisi finansman. Yani faizler düşmüyor. Biz mevcut çekilen acının bedelini ödüyoruz'' diye konuştu. 
     Türkiye'de üreten, ihraç eden, kayıt altında çalışan 31 bin firmanın, Türkiye'ye daha önceden enflasyon yoluyla ödediği vergiyi bugün kurlardaki makasla ödediğini ifade eden Satıcı, bütün acının bedelini üreticinin ve ihracatçının ödediğini savundu. Satıcı, ''Buna ne kadar dayanırız, bundan çok fazla emin değilim'' dedi. 
     
     ''İHRACATÇI ASKER GİBİ SAVAŞ VERİYOR'' 
     Bugün ihracatçının geçmişte Doğu ve Güneydoğu'da mücadele eden askerler gibi ekonomide büyük savaş ve şehitler verdiğini dile getiren Satıcı, ''Bu savaş, yine Doğu ve Güneydoğu'da olduğu gibi sonunda bir muzafferiyetle biter ve Türk üreticisi, ihracatçısı olumsuzluklara rağmen ayakta kalmayı becerir. Bunda 59. hükümete ve 59. hükümetin yönetimindeki bürokratlara da büyük rol düşmektedir'' diye konuştu. 
     Olayın sosyal boyutu olduğuna da dikkat çeken Satıcı, 2000 yılında yaşanan sıkıntıların bir daha yaşanmamasını diledi. 
     
</TEXT>
</DOC>
