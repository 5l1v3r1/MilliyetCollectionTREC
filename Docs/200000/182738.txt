<DOC>
<DOCNO> 182738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sontur24.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım Telekom'un özelleştirme takvimi Ekim'de açıklanacak 
</HEADLINE>
<TEXT>

     Ulaştırma Bakanı Binali Yıldırım, Türk Telekom'un özelleştirme takviminin Ekim ayı sonundan itibaren kamuoyuna ilan edileceğini belirterek, ''Amaç özelleştirmeyle birlikte sektördeki tam serbestleştirmeyi de getirmek'' dedi. 
     Bilgi teknolojileri ve telekomünikasyon alanında faaliyet gösteren Türk ve İsrailli firmalara biraraya getirmek amacıyla İsrail'in Ankara Büyükelçiliği desteğinde, Tripod ve İsrailli partneri Globus Gate firmaları tarafından düzenlenen, ''İsrael Hi-Tech Business Forumu'' başladı. 
     Hilton Oteli'ndeki formun açılışında konuşan Bakan Yıldırım, ülkelerin kalkınmışlığının en önemli göstergelerinden biri kabul edilen telekomünikasyon hizmetleri ve bilgi teknolojisinin, son yıllarda çok hızlı bir gelişim gösterdiğine işaret etti. 
     Türkiye'de de bu alanda bilgi teknolojisinden azami ölçüde istifade etmek ve bu konudaki mevcut imkanları halkın hizmetine sunacak yapılanmayı zamanında, gecikmeden yapmanın, Hükümet olarak en önemli görevlerinden olduğunu anlatan Yıldırım, gelişmiş ülkelerin birçoğunda sektörde tam anlamıyla serbestleştirme ve özelleştirmenin gerçekleştirildiğini söyledi. 
     Türkiye'nin 1980-90'lı yıllarda bu alanda çok önemli yatırımlar gerçekleştirdiğini ve Türk Telekom'un dünyanın 12, Avrupa'nın ise 4'üncü büyük telekomünikasyon gücüne sahip bir organizasyon olduğunu dile getiren Yıldırım, şöyle dedi 
     ''1990'lı yılların ortalarında başlayan serbestleştirme ve özelleştirme çalışmaları, 2-3 kez denenmiş olmasına rağmen ne yazık ki, ülkedeki özelleştirmeyle ilgili mevzuat altyapısının yetersizliği nedeniyle başarıyla sonuçlandırılamadı. Ancak 2003 senesinde bakanlığımız ortaya koyduğu telekomünikasyon sektörünün özelleştirilmesi ve serbestleştirilmesi ve bu anlamda 2004 yılı başından itibaren tekelin kaldırılmasına yönelik çalışlamalar programlandığı gibi devam etmektedir. Bu anlamda sektörün belirleyici ve en önemli şirketi Türk Telekom'un özelleştirme takvimi, Ekim ayı sonundan itibaren kamuoyuna ilan edilecektir. Ayrıca 2004 yılı başından itibaren telekomünikasyon alanındaki düzenlemeler ve bakanlık politikası da kamuoyuna duyurulmuş olacak. Amaç özelleştirmeyle birlikte sektördeki tam serbestleştirmeyi de getirmek ve böylece sektörde hizmet veren firmaların önünü açmak.'' 
     
     TÜRK-İSRAİL İLİŞKİLERİ 
     Forumun iki ülke arasında halen bazı alanlarda temeli atılmış olan işbirliğini daha da ileri götüreceğini belirten Bakan Yıldırım, ''Halen Türkiye'nin 10'uncu büyük ticaret ortağı olan İsrail, bütün projeler ve ticaret kalemleri birarada tutulduğunda, yıllık 2 milyar doların üzerinde karşılıklı ticaret hacmine sahiptir'' dedi. 
     İki ülke arasında geliştirilecek işbirliğinin gerek uluslararası, gerekse bölgesel alanda diğer sahalara da yayılma imkanı bulacağını ifade eden Yıldırım, şunları söyledi 
     ''Ticari işbirliğinin geliştirilmesi beraberinde bölgesel barışa da önemli ölçüde katkı sağlayacaktır. Son yıllarda dünyada yaşanan terör eylemleri ve huzursuzlukların yegana çözümü bölgesel işbirliğinin geliştirilmesidir. Örneğin bu iki firma arasındaki işbirliği kültürler arasındaki kaynaşma ve dayanışmanın, bu anlamda da bölgesel barışın en önemli teminatlarından biri olacaktır.'' İsrail'in İstanbul Başkonsolosu Amira Arnon da, iki ülke arasındaki işbirliğine dikkat çekerek, Türkiye'de İsrailli yatırımcılar için büyük bir potansiyel bulunduğunu ifade etti. 
     Açılışın ardından basına kapalı olarak devam eden forum, yarın sona erecek. 
     
     BAKAN YILDIRIM'A SORULAR 
     Bu arada, toplantı öncesi basın mensuplarının sorularını yanıtlayan Ulaştırma Bakanı Binali Yıldırım, tüp geçitle ilgili ihale aşamasının devam ettiğini ve Ekim'in ilk haftasında teklifleri toplayacaklarını söyledi. Yıldırım, hedeflerinin 2004'ün ilk yarısında temel atmak olduğunu kaydetti. 
     Telsim'le ilgili olarak da, daha önce yaptıkları açıklamaların geçerli olduğunu belirten Yıldırım, THY'nin özelleştirilmesi konusunda da, ''Uygun ortam olduğunda kısmen halka arz yoluyla özelleştirilmesini planlıyoruz'' dedi. 
     Bakan Yıldırım, ''Aria ve Aycell'in birleşmesine'' ilişkin bir soru üzerine de, konuyla ilgili bir sorun olmadığını ve çalışmaların yıl sonuna kalmadan sonuçlanacağını söyledi. 
     
</TEXT>
</DOC>
