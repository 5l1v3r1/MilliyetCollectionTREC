<DOC>
<DOCNO> 160189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/soneko10.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hububat fiyatları açıklandı... Kırmızı buğday 325 bin... 
</HEADLINE>
<TEXT>

     Tarım ve Köyişleri Bakanı Sami Güçlü, Toprak Mahsulleri Ofisi'nin TMO , Anadolu kırmızı sert buğdayın kilosunu 325 bin, Çukurova ve Trakya buğdayın kilosunu da 310 bin liradan alacağını açıkladı. 
     Bakan Güçlü, Doğankent Çukurova Tarımsal Araştırma Enstitüsü'nde düzenlediği basın toplantısında, TMO'nun alım fiyatlarını açıklayarak, ''üreticimize hayırlı olsun'' dedi. 
     Bakan Güçlü, 30 milyon ton civarında üretim beklendiğini, bunun 20 milyon tonunun buğday, 8 milyon tonunun arpa, kalanın ise diğer ürünlerden oluşacağını ifade ederek, şunları kaydetti 
     ''Beklentilerimiz ürünün verim ve kalite yönüyle geçmiş yıllardan daha iyi olacağı şeklindedir. 
     Bilindiği gibi her yıl hasat edilen ürünün yüzde 60'ı piyasaya arz edilmekte, geriye kalanı üreticilerimiz tarafından tohumluk olarak ayrılmakta, yemlik ve un olarak tüketilmektedir. Bu yıl 18 milyon ton civarındaki hububatın satılmak üzere piyasaya arz edileceğini tahmin ediyoruz. Bu ürün hem miktar hem de kalite açısından ülke ihtiyacımızı karşılayacaktır. Bu nedenle hububatta dış alıma ihtiyaç olmayacağını net bir biçimde söyleyebiliriz.'' 
     
     TARIMSAL ÜRETİMİN YAPISI 

     Tarımsal üretimin kendine has üretimden kaynaklanan yapısının doğal olarak hububat piyasasını da önemli ölçüde etkilediğini belirten Bakan Güçlü, şöyle devam etti 
     ''Ürünün önemli bir kısmının 3 ay gibi kısa bir sürede piyasaya arz edilmesi, tüketimin ise bütün yıla yayılması hasat döneminde hububat fiyatlarının düşmesine neden olmaktadır. Üreticilerimizin emeklerinin boşa gitmemesi, ürünlerini değer fiyattan pazarlamalarını sağlamak maksadıyla TMO olarak gerekli tüm fiziki ve mali hazırlıklarımızı yaptık. TMO olarak öncelikli görevimiz hububat piyasasının regülasyonudur. Bu konuda da gerekli politikalar belirlenmiş, uygulama safhasına gelinmiştir. 
     TMO, kendisine getirilen ürünün tamamını satın alacak, altyapısı uygun bulunan borsalarda da alımlarını sürdürecek. Ürün bedellerinin yüzde 50'sini peşin, kalanı da en geç 30 gün içinde ödeyecek. Herhangi bir kaynak sorunu söz konusu değil.'' 
     
     FİYAT BELİRLEME ÖLÇÜTLERİ VE RAKAMLAR 

     Alım fiyatlarının belirlenmesinde çeşitli kurum ve kuruluşlardan alınan ürün maliyetleri, iç ve dış piyasa fiyatları, ithal maliyetler, verim, üretimin sürdürülmesi gibi faktörlerin dikkate alındığını kaydeden Bakan Güçlü, fiyatları şu şekilde açıkladı 
     

ÜRÜN FİYAT Makarnalık buğdaylar Anadolu durum 367 bin Diğer durum 345 bin Ekmeklik buğdaylar Anadolu beyaz sert 325 bin Anadolu kırmızı sert 325 bin Kırmızı yarı sert 310 bin Beyaz yarı sert 310 bin Diğerleri 275 bin Arpa beyaz 215 bin Arpa siyah ve çakır 200 bin Çavdar 225 bin Yulaf 250 bin Mısır 310 bin      
     TEPKİLER 

     Bakan Güçlü'nün fiyatları açıklamasıyla birlikte salonda bulunan bazı tarım sektörü temsilcileri ve üreticiler tepki gösterdiler. 
     Bu arada, Bakan Güçlü'nün ''Dinlemek istemiyorsan dışarı çık'' şeklindeki uyarısı üzerine salondan ayrılan Ceyhan Ziraat Odası Başkanı Yavuz Tezcan, alım fiyatının ithal buğdaya ödenen 375 bin liranın üzerinde olması gerektiğini belirterek, protesto ettiklerini söyledi. 
     Yüreğir Ziraat Odası Başkanı Şahin Tekin de, fiyatı protesto ettiklerini belirterek, ''Tepkimizi koyacağız. Biz karnımızı topraktan doyuruyoruz. Yaşamak istiyoruz'' dedi. 
     
     PİYASA ALTÜST OLACAK 

     TMMOB Ziraat Mühendisleri Odası ZMO Adana Şube Başkanı Ayhan Barut, açıklanan hububat alım fiyatının üreticiyi hayal kırıklığına uğrattığını savundu. 
     Barut, yaptığı açıklamada, TMO'nun Anadolu kırmızı sert buğdayın kilosunu 325 bin, Çukurova ve Trakya buğdayın kilosunu da 310 bin liradan alacak olmasının anlaşılır bir tarafı bulunmadığını ifade etti. 
     Yörede bir kilogram buğdayın maliyetinin 320 bin lira olduğunu belirten Barut, şunları kaydetti 
     ''400 bin lira fiyat açıklanmasını istiyorduk. Ancak, maliyetin biraz üzerinde 340-360 bin liraya bile razı olacaktık. Tüccarın 330-340 bin liradan alım yaptığı şu günlerde açıklanan fiyatlar piyasa dengelerini bozacak. 
     Hiç açıklanmasa daha iyi olacaktı. Çiftçinin ölüm fermanı niteliğindeki bu fiyatlar tüccara yaradı. Büyük hayal kırıklığı yaşadık. Şimdi tüccar ürünümüzü 310 bin liranın altında alacak.'' 
     
</TEXT>
</DOC>
