<DOC>
<DOCNO> 154929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/son/sontur21.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem "Hüsamettin Özkan'ın ayrılmasının etkisi olmaz" 
</HEADLINE>
<TEXT>

     YTP Genel Başkanı İsmail Cem, Hüsamettin Özkan'ın istifasının partiye olumlu ya da olumsuz bir etkisinin olmayacağını söyledi. 
     Cem, Kurucular Kurulu ve Parti Meclisi toplantısından önce yaptığı açıklamada, AK Parti'nin seçim döneminde kendisini farklı şekilde tanıttığını ve ''Seçim meydanlarında halkı kandırdığını'' savundu. 
     AK Parti'nin, ''öncelikle muhafazakar görünümlü büyük sermayenin temsilcisi'' olduğunu ileri süren Cem, şöyle konuştu 
     ''İktidar, fevkalade birikimsiz ve beceriksiz çıktı. Ne hazırlıkları var, ne de ufukları... Sanki Türkiye'nin sorunlarını ve çözümlerini hayatları boyunca hiç düşünmeyip, 3 Kasım seçimlerinden sonra el yordamıyla öğrenmeye uğraşıyorlar. Özellikle stratejideki, ekonomideki, dış siyasetteki yanlışları bu eksikliklerini sergiliyor. Toplumun genel beğenisini almaktan, halkı kazanmaktan umudu kesmiş gibiler. Bir ara ABD'ye tutunmak istediler, beceremediler. Şimdi kendi öz seçmenleri diye bildikleri dar bir kesimi tatmin etmeye çalışmaktadırlar.'' Partisinin 233 ilçede kongresini tamamladığını ve gelecek ay il kongrelerine başlayacaklarını ifade eden Cem, ''8-9 ay gibi bir sürede, parti gibi parti olmayı başardık. Gelecek bizim, gelecek Türkiye'nin'' diye konuştu. 
     
     ÖZKAN'IN İSTİFASI 
     Gazetecilerin Hüsamettin Özkan'ın partiden istifasının yapılanmayı nasıl etkileyeceğini sorması üzerine, Cem, partiye olumlu ya da olumsuz bir etkisinin olmayacağını söyledi. 
     Yerel seçimlerde solda birlik için DSP ve CHP'nin görüşleri hatırlatılıp, ''Bunu nasıl aşacaksınız '' sorusu üzerine ise Cem, yerel seçimlerde işbirliği konusunu henüz siyaset platformuna taşımadıklarını söyledi. Cem, ''Bir süre bu fikrin olgunlaşması için beklemek gerekir'' dedi. 
     Cem, bir soru üzerine, müttefik ülkeler arasında zaman zaman sorunlar yaşanabileceğini ifade ederek, ''ABD ile Türkiye arasındaki soğukluk uzun sürmez ama dikkatli politika yapmak gerekir'' dedi. 
     
</TEXT>
</DOC>
