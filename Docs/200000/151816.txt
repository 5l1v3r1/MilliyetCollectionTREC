<DOC>
<DOCNO> 151816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/23/son/sondun02.html </URL>
<DATE> 2003/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Parlamentosu Sosyalist Grup Türkler demokrasi dersi verdi 
</HEADLINE>
<TEXT>

     Avrupa Parlamentosu Sosyalist Grup Başkanı Baron Crespo ''TBMM'nin 'savaşa hayır' diyerek, demokrasi dersi verdiğini'' söyledi. 
     Irak'ta savaş sonrası yeniden yapılanmada BM'nin belirleyici rol oynamasını isteyen Crespo, ABD'nin Ortadoğu'da kartların tekrar dağıtılmasına neden olacak yeni girişimlerine de engel olunması gerektiğini belirtti. 
     Paris Belediye Başkanı Bertrand Deloene da ABD'nin savaşını gayri meşru olarak değerlendirdi ve ''İran'da da bir diktatör gitti, ancak bu ülkeye demokrasi gelmedi insanlar zincire vuruldular'' dedi. Deloene, Bağdat'ta kökten dinci rejim isteyen gösterilere özellikle dikkati çekti. 
     
     Derviş "Türkiye demokrasinin gücünü gösterdi" 

     CHP İstanbul Milletvekili Kemal Derviş, TBMM'nin Irak ile ilgili tezkereye ''hayır'' diyerek, Türkiye'de demokrasinin ne kadar güçlü olduğunu ortaya koyduğunu söyledi. 
     Fransa Sosyalist Partisi tarafından düzenlenen ve Belçika, İspanyol, Portekiz ve İtalya sosyalist parti temsilcilerinin konuşmacı olarak katıldığı ''Barış için Avrupa'' konulu konferansta, ABD'nin Irak'a yaptığı askeri müdahale tartışıldı. 
     CHP Milletvekili Derviş, Türkiye'de ekonomik sorunlara ve ABD'nin baskısına rağmen, TBMM'nin savaşa ''hayır'' diyerek, Türk kamuoyunun savaş karşıtı tavrını güçlü bir biçimde ifade ettiğini bildirdi. 
     Derviş, ''TBMM'nin bu tavrının bazı eksikliklere rağmen Türk demokrasinin ne kadar sağlam ve güçlü olduğunu açıkça ortaya koyduğunu'' söyledi. 
     Türkiye'nin AB'ye üye olma isteğine de dikkati çeken Derviş, Türkiyeli AB'nin, doğu Akdeniz'in istikrarı, laiklik ve bölgedeki insan haklarının gelişmesi için önemli olduğunu vurguladı. 
     Irak savaşının BM'nin tekrar güçlendirilmesi ve reformdan geçirilmesi gerçeğini bir kez daha ortaya koyduğunu kaydeden Derviş, özellikle Güvenlik Konseyi'nde karar mekanizmasının ve veto hakkının tekrar düzenlemesinin önemli olduğunu bildirdi. 
     





</TEXT>
</DOC>
