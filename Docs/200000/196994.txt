<DOC>
<DOCNO> 196994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/yazar/temelkuran.html </URL>
<DATE> 2003/11/21/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Bizim 11 Eylül'ümüz 
</HEADLINE>
<TEXT>

   
   Birazdan çıkacaktım. Beyoğlu'nda tam bombanın patladığı yere doğru gidecektim. Bir kahve içip yazacağım konuyla ilgili bir şeyler okuyacaktım. Oyalandım, çıkamadım. 
   Aylin, birazdan çıkıp Metro City'ye gidecekti. Bir mağazada ucuz bir şeyler görmüş, onları alacaktı. 
   Boray tam oralardaydı, ama bombanın patladığı yere doğru yürüyecekken bir arkadaşı işyerine çay içmeye çağırdı. Tam beş dakika ile bombayı atlattı. 
   Şu anda hepimiz benim evimde televizyonun karşısında oturmuş patlamaları izliyoruz. Şu anda ölmemiş olduğumuzu düşünüyoruz. Telefonlar geliyor ve "Şansa çıkmamıştım...", "Şansa geç kalmıştım...", "Şansa oyalanmıştım..." diye başlıyoruz konuşmaya. Bu kadar basit yani Şans Tesadüfen yaşıyoruz şu anda. Bir rastlantı eseri Ve ben şimdi bir rastlantı eseri, patlamalardan yarım saat sonra bu yazıyı yazıyorum. Yaşıyorum... 
   
   Korku İmparatorluğu    Korku İmparatorluğu, önce Afganistan'ı, sonra Irak'ı işgal etti. Şimdi artık dünya haritasının üzerinde zifiri bir karanlık olarak yayılıyor. Türkiye'ye doğru, İstanbul'a doğru, giderek sizin, benim, tanıdıklarımızın oturduğu mahallelere doğru. Gitgide hepimiz Korku İmparatorluğu'nun önce köleleri, sonra sırf korkumuzdan dolayı askerleri oluyoruz sus pus, ürkek, donup kalmış, sersem ve çaresiz. Aptal çocuklara çevirir insanı korku. Zavallı çocuklar gibiyiz şimdi. Yaşayanlar, ölüler kadar çaresiz... 
   
   Biz horoz değiliz    Her ne kadar bir Türk insanın hayatı bir Amerikalının hayatı kadar önemsenmese de "dünya borsalarında", biz de dün kendi 11 Eylül'ümüzü yaşadık. Türkiye'yi de Korku İmparatorluğu'nun içine çekmeye çalışıyor sanki bir karanlık. Ama biz korktuğumuzda korkutacak kadar korkak değiliz. Biz, saldırıya uğradığımızda bir düşman uydurup onun üzerine çullanacak değiliz. Korkumuzun üzerini örtmek için horozlanıp dünyanın orasını burasını altüst edecek değiliz. Biz şimdi, bütün efendi ülkeler gibi yaralarımızı sarıp gerçek sorumluları arayacağız. 
   Korku bizi yönetirse korkunç insanlara dönüşebiliriz. 
   Şimdi cep telefonum çalıyor. Gidip yaşadığımı haber vermeliyim. Burada olduğumu, yazı yazdığımı, yazacağımı, yaşayacağımı... 
   
      
   
   
</TEXT>
</DOC>
