<DOC>
<DOCNO> 186886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/dunya/dun02.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İpler Rice'ın elinde 
</HEADLINE>
<TEXT>

   ABD Başkanı'nın talebiyle kurulan 'Irak İstikrar Grubu'nun Başkanlığı'nı Bush'un Ulusal Güvenlik Danışmanı yapacak 
      SEMA EMİROĞLU New York 

   
   Irak ve Afganistan'daki şiddet olaylarını yatıştıramayan ve yeniden inşa konusunda istediği hızda ilerleyemeyen Beyaz Saray, her iki konuda da yeni bir örgütlenmeye giderek, ipleri eline almayı kararlaştırdı. New York Times'ın haberine göre, Başkan George W. Bush'un talebi üzerine kurulan yeni "Irak İstikrar Grubu"nun başkanlığını, şu ana kadar pasif bir rol oynayan Bush'un Ulusal Güvenlik Danışmanı Condoleezza Rice üstlenecek. 
   "Bush yönetiminin, Irak politikasının başarısız olduğunu kabule en yakın operasyon" olarak nitelendirilen plan, iplerin Savunma Bakanlığı ve Dışişleri Bakanlığı'ndan Beyaz Saray'a geçmesini sağlayacak. Habere göre, Rice, Dışişleri Bakanı Colin Powell, Savunma Bakanı Donald Rumsfeld ve CIA Başkanı George Tenet'e gizli bir memorandum göndererek, Irak ve Afganistan operasyonları ile ilgili yeniden yapılanmanın ayrıntılarını anlattı. 
   Amerikalıların giderek Bush'un dış politika becerisine güvenini yitirdiği ve Kongre'nin Irak konusunda yönetimi sorguladığı bir zamana denk gelen plan, Washington'un Irak ve Afganistan'daki siyasi yapılanmayı geliştirme 
   ve ekonomik kalkınmayı sağlama konusunda Beyaz Saray'a daha direkt bir rol vermeyi hedefliyor. 
   
</TEXT>
</DOC>
