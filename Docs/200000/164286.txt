<DOC>
<DOCNO> 164286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/spor/spo00.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaybetmeye alışık değilim 
</HEADLINE>
<TEXT>

İspanyol basını ile ilk röportajını yapan Rüştü, "Barcelona'nın dört yıldır kupa alamadığını biliyorum. Benim felsefem ise kazanmak üzerine" dedi 
     MEHMET ÇİFTÇİ 

     "Başkaldırının sembolü" 
     A Milli Takımımız ile birlikte Fransa'da bulunan Rüştü Reçber, Türk basınına kapadığı kapıları, İspanyol medyası için açtı. Sport Gazetesi'ne açıklama yapan milli kaleci, 40 yıllık Barcelonalı gibi konuştu, transferini ve hedeflerini anlattı. Barcelona Başkan Yardımcısı Sandro Rosell'ın İstanbul'a gizlice geldiğini ve onunla sözleşme imzaladığını belirten Rüştü, "Barcelona sadece bir futbol takımı değil, Franco döneminde faşizme karşı bir başkaldırışın da sembolü. Ben böyle bir kültüre gidiyorum" dedi. 
     
     "İdolüm Schmeichel" 
     KONFEDERASYON Kupası'ndan sonra Barcelona'da sağlık kontrolünden geçip, imza atacağını belirten Rüştü, "Böylece hayatımdaki en büyük rüyam da gerçekleşmiş olacak" ifadesini kullandı. Fenerbahçe'nin Barcelona ile Nou Camp'ta oynadığı ve 1-0 kaybettiği Şampiyonlar Ligi maçını hatırlatan milli file bekçisi, "O an bir gün bu kaleyi Barcelona için koruyacağım diye düşünmüştüm" ifadesini kullandı. Rüştü, idolünün, Peter Schmeichel olduğunu ve kendisine her zaman örnek aldığını vurguladı. 
     
     "Bayrak yükseğe çıkacak" 
     BARCELONA kalesine, Zubizaretta'dan sonra hiçbir büyük kalecinin gelmediğini belirten Rüştü, bu kaleyi korumanın kolay olmadığını ifade etti. Yeni kulübünün 4 yıldır kupa kazanamadığına dikkat çeken milli kaleci, "Bunun bilinci içindeyim. Felsefem kazanmak üzerine. Ben her zaman kazanmaya oynarım" yorumunu yaptı. İspanya Ligi'nde Tayfun'un aldığı bayrağı, Nihat'ın taşıdığına da dikkat çeken Rüştü, kendisinin bu bayrağı daha yükseğe çıkaracağını belirtti. 
     
Rüştü'ye gözdağı      BARCELONA'YA transfer olan Rüştü'ye ilk ciddi uyarı, Katalan ekibinin kalesini koruyan Victor Valdez'den geldi. Rüştü'nün Kore ve Japonya'da düzenlenen Dünya Kupası'nda çıkardığı maçların, Barcelona kalesini korumaya yetmeyeceğini belirten Valdez, "Burası Barcelona. O da herkes gibi çalışarak, bu kaleyi benden teslim almalı. Ben de, o da bu kulüpte yedek kalabiliriz. Buna onun da alışması gerekir" yorumunu yaptı. 
     

</TEXT>
</DOC>
