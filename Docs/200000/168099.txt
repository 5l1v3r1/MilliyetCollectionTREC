<DOC>
<DOCNO> 168099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur15.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk filmleri görücüye çıkıyor... 
</HEADLINE>
<TEXT>

     Türk filmleri, Hindistan, İran, ABD, Kırgızistan ve Japonya'da film festivalleri ve toplu gösterilerde görücüye çıkacak. 
     Hindistan'ın Madras kentinde Temmuz-Ekim ayları arasında gerçekleştirilecek olan Türk filmleri haftasında ''Melekler Evi'', ''Kaç Para Kaç'', ''Oyunbozan'', ''Propaganda'', ''Piano Piano Bacaksız'', ''Güle Güle'', ''Herşey Çok Güzel Olacak'' adlı filmler sinemaseverlere sunulacak. Ayrıca Hindistan'da 18-27 Temmuz tarihlerinde gerçekleştirilecek olan Cinefan Film Festivali'nde de ''Gizli Yüz'' Türkiye'yi temsil edecek. 
     
     15 TÜRK FİLMİ İRAN YOLCUSU 

     Öte yandan 15 Türk filmi ile 8 belgesel film de Ağustos ayında İran'ın başkenti Tahran'da gerçekleştirilecek Türk Filmleri Toplu Gösterisi'nde görücüye çıkacak. 
     Toplu gösterimde ''Gölge Oyunu'', ''Eşkıya'', ''Güle Güle'', ''Oyunbozan'', ''Uçurtmayı Vurmasınlar'', ''Herkes Kendi Evinde'', ''Propaganda'', ''Kaç Para Kaç'', ''Kırık Çanaklar'', ''Yılanların Öcü'', ''Komser Şekspir'', ''Udi'', ''Herşey Çok Güzel Olacak'', ''Duruşma'', ''Melekler Evi'' adlı sinema filmleri ile ''Konya-Mevlana'', ''Yunus Emre'', ''Atatürk Konulu Filmler'', ''Renklerin Coşkusu'', ''Nazım Hikmet'', ''İ. Hakkı Hazretleri'', ''İstanbul'' ve ''Cuma'dan Pazar'a İstanbul'' adlı belgeseller sinemaseverlerle buluşacak. 
     ''Piano Piano Bacaksız'' filmi 10 Eylül-31 Ekim tarihlerinde ABD'nin New York kentinde düzenlenecek festivalde gösterime girerken, ''O Da Beni Seviyor'', ''Komser Şekspir'', ''Propaganda'', ''Güle Güle'' ve ''Oyunbozan'' adlı filmler de Kırgızistan'ın başkenti Bişkek'te Ekim ayında yapılacak Türk Sinema Günleri'nde seyirci karşısına çıkacak. 
     
     JAPONYA'DA TÜRK FİLMLERİ HAFTASI 

     Bu arada Japonya'da ''Türk Yılı'' etkinlikleri kapsamında da 10 Türk filmi Japon seyircisine sunulacak. 
     11-19 Ekim tarihleri arasında yapılacak Türk Filmleri Haftası'nda ''Dar Alan Kısa Paslaşmalar'', ''Komser Şekspir'', ''Propaganda'', ''Güle Güle'', ''Oyunbozan'', ''Yeşil Işık'', ''Herkes Kendi Evinde'', ''Melekler Evi'', ''İtiraf'' ve ''Yazgı'' adlı filmler gösterime girecek. 
     
</TEXT>
</DOC>
