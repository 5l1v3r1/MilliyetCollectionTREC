<DOC>
<DOCNO> 192078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/son/sontur19.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhuriyetin 80. yılı tüm yurtta kutlanıyor... 
</HEADLINE>
<TEXT>

     Cumhuriyet'in kuruluşunun 80. yılı, yurtta düzenlenen çeşitli etkinliklerle kutlanıyor. 
     Cumhuriyet'in 80. yılı kutlamaları çerçevesinde yer alan geçit törenleri, Zonguldak, Bartın ve Karabük'te havanın yağışlı olması nedeniyle ertelendi, diğer etkinlikler ise kapalı alanda düzenlendi. 
     Zonguldak Valisi Yavuz Erkmen, Atatürk Kültür Merkezi Salonu'nda yaptığı konuşmada, Türkiye Cumhuriyeti'nin, 80 yılda büyük işler başardığını, topluiğne üretemeyen ülke konumundan denizaltı, uçak ve barajını yapan ülke haline geldiğini söyledi. 
     Bartın Valisi Ali Güngör, Belediye Sosyal Tesislerinde düzenlenen törende, Türk toplumunun, cumhuriyetle çağdaş millet haline geldiğini, demokratik ve laik dünya devleti olduğunu belirtti. 
     Karabük Valisi Cemalettin Sevim de Gençlik ve Spor İl Müdürlüğü Merkez Spor Salonu'nda yaptığı konuşmada, Türkiye'nin, dünya ülkelerinde çağdaş ve barış dolu özgürlüğün simgesi konumunda bulunduğunu kaydetti. 
     
     KONYA 
     Konya Atatürk Stadyumu'ndaki törende, Konya Valisi Ahmet Kayhan, Garnizon Komutanı Tümgeneral Ali Nihat Özeyranlı ve Büyükşehir Belediye Başkanı Mustafa Özkafa, törenlere katılanları araç üzerinde selamladı. 
     Vali Kayhan, Cumhuriyet'in, geçmişten geleceğe uzanan gönüllü bir beraberlik olduğunu söyledi. Türk insanının, Cumhuriyet sayesinde devlet yönetiminin tek ve gerçek sahibi olduğunu kaydeden Kayhan, Cumhuriyet'in, ''cehalete, yoksulluğa ve çaresizliğe karşı verilen mücadelenin de adı'' olduğunu vurguladı. 
     Kayhan'ın konuşmasının ardından, çeşitli kurum ve kuruluşlar ile askerler ve öğrenciler geçit törenine katıldı. 
     
     SAMSUN 
     Samsun'da hava muhalefeti nedeniyle Yaşar Doğu Spor Salonu'nda yapılan etkinlerde konuşan Vali Mustafa Demir, ''Cumhuriyet fazilettir, disiplindir. Onun için Türk Milleti olarak ona sahip çıkıp yüceltmemiz gerekir'' dedi. 
     Törene, Garnizon Komutanı Tümgeneral Kemal Ay, Büyükşehir Belediye Başkanı Yusuf Ziya Yılmaz, Cumhuriyet Başsavcısı Ahmet Gökçınar ve Ondokuz Mayıs Üniversitesi Rektörü Prof. Dr. Ferit Bernay, bazı milletvekilleri, kamu kurum ve kuruluşların temsilcileriyle vatandaşlar katıldı. 
     
     SİNOP 
     Sinop'ta da hava muhalefeti nedeniyle etkinlikler, Halk Eğitim Merkezi ile Akşam Sanat Okulu salonlarında gerçekleştirildi. 
     Tören, Vali Zeki Şanal, Garnizon Komutanı Albay Temel Coşkan, Belediye Başkanı Hamza İnce ve Emniyet Müdürü Süleyman Şahin'in, halkın bayramını kutlamalarıyla başladı. Törende konuşan Vali Zeki Şanal, Türk Milleti'nin onur duyduğu Cumhuriyet'in 80. yılını kutlamanın mutluluğunu yaşadıklarını belirterek, ''Atatürk'ün emaneti cumhuriyeti ilelebet koruyacağız ve daha aydınlık günlere taşıyacağız'' dedi. 
     Resmi geçidin ise hava muhalefeti nedeniyle 1 Kasım'a ertelendiği bildirildi. 
     
     ORDU 
     Şirinevler Mahallesi'ndeki Ordu Lisesi önünde yapılan törende konuşan Vali Kemal Yazıcıoğlu, Türkiye'nin, dünyada yaşanan karışıklıklara rağmen 80 yıl boyunca barış içinde yaşadığını söyledi. Yazıcıoğlu, şöyle konuştu 
     ''Bu barışın temelinde Büyük Atatürk'ün 'Yurtta sulh, cihanda sulh' vecizesiyle anlattığı barışçı politikamızın yanında, caydırıcı bir savunma gücüne sahip olmamız da yatmaktadır. Demokratik ve laik Türkiye Cumhuriyeti'nin parlak geleceğine kimse engel olamayacaktır.'' Tören, resmi geçidin ardından sona erdi. 
     
</TEXT>
</DOC>
