<DOC>
<DOCNO> 175042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/soneko36.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şener KKTC ile yapılan anlaşma Gümrük Birliği için bir adımdır 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Gümrük Birliği'nin uzun bir süreç olduğunu belirterek, ''Yani KKTC ile Türkiye arasında yapılan Gümrük Birliği Çerçeve Anlaşması, Gümrük Birliği için bir adımdır'' dedi. 
     Şener, CNN Türk'e yaptığı açıklamada, KKTC ile yapılan Gümrük Birliği Çerçeve Anlaşması konusunda bilgi verirken, söz konusu anlaşmanın Türkiye ile KKTC arasındaki ekonomik ilişkilerin güçlendirilmesi ve çeşitlendirilmesi açısından önemli olduğunu vurguladı. 
     Anlaşmanın bir günde ortaya çıkmış rasgele bir anlaşma olarak algılanmaması gerektiğini ifade eden Başbakan Yardımcısı Şener, şunları söyledi 
     ''Gümrük Birliği Çerçeve Anlaşması'nın, Türkiye ile KKTC arasındaki ekonomik ilişkilerin çeşitlendirilmesi ve derinleştirilmesi çerçevesinde ele alınması gerekiyor. Bu anlaşma yanlış mıdır, değil midir diye de artık tartışılmıyor. Burada da aynı amaç var, Türkiye ile Kıbrıs arasındaki ilişkilerin güçlendirilmesi... Ama bunun ötesinde başka boyutlar da aramak lazım. Birincisi KKTC'de yaşanan gelişmelerden ve süreçlerden sonra AB ekonomisiyle entegrasyonunu sağlamaktır. Türkiye ile KKTC arasındaki böyle bir anlaşma AB ile entegrasyonu sağlayacak bir hadisedir.'' 
     
     AB NE DİYECEK 
     Söz konusu anlaşmayla ilgili ''AB nasıl algılar'' şeklinde kaygıların bulunduğunu belirten Şener, Türkiye'nin AB ile Gümrük Birliği Anlaşması'nı yaparken ikili serbest ticaret anlaşmalarına bağlantılı olarak, Kıbrıs'la ilgili olarak özel bir şerh koydurduğunu söyledi. Şener, konuşmasına şöyle devam etti 
     ''Dolayısıyla böyle bir şerh var. AB gözlemcilerinin bu işte bulunması gerekir mi, gerekmez mi gibi yorumlar yapılmıştır. Ama Türkiye ile AB arasındaki Gümrük Birliği ilişkilerine bağlı, bir taraftan Türkiye'nin bir taraftan da AB'nin yaptığı ikili serbest ticaret anlaşmaları değerlendirildiğinde birtakım farklı manzaralar da ortaya çıkmaktadır. Nedir bu AB çok sayıda ülkeyle, zannediyorum 15'in üzerinde ülkeyle serbest ticaret anlaşması yapmıştır. Kanada, Meksika, Cezayir'le, Mısır'la... Türkiye'den de görüşünün alınması gayreti vardır, ama bunların hiçbirinde Türkiye'nin görüşü alınmamıştır. Daha önceki iktidarlar da bunu düzenli takip etmemişlerdir. AB, bu ülkelerin bazıları açısından sıfırlamıştır, bazıları açısından indirmiştir. Bu ülkelerin AB ile yaptığı ticarette oluşan düşük gümrükler Türkiye'yi de etkilemektedir. AB'nin, Türkiye'nin görüşünü almadan serbest ticaret anlaşması yaptığı bu ülkelerden Türkiye'ye giren mallar sıfır gümrükle veya orayla yapılan anlaşma gereği düşük gümrükle girdiği halde, bu ülkeler bizim mal ihraç edeceğimiz zaman kendi gümrüklerini istemektedirler. Yani sistemde aslında, AB ile tartıştığımız başka alanlar ve konular da vardır.'' 
     
     IRAK'A ASKER GÖNDERİLMESİ 
     Irak'a asker gönderilmesi konusunda da görüşlerini aktaran Başbakan Yardımcısı Abdüllatif Şener, Irak ile Türkiye'nin komşu iki ülke olduğunu hatırlatarak, Irak'taki gelişmelerin Türkiye'yi ilgilendirmediğini söylemenin mümkün olamayacağını söyledi. 
     Irak'ta fiili bir durumun yaşandığını ve yaşanan gelişmelerin Türkiye'yi ilgilendirdiğini vurgulayan Şener, şöyle devam etti 
     ''Böyle bir durumda ABD'nin Türkiye'den oraya yönelik bir talebi vardır. Bunu Türkiye, kendi konumu, Irak'la ilişkileri, bölgenin geleceği ile ilgili tespitleri doğrusunda değerlendirmiş durumdadır. Konunun Irak'a asker gönderelim, göndermeyelim şeklinde olduğu kanaatinde değilim... Konunun, Türkiye oraya nasıl girecek, Irak'ta bu nasıl algılanacak, orada fonksiyonu ne olacak, orada hangi bölgede bulunacak, hangi bölgede bulunmayacak, oradaki statüsü ne olacak çok yönlü değerlendirilmesi gerekir. Neticede, buna karar verecek olan Anayasa'daki yetkililerdir.'' 
     
</TEXT>
</DOC>
