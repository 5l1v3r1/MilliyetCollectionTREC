<DOC>
<DOCNO> 177970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sondun04.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li senatörler Filistin'e doğrudan müdahale edelim 
</HEADLINE>
<TEXT>

     ABD'de önde gelen siyaset adamları, Amerikan ordusunun Ortadoğu'ya doğrudan müdahale etmesini istediler. 
     Senato dışilişkiler komisyonunun Cumhuriyetçi başkanı Richard Lugar, CNN'e verdiği demeçte, Ortadoğu'da şiddetin yeniden tırmandığına işaret ederek, ''Durumu istikrara kavuşturmak istiyorsak doğrudan müdahalenin gerekli olduğuna inanıyorum'' dedi. 
     Lugar, ''Washington bölgeye Amerikan kuvveti ve diğer ülkelerin askerlerinin gönderilmesi olasılığını incelemeli. Müttefiklerimizi devreye sokmalıyız, Ortadoğu'daki diğer ülkeleri de bu işe katmalıyız. Teröristler bertaraf edilmeli, çünkü bölge barışını engelliyorlar'' dedi. 
     Kaliforniyalı Demokrat senatör Dianne Feinstein da CNN'deki demecinde, Ortadoğu'ya Amerikan müdahalesinin ''gerekli gözükmeye başladığını'' söyledi. 
     Kadın senatör, ''Filistinliler, BM ya da Amerikan gözlem gücü istediklerini zaten belirttiler. Ama bence gözlem gücü yeterli olmayacaktır. Terörizmi kontrol altına alabilecek askeri birlik de gönderilmeli, yoksa durum daha da kötüleşebilir'' diye konuştu. 
     
</TEXT>
</DOC>
