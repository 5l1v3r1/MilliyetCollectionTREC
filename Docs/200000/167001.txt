<DOC>
<DOCNO> 167001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/03/spor/spo06.html </URL>
<DATE> 2003/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
MOTOR SPORLARI 
</HEADLINE>
<TEXT>
YENİ FEDERASYON YOLDA 
Kamuoyunda tartışma yaratan motosikletin ayrı bir federasyon olması için Türkiye Otomobil ve Motorsporları Federasyonu da harekete geçti. TOMSFED Başkanı Mümtaz Tahincioğlu da eleştirilere ağır tepki gösterdi 
     Çalışmalar hızlandı 
     MOTOSİKLETİN kendi çatısından ayrılması yolunda çeşitli çevrelerde başlayan girişimler üzerine, Türkiye Otomobil ve Motorsporları Federasyonu TOMSFED de atağa kalktı. Motosikletin ayrı bir federasyon olması için altyapı çalışmalarına hız veren federasyon, dört kişilik komisyonun hazırlıkları tamamlamasının ardından önümüzdeki hafta içinde Gençlik ve Spor Genel Müdürlüğü'ne GSGM resmi başvurusunu yapacak. 
     
     Camiadan destek 
     MOTOSİKLET Kurulu Başkanı Ali Seyhan, bu dalın ayrı bir çatıya mutlaka kavuşacağını ancak öncelikle sivil örgütlenme ve altyapının tamamlanması gerektiğini belirterek, "Motosiklet dünyasından istediğimiz desteği bulduk. Bu güne kadar ilgili çevrelerden 200'e yakın resmi destek yazısı geldi. GSGM'ye yapacağımız başvuru sonrası ilk Merkez Danışma Kurulu'nda federasyonun kuruluşuna onay almayı amaçlıyoruz" dedi. 
     
     'İhanet olur' 
     TOMSFED Başkanı Mümtaz Tahincioğlu da motosiklete hiçbir zaman üvey evlat muamelesi yapmadıklarını söyleyerek, "Uluslararası federasyona üye olduk. Tesislerimizi açtık. Ben ayrı federasyonun kurulmasına asla karşı değilim. Ancak bunun yurtiçi ve dışında işi yürütebilecek güce, kabiliyete sahip doğru insanlar tarafından kurulması gerek. Ciddi altyapısı olmayan, ticari rant peşinde koşanlara izin vermek Türkiye'ye ihanet olur" diye konuştu. 
     
Tekneler şova hazırDeniz Sporları'nın Formula 1'i olarak gösterilen Türkiye Extreme Powerboat Şampiyonası, pazar günü Ataköy Marina'da 15.00'de verilecek starla başlıyor 
     12 tekne yarışacak 
     DENİZ tutkunları için vazgeçilmez bir spor etkinliği olan ve deniz sporlarının Formula 1'i olarak gösterilen Türkiye Offshore Şampiyonası, bu yıl Extreme Powerboats Şampiyonası adı altında farklı bir konseptle bu hafta sonu start alıyor. İstanbul Offshore Kulübü'nün İkon Turizm'le ortaklaşa düzenlediği şampiyona 5 etaptan oluşacak ve güçlendirilmiş motorlarıyla özel yapım 12 katamaran tipi tekne, nefes kesecek bir mücadeleye girişecek. 
     
     Gürtuna başlatacak 
     ŞAMPİYONADA ilk ayağın startı pazar günü saat 15.00'de Ataköy Marina'dan verilecek. Yeditepe Üniversitesi takımının yanı sıra Fedon ve Tolga Savacı gibi ünlülerin de yarışacağı dev organizasyon İstanbul Büyükşehir Belediye Başkanı Ali Müfit Gürtuna'nın startıyla başlayacak. Yarışlar İstanbul Offshore Kulübü gözetiminde 6 - 8 kamera tarafından çekilecek ve tüm TV kanallarından ücretsiz olarak yayınlanacak. Diğer dört ayak Ataköy - Haliç arasında yapılacak. 
     
Genim rüzgar gibiİzmit Körfez Pisti'nde yapılan Türkiye Pist Şampiyonası'nın üçüncü ayağı yılların tecrübeli ismi Ethem Genim'im müthiş şovuna sahne oldu 
     Koltuğunu korudu 
     TÜRKİYE Pist Şampiyonası'nın üçüncü ayağında Ethem Genim rüzgarı esti. İzmit Körfez Pisti'nde yapılan şampiyonanın ilk yarışında müthiş bir performans sergileyen Renault Performans Team'den Genim, Renault Maxi Megane ile zorlu rakiplerinden sıyrılarak bir kez daha birincilik kürsüsüne çıktı. 
     
     Kopan birinci 
     SIRALAMA turlarında en iyi zamanı yapan Opel Motor Sport pilotu İbrahim Okyay, kırmızı bayrak ihlali yapınca Komiserler Kurulu kararıyla ihraç edildi. Grup F3 kategorisinde ise Opel Motor Sport'un tecrübeli pilotu Hakan Kopan başarılarına bir yenisini daha ekledi ve finişe ilk sırada girdi 
     
Opel'e taze kanOMS birinci pilot koltuğunu Tarık Öktem'e teslim etti 
     Astra ile yarışacak 
     TÜRK Ralli Dünyası'nın iddialı ekiplerinden Opel Motor Sport, rallinin gelecek vaadeden genç ve yetenekli isimlerinden Tarık Öktem'i birinci pilotluğa getirdi. Türkiye Ralli Şampiyonası'na Opel Astra Kit Car ile katılacak olan Öktem'in co-pilotluğunu Bahadır Gücenmez yapacak. Öktem, üç yıllık bir aradan sonra pistlere döndüğü için çok heyecanlı olduğunu belirterek, "Opel gibi köklü bir ekipte yarışacak olmaktan dolayı çok mutluyum" diye konuştu. 
     
     Aruoba'dan güvenoyu 
     RALLİ sezonunu üst sıralarda tamamlamayı hedeflediklerini ve bu nedenle böyle bir transfere ihtiyaç duyduklarını belirten Opel Motor Sport Takım Direktörü İskender Aruoba, "Daha önce açıkladığımız gibi bilimsel verilere dayanarak pilot seçimimizi yaptık. Tarık'da bu parametreler göz önünde bulundurularak takımımıza katılmıştır" dedi. OMS Takım Menajeri Yusuf Aramacı ise motorsporlarında genç yeteneklerin önemini vurguladı ve Öktem'in takıma güç katacağını söyledi. 
     
Yeni lider ThiryAvrupa Ralli Şampiyonası'nın altıncı ayağında zirve Belçikalı pilotun oldu 
     Evinde coştu 
     AVRUPA Ralli Şampiyonası'nın Belçika'da koşulan altıncı ayağında zafere ev sahibi ülkeden Bruno Thiry ulaştı. Şampiyonanın Türkiye ayağı olan Tofaş Rallisi'ndeki başarısı sonrası, 27 - 29 Haziran günleri arasında düzenlenen 39. Ypres Westhoek Rallisi'nde de Peugeot 206 WRC ile üst üste ikinci kez zirveye çıkan Thiry, böylece genel klasmanda da Portekizli Miguel Campos'u geride bıraktı. 
     
     Campos üçüncü 
     YİNE Peugeot 206 ile İtalya, İspanya ve Polonya'da ilk sırayı alan Campos, Belçika'da ancak üçüncü olurken, ikinci sırayı Toyota Corolla WRC ile yarışan Pieter Tsjöen elde etti. Ralliyi baştan sona önde götüren ve özellikle ilk gün sağladığı 15 saniyelik farkın avantajını iyi kullanan Thiry, 15 yıldır bir istisna dışında Belçikalı sporcuların kendi evlerinde kazanma geleneğini de sürdürdü. 
     
PUAN DURUMU 1. Bruno Thiry 760 puan 2. Miguel Campos 720 puan 3. Pieter Tsjoen 210 puan 4. Paolo Andreucci 180 puan      
     
Pirelli için geri sayım      TÜRKİYE Ralli Şampiyonası'nın dördüncü yarışı olan Pirelli Rallisi 12 - 13 Temmuz tarihleri arasında gerçekleştirilecek. Pirelli'nin ana sponsorluğunda istanbul Otomobil Sporları Kulübü İSOK tarafından organize edilen yarış Türkiye Ralli Şampiyonası'na puan veren altı ralliden biri ve istanbul sınırları içinde gerçekleştirilen tek ralli olacak. Merkezi Şile Doğa Club olarak belirlenen Pirelli Rallisi geçen yıllardan farklı olarak bu yıl asfaltta koşulacak. 
     
Ozan'dan dev adım      İZMİT Körfez Yarış Pisti'nde yapılan Mutlu Cup'ın beşinci yarışında da liderliği rakiplerine kaptırmayan Ozan Şer, son yarış öncesi çok önemli bir avantaj yakaladı ve şampiyonluk kupasının bir kulpuna sarıldı. Yarışa pole pozisyonda başlayan ve 20 tur boyunca hep önde giden Şer, elde ettiği birincilikle puanını 83'e yükselterek şampiyonluğu büyük ölçüde garantiledi. Eylül ayında yapılacak son yarışta elde edeceği dördüncülük bile Şer'i mutlu sonla kucaklaştıracak. 
     
Motosikletin kralları      MOTOSİKLET Pist Şampiyonası'nın 4. ayağı Ziyaettin Göktepe ve Muammer Karakaya'nın zaferiyle sona erdi. 10 yarışmacının kayıt yaptırıp teknik kontrollerden sonra 9 yarışmacının start aldığı şampiyonada Deniz Tohtak ve İlter Savtak motordan düşerek yarış dışı kalırken, Grup A'da Ziyattin Göktepe, Grup B'da ise Muammer Karakaya ilk sırayı aldı. Enduro Pist Şampiyonası'nda ise birincilik İrfan Kesici'nin oldu. 
     
F3'te zafer Gülan'ın      BRİDGESTONE Formula 3 Şampiyonası'nın ikinci yarışında sürpriz sonuçlar yaşandı. 10 otomobille başlayan ve 5 otomobille sona eren yarışta, zafer, tecrübeli pilot Ali Gülan'ın oldu. Gülan, son üç turda ele geçirdiği liderliğini yarış sonuna kadar korudu ve damalı bayrağı gören ilk pilot oldu. Celal Yardımcı ikinci, Cem Kitapçı ise üçüncü sırada yer aldı. Yarışın tek bayan pilotu Selin Yardımcı, üçüncü sırada girdiği son turda büyük bir talihsizlik yaşayarak spin atıp yarış dışı kalınca kürsü şansını kaçırmış oldu. 
     

</TEXT>
</DOC>
