<DOC>
<DOCNO> 172162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sonspo15.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamp bitti... Daum Asıl işimiz şimdi başlıyor... 
</HEADLINE>
<TEXT>

     Fenerbahçe'nin, Almanya'daki yeni sezon hazırlıkları bugün sona erdi. 
     Kaldıkları otelin yanındaki ormanda bu sabah kısa süreli bir idman yapan Fenerbahçe, 14 gün süren hazırlıklarını tamamladı. 
     Teknik direktör Christoph Daum, yaptığı basın toplantısında kampı değerlendirerek, ''Asıl işimiz şimdi başlıyor'' dedi. 
     Daum, Almanya'da yaptıkları hazırlık maçlarının memnuniyet verici olduğunu, ancak bunun bir ölçü olmaması gerektiğini söyledi. 
     Bu sabah yapılan idmanda takımın birlik ve beraberliğinden, takım ruhundaki aşamadan memnun olduğunu dile getiren Daum, özellikle de Fatih ile konuşarak, hakemlere ve rakip oyunculara karşı davranışlarında dikkatli olmasını istedi. 
     
     DAUM, RECEP VE VOLKAN'DAN MEMNUN 
     Teknik direktör Daum, kaleciler Recep ve Volkan'ın kampta iyi bir performans sergilediklerini, ancak yine de üçüncü bir kaleciye ihtiyaç olduğunu söyledi. Daum ayrıca, Barcelona'dan transfer edilen kaleci Enke'nin yarın İstanbul'da olacağını kaydetti. 
     Takım kaptanı Ümit Özat'ın çok iyi bir hazırlık dönemi geçirdiğine dikkati çeken Daum, ''Ümit, kaptanlık görevini yerine getiren, iyi bir karaktere sahip oyuncu'' dedi. 
     Daum, 2 yıl önce transfer olan İsmail Güldüren'in dönüşünün de kendisini sevindirdiğini ifade etti. 
     Yeni transferlerden Mahmut Hanefi'nin özellikleri farklı olan bir futbolcu olduğunu ifade eden Daum, ''Kendisine zaman tanınmalı. Sahibi olduğu formanın ağır bir forma olduğunu bilmeli'' diye konuştu. 
     Orta sahada görev yapan Selçuk ve Kemal'in mücadeleci ve koşma arzusu içerisinde olduklarını belirten Daum, kanatlardaki futbolcularının da görevlerini yerine getirdiklerini, ancak daha çok çalışacaklarını kaydetti. 
     Alman teknik adam, takımda ikinci kaptanlığa getirilen Yusuf'un oyun kurucu bir futbolcu olduğunu ve kısa zamanda kendini bulduğunu ifade etti. Daum ayrıca, takımda herkesin sorumluluğunu bilmesi gerektiğine dikkati çekti. 
     Daum, Almanya'daki kampta yapılan hazırlık maçlarında alınan sonuçların kimseyi yanıltmaması gerektiğine dikkati çekerek, ''2 hafta içerisinde çalışmalarımızı tamamlayacağız. Burada kondisyon yönünden bir hazırlık çalışması yaptık. Önümüzdeki günlerde de çabukluk çalışması yapacağız'' diyerek sözlerini tamamladı. 
     Sarı-lacivertli kafile, bugün Düssseldorf kentinden İstanbul'a TSİ 17.00'de hareket edecek. Teknik direktör Christoph Daum ise yarın İstanbul'da olacak. 
     
</TEXT>
</DOC>
