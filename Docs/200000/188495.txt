<DOC>
<DOCNO> 188495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/yazar/yilmaz.html </URL>
<DATE> 2003/10/14/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Siyasete madalya taktık 
</HEADLINE>
<TEXT>

   
   Henüz birinci kongresini yapmadan tek başına iktidara gelen bir partinin ilk Olağan Büyük Kongresi'nin demokratik bir yarıştan çok "demokrasinin zaferi" olarak kutlandığını söylemek önemli bir vurgu olmayacak, yalnızca durum tespitlerine katıldığımızı gösterecek. 
   Genel Başkan Tayyip Erdoğan, AKP Merkez Karar ve Yönetim Kurulu MKYK üyelerinin 50'sinden 24'ünün ismini değiştirdi. AKP'yi birinci yılında iktidara getiren lideri "Türkmenbaşı Sparmurad" gibi karşılayıp, kader arkadaşlarının yarısı aynı süre içinde MKYK'dan masa başında çekilmesi, partinin değişime ne kadar aç olduğunu gösterdi. 
   AKP 13 Ekim tarihi itibariyle Tayyip Erdoğan'ın partisi, kabine de onun kabinesi olma yolunda ilk adımını attı. 
   AKP'ye hiç bu kadar yakın olmamıştık. ASKi Spor Salonu'ndaki bakanları, milletvekilleri, delegeleri, yerel yöneticilerinden yerli, yabancı eşi - dostu ile renklerini sergileyen AKP, kongereye bizzat Erdoğan ile hazırlandı. Erdoğan'ın kongre salonunu önce görmeye, sonra ayrıntılarını görüşmeye, son olarak da 13 Ekim sabahı 04.00'te kontrole gitti. Kongrenin organizasyonu, süslemesi olduğu kadar güvenliği de dikkatli bir konuydu. Gün içinde sabotaj ihbarları alan AKP yönetimi, salona giriş ve çıkışları kesin talimatlarla yönettiler. 
   
   Salondaki izler    Sivil giyimli güvenlik kuvvetlerinin çokluğu gözden kaçmadı. 
   Erdoğan'ın konuşması da parti manifestosu niteliğindeydi. Erdoğan 94 sayfalık kitap olarak basılan konuşma metnini dağıttı ama konuşmasını bu satırlara sığdırmadı. Erdoğan'ın konuşmasında yaptığı vurgular, siyasetin merkezine taşınan AKP'nin kadrolarının elini güçlendirdi. DYP kökenli AKP milletvekili Mehmet Dülger ile konuştuğumda ev ödevlerinin seçim bölgelerine gidip, bu konuşmayı siyasete taşımak olacağını öğrendim. 
   AKP'nin zorlanacağı alan da tam burası. Bugüne kadar siyasal olmaktan öte sosyal ve kültürel bir tabanı besleyen AKP, seçmenine bir siyaset jargonuna sahip olduğunu gösterecek. 
   Devlet kurumlarından bilgi alma özgürlüğü sağlayan yasal düzenlemenin mimarlarından AKP milletvekili Zeynep Karahan Uslu ve eşi kongere izlenimlerini konuştuğumuz sırada salonda fısıltı halinde yayılan "yeni aday" merakımızı çekti. Urfa'dan gelen 27 yaşındaki AKP'li gencin Tayyip Erdoğan'ın karşısına aday olarak çıktığını belirtir mektubu divana geldiğinde yalnızca tebessümlere neden oldu. Salih Kapusuz, parti tüzüğüne göre geçersiz olan bu müracaata bizim de gülmemiz için bir fıkra anlattı 
   Arpa işini gücünü bırakıp seyahate giderken, buğdaya yerini bırakmış. Buğday sormuş "Un olabilir miyim " Olabilirsin yanıtını almış, makarna olabilir miyim, pilav olabilir miyim diye sorularına devam ederken, en son pasta olabilir miyim diye de sormuş. Apra "Orada dur, olamazsın" demiş. 
   Seçilme yaşını 25'e indiren bir partinin genel başkanlığına aday olma arzusunu beyan edenin de bir genç olması dikkat çektiğimde, Uslu cesareti vurguladı "Onlar da en tepeden başlamaya karar veriyorlar demek ki..." 
   Salonda herkesin yeri görevine uygun olarak seçilmiş. Başkan en en tepede, bakanlar biraz tepede gazeticiler en geniş açıda, kadınlar yakında. 
   
   Kadınlar locası    Tayyip Erdoğan'ın eşi Emine Erdoğan, Ankara Büyükşehir Belediye Başkanı Melih Gökçek'in eşi, Devlet Bakanı Ali Babacan'ın eşi ile kongeriyi öğlen saatlerine kadar izledi, sonra eşi ile birlikte salondan ayrıldı. Emine Hanım'ın oturduğu bölüm AKP'li bakan ve başkan eşlerinin de yer almasıyla "kadınlar locası" gibi duran bu tabloyu "Adnan Ağabey"den başkası bozamazdı. Adnan Şenses bir yanında kapanan Çakıl Gazinosu'nun eski sahiplerinden Behzat Şenyıldız, öbür tarafında bankası Fon'a geçen Halis Toprak'ın kızı Yeşim Toprak ile kadınlar locasında oturdu. Erdoğan salondan çıkınca erkeklere açılan locanın ilk konuğu Adnan Ağabey'in yanına gelen "Ali Ağabey" oldu. MKYK'dan çıkan Sanayi Bakanı Ali Coşkun ile TOBB Başkanlığı günlerine giderek, "yeni kaybettiğimiz içinde olduğum muhafazakar sanayiciler, öbür tarafta Ömer Dinçkök'ün temsil ettiği sosyetik liberalleri buluşturdu" dedi. 
   Liberalliğin önüne sosyetik lafını eklemesi boş değil, çünkü sonunda AKP'nin ekonomi politikasını yazan Coşkun kendini onlardan daha liberal görüyor. 
   Kongreden birkaç not da vermek istiyorum. Yunanistan ana muhalefet partisi lideri Karamanlis'in kendi ülkesindeki seçimlerin arifesinde "çocuklarımıza dostluğu öğretelim" mesajı vermek için AKP kongresini seçmesi rastlantı olmasa gerek. Hem de Erdoğan'ın kürsüdeki Kıbrıs'la ilgili eleştirilerinin sıcaklığı soğumadan. 
   Salonda AK Parti İletişim Merkezi, 90 kişilik genç kız ve erkeklerden oluşan kadrosu ile halkla ilişkiler çalışması yürüttü. 700 AKP Gençlik Kolu üyesi genç gri takım ve sarı kravatları ile izzet ve ikramda da kusur etmedi. 
   Kongrenin en tartışmalı alanı, AKP'lilerin yakalarına "madalya" takmalarıydı. Kurtuluş Savaşı'na katılanlara verilen "İstiklal Madalyası"nı çağrıştırdılar. "Niyetlerimizi okuyorlar" diye yakınan Erdoğan, AKP'nin bu madalya ile amacını aştığını düşünmüyor tabii... 
   
      
   
</TEXT>
</DOC>
