<DOC>
<DOCNO> 169505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/sondun04.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Blöf mü gerçek mi .. K.Kore atom bombası malzemesi mi üretiyor 
</HEADLINE>
<TEXT>

     Kuzey Kore yetkililerinin, atom bombası yapacak maddeyi ürettiklerini geçen hafta New York'taki BM merkezinde yapılan bir toplantı sırasında Bush yönetimine resmen bildirdikleri belirtildi. 
     New York Times gazetesinin manşetten verdiği habere göre, istihbarat örgütleri, Pyongyang hükümetinin iddiasının gerçek mi, yoksa blöf mü olduğunu belirlemeye çalışıyorlar. 
     Haberde Kuzey Kore'nin, en az 6 atom bombası yapmaya yetecek miktarda plütonyum ürettiklerini Amerikan tarafına bildirdiği de kaydedildi. İstihbarat örgütleri konunun üzerine eğilirken, yetkililer cevabın şu anda belli olmadığını belirtiyorlar. Kuzey Kore'yi uzun süredir izleyen Amerikalılar, nükleer alandaki çalışmaların yoğunlaştığını saptamakla birlikte K.Kore'nin atom bombası yapım aşamasına ulaşıp ulaşmadığını kesinkes belirleyemediler. 
     
     IRAK'IN TERSİ 
     Gazeteye açıklamada bulunan bir yetkili, ''Bu Irak probleminin bir aynası gibi. Yıllarca Irak nükleer programım yok dediği zaman yalan söylediğini sandık. Şimdi ise Kuzey Kore nükleer silah yapmak üzereyim diyor ve biz bunun gerçek mi, yoksa büyük bir yalan mı olduğunu anlayamıyoruz'' diye konuştu. 
     Kuzey Kore'nin elinde 8.000 adet kullanılmış nükleer yakıt bağlantıları bulunuyor. Bu bağlantılar işlenerek atom bombası yapımında kullanılan plutonyuma çevrilebiliyorlar. Söz konusu bağlantılar yakın tarihe kadar Uluslararası Atom Enerjisi Ajansı IAEA denetiminde, kilitli kasalarda saklanıyordu. Ancak Kuzey Kore 31 Aralık 2002'de IAEA uzmanlarını sınırdışı etti ve çubuklara el koydu. 
     
     BUSH'A MEYDAN OKUDULAR 
     Gazete, Kuzey Kore'nin nükleer silah yapmasının doğrudan doğruya başkan Bush'a meydan okuma anlamına geldiğini de kaydetti. Bush birkaç ay önce ''K.Kore'nin nükleer silaha sahip olmasına izin vermeyeceklerini'' söylemişti. 
     Bush'un son gelişme karşısında tutumunu sertleştirmeyi ve yaptırım uygulamayı mı tercih edeceği, yoksa Kuzey Kore ile müzakere etmeyi mi deneyeceği bilinmiyor. 
     CIA, 1990'li yılların başında Kuzey Kore'nin 2 atom bombası yaptığını öne sürmüş ancak bu iddialar kanıtlanamamıştı. Şimdi buna 6 bomba daha eklendiği takdirde durumun çok daha vahim olacağı bildiriliyor. Kuzey Kore'nin atom bombalarını, vurulması zor depolara yerleştirebileceği, ayrıca elindeki plütonyumun bir kısmını satabileceğinden endişe ediliyor. 
     
</TEXT>
</DOC>
