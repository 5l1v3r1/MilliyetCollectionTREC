<DOC>
<DOCNO> 152371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sonspo03.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon Windsörfçü sponsor arıyor... 
</HEADLINE>
<TEXT>

     Türkiye Windsörf Şampiyonluğu'nu 6 kez kazanan milli yelkenci Ertuğrul İçingir, Dünya Şampiyonası ve Olimpiyat Oyunları'nda dereceye girebilmek için sponsor desteğine ihtiyaç duyduğunu söyledi. 
     Ertuğrul İçingir, gelecek yıl Çeşme'de yapılacak Dünya Şampiyonası ve Atina Olimpiyatları için hazırlıklarını aralıksız sürdürüyor. Son 6 yıldır Türkiye Windsörf Şampiyonalarında birinciliği kazanarak dikkati çeken, 2000 Sydney Olimpiyatları ve Akdeniz Oyunları'nda da Türkiye'yi temsil eden İçingir, hedefinin uluslararası alanda başarılara imza atmak olduğunu söyledi. 
     Çeşme'deki Dünya Şampiyonası hazırlıkları için Alaçatı beldesine yerleşen İçingir, şunları kaydetti 
     ''Windsörf'te başarılı olmanın ilk şartı antrenmanları tam bir disiplin içinde sürdürmektir. Dünyadaki rakiplerimle eşit şartlarda yarışabilmem için dünya sıralamasına puan veren 10 yurtdışı yarışa, kamplara ve 20-25 civarında yurtiçi organizasyona katılmam gerekiyor. Şimdiye kadar Yelken Federasyonu ve Fenerbahçe Kulübü'nün yardımları oldu. Ancak bir sponsor desteği şart.'' Çeşme Alaçatı'nın adeta bir ''Windsörf cenneti'' olduğunu da kaydeden İçingir, ''Hedefim Dünya Şampiyonası'nda ilk 3 sıranın içinde yer almak. Bir windsörf cenneti olan Alaçatı'yı ve Türkiye'yi en iyi şekilde tanıtmayı istiyorum'' dedi. 
     





</TEXT>
</DOC>
