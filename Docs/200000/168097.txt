<DOC>
<DOCNO> 168097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sontur13.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmaris'teki yangın iki yönde devam ediyor... 
</HEADLINE>
<TEXT>

     Muğla Valisi Hüseyin Aksoy, Marmaris'in Orhaniye Köyü yakınındaki ormanlık alanda çıkan yangının güney ve doğu istikametlerinde devam ettiğini söyledi. 
     Aksoy, Orhaniye ve Osmaniye köylerinde etkili olan orman yangınına halen 650 civarındaki orman işçisi, 7 helikopter, 6 dozer ve 30 arazözle müdahalede bulunulduğunu kaydetti. Aksoy, Muğla'nın yanı sıra Antalya, Denizli, Aydın ve Çanakkale ile diğer bazı illerden görevlendirilen ekiplerin yangın bölgesinde çalıştığını belirtti. 
     İl Jandarma Piyade Taburu ve Aksaz Deniz Üs Komutanlığı'ndan da 250 kadar askerin söndürme çalışmalarına katıldığını ifade eden Aksoy, söndürme ekiplerinin yangın bölgesinin etrafında konuşlandırıldığını söyledi. 
     Arazinin çok sarp olması dolayısıyla karadan çok fazla müdahale yapılamadığını dile getiren Aksoy, şöyle dedi 
     ''Ağırlıklı olarak helikopterlerle yangın söndürülmeye çalışılmaktadır. Yangın yaklaşık 200 hektarlık alanda etkili olmaktadır. Kuzey ve Batı istikametinde yangın kontrol altına alındı diyebiliriz. Ancak Güney ve Doğu istikametlerinde yangın devam ediyor. Zaman zaman şiddetlenen rüzgar yangını söndürme çalışmalarını olumsuz etkiliyor. Ekipler halen söndürme çalışmalarını sürdürüyor. Şu anda Orman Bölge Müdürlüğü'nün ek bir talebi yok. Eğer talep olursa bunun gereği yapılacaktır'' Vali Hüseyin Aksoy, dün söndürme çalışmalarına katılan iki uçaktan arazinin çok sarp olması dolayısıyla arzu edilen boyutta verim sağlanamadığını belirterek, ihtiyaç duyulması halinde uçakların tekrar devreye gireceğini söyledi. 
     Yangının yerleşim bölgelerinde ciddi bir tehdit oluşturmadığını ifade eden Aksoy, ''Tedbir amacıyla Orhaniye Köyü'nün bir mahallesi ile Osmaniye Köyü'nün yangına yakın bölgelerindeki bazı evler boşaltıldı'' dedi. 
     Orman Baş Müdürü İbrahim Çiftçi, yangının henüz kontrol altına alınamadığını belirterek, helikopterlerin söndürme çalışmalarını sürdürdüğünü anlattı. 
     Çiftçi, arazinin sarp olması dolayısıyla emniyet şeridinin açılamadığını söyledi. 
     
</TEXT>
</DOC>
