<DOC>
<DOCNO> 177486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sonspo21.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Kadıköy'de galibiyet peşinde... 
</HEADLINE>
<TEXT>

     Fenerbahçe, Birinci Süper Futbol Ligi'nin 3. haftasında yarın Elazığspor ile oynayacağı maçın hazırlıklarını bu akşam Fenerbahçe Şükrü Saracoğlu Stadı'nda yapacağı çalışmayla tamamlayacak. 
     Sarı-lacivertli ekip, Teknik Direktör Christoph Daum yönetiminde, basına kapalı gerçekleştirilecek çalışmanın ardından, Samandıra Tesisleri'nde kampa girecek. 
     Ligin ilk haftasında sahasında İstanbulspor'a 3-0 yenilen sarı- lacivertliler, Elazığspor karşısında kazanarak, bu sezon kendi sahasındaki ilk galibiyeti almaya çalışacak. 
     Fenerbahçe'nin Gaziantepspor'dan sezon sonuna kadar kiraladığı savunma oyuncusu Mehmet Alper Akıcı yarınki maçta 18 kişilik kadroda yer alacak. İstanbulspor maçında gördüğü kırmızı kart nedeniyle Trabzonspor maçında cezalı olan Erhan da takımdaki yerini alabilecek. 
     Geçen sezondan kalan cezası yarınki maçla sona erecek olan Fatih'in yanı sıra sakatlığı nedeniyle uzun süre takımdan ayrı kalan Ali Güneş ile burun ameliyatı olan ve henüz tam olarak iyileşmeyen Volkan'ın da kadroda yer almaması bekleniyor. 
     Fenerbahçe'nin, Elazığspor karşısına, Recep, Kemal, Ümit, Luciano, Mahmut Hanefi, Aurelio, Selçuk, Serhat, Yusuf, Tuncay ve Van Hooijdonk 11'i ile çıkması bekleniyor. 
     Fenerbahçe Şükrü Saracoğlu Stadı'nda saat 21.00'de başlayacak ve Digitürk Lig TV'den naklen yayınlanacak karşılaşmayı hakem Bülent Demirlek yönetecek. 
     
</TEXT>
</DOC>
