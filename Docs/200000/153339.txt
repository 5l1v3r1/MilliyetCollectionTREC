<DOC>
<DOCNO> 153339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sontur24.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye Devlet Başkanı Esad Türkiye'ye geliyor... 
</HEADLINE>
<TEXT>

     Başbakan Yardımcısı ve Dışişleri Bakanı Abdullah Gül ve Suriye Dışişleri Bakanı Faruk El Şara, Suriye Devlet Başkanı Beşşar Esad'ın Türkiye'ye ziyareti konusunda mutabakata vardıklarını belirterek, bu ziyaretin iki ülke ilişkileri açısından çok önemli olacağını kaydettiler. 
     Gül, günübirlik ziyaret çerçevesinde bulunduğu Şam'da Devlet Başkanı Esad ile görüşmesinin ardından Suriyeli dengi Şara ile ortak basın toplantısı düzenledi. 
     Gül, Suriye tarafı ile yaptıkları görüşmelerde ilişkileri daha ileri bir noktaya götürme niyetlerini ortaya koyduklarını söyleyerek, bu çerçevede, ilk olarak Temmuz ayında Suriye Başbakanı Abdullah Milo'nun, ardından da Esad'ın Ankara'ya geleceğini açıkladı. 
     Bu ziyaretlerin ikili ilişkilerin geliştirilmesi açısından önemli olacağını belirten Gül, ''Uzun kara sınırlarını paylaşan ve tarihi birliktelikleri olan iki ülkenin işbirliğinin gelişmesinden daha doğal bir şey olamaz' diye konuştu. 
     Faruk El Şara da, Esad'ın Türkiye'yi ziyaret etmesi konusunda mutabakat sağladıklarını ifade ederek, ''Bu ziyaret, Türkiye-Suriye ve Türkiye-Arap dünyası ilişkilerinin geliştirilmesi açısından iyi bir fırsat ve bir dönüm noktası olacaktır'' diye konuştu. 
     Bu arada, edinilen bilgiye göre, şimdiye kadar Türkiye'ye Suriye'den devlet başkanı düzeyinde bir ziyaret henüz yapılmadı. 
     Diplomatik kaynaklar, bu nedenle Eylül ayı ortalarında yapılması planlanan ziyaretin iki ülke ilişkileri açısından çok önemli olacağına dikkat çekiyorlar. 
     




</TEXT>
</DOC>
