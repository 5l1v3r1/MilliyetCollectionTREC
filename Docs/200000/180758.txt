<DOC>
<DOCNO> 180758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/sontur11.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaplıca ve havuzlara dikkat.. 
</HEADLINE>
<TEXT>

     Harran Üniversitesi HRÜ Tıp Fakültesi Göz Hastalıkları Öğretim Üyesi Doç. Dr. Bülent Gürler, yeterli hijyenik koşulların sağlanmadığı kaplıca ve havuzların göz sağlığını bozabileceğini söyledi. 
     Doç. Dr. Gürler, uygun ve yeterli klorlamanın yapılmadığı ve belirli aralıklarla suyu değiştirilmeyen kaplıca ve havuzların, gözün ön zarının iltihaplanmasına yol açtığını belirtti. 
     Kaplıca ve havuzlardan bulaşabilecek hastalıklardan korunmak için, suya girmeden önce mutlaka duş alınması ve ayakların mantar oluşumuna karşı dezenfekte edilmesi gerektiğini anlatan Doç. Dr. Gürler, şöyle dedi 
     ''Periyodik temizliği yapılmayan kaplıca ve havuzlarda serinlemek çoğu zaman göz sağlığını tehdit eder. Çocuklarda ve yetişkinlerde vücudun bağışıklık sistemine göre akut ya da kronik rahatsızlıklara sebep olan viral kaynaklı mikroorganizmalar, hijyenik koşulların sağlanmadığı kaplıca ve havuzlarda daha çabuk yayılır. Elin göze teması, elin havluya ve havlununda göze teması sonucu göze bulaşır. İlaç tedavisinin yanı sıra kimi zaman cerrahi müdahaleyi gerektirebilecek iltihaplanmalara yol açan viral kaynaklı mikroorganizmalardan korunmak için mutlaka gerekli hijyen şartlarının sağlanması şarttır. Yeterli hijyenik koşulların sağlanmadığı kaplıca ve havuzlar, göz sağlığını bozuyor.'' 
     
</TEXT>
</DOC>
