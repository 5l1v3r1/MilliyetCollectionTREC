<DOC>
<DOCNO> 199451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/yazar/guclu.html </URL>
<DATE> 2003/12/03/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Yeni YÖK başkanı kim olacak 3 
</HEADLINE>
<TEXT>

   
   YÖK Başkanı Gürüz'ün görev süresi cuma günü sona eriyor. Eğer yeni başkan, mevcut üyeler arasından birisi olsa idi muhtemelen şimdiye kadar açıklanır, cuma günü de Gürüz'den görevi devralırdı. Ama belli ki Gürüz'ün koltuğunu boşaltması bekleniyor. O gitsin ki onun yerine yeni bir üye atansın, aynı gün de başkan olsun. 8 yıl önce Gürüz de öyle başkan olmuştu. 
   Yeni başkan kim olacak diye Ankara'da YÖK toto oynanıyor. Öne çıkan isimler bir hayli fazla. Hemen herkes, kim daha yararlı olurdan çok, gönlünden geçen ismi başkan koltuğunda görmek istiyor. Oysa artık üniversitelerin, statükocu, at gözlüklü, dediğim dedikçi, kavgacı isimlere değil, yükseköğretim sistemimizi çağdaş normlara yükseltecek isimlere ihtiyacı var. 
   Cumhurbaşkanı Sezer'in daha önce YÖK'e atadığı isimlerin çok başarılı oldukları söylenemez. İcraat yerine sadece konuştular. Yürütme Kurulu'na girme yerine de özel üniversitelerdeki dolarlı maaşlarını tercih edip genel kurul üyeliği ile yetindiler. 
   YÖK asli işleri değil, angarya işleri oldu. Oysa şimdi gecesini, gündüzünü her şeyi ile YÖK'e ve üniversitelere adayacak bir başkana ihtiyaç var. Oturduğu koltuğu kerhen kabul eden değil, coşku ile kabul eden biri olmalı. 
   Sadece laiklik karşıtları ile değil statüko ile de mücadele edebilmeli. YÖK'ün asli görevi olan koordinasyon ve denetimi, öncelikle YÖK içerisinde gerçekleştirebilmeli. Yükseköğretimin hemen her kademesinde görev almış olmalı. Bilimsel üretkenliği uluslararası standartların üzerinde bulunmalı. Yoksa başka türlü kendisini üniversitelere ve kamuoyuna kabul ettirmesi çok zor olur. 
   Cumhurbaşkanı Sezer'in daha önce atadığı rektörler ve YÖK üyeleri nedeni ile bu konuda çok tecrübeli olduğu kesin. Kimin iş bilir ve üretken, kimin laf üretmenin ötesine geçemediğini en iyi takdir edecek bir noktada ve tecrübe birikimine sahip. Eminim ki alacağı karar da bu çerçevede olacaktır. Benim tahminim ise hala geçerli .. 
   
   TEV'in süper starları 
   Kanal D'nin süper star yarışması, televizyonculuk açısından çok başarılı bir girişim. Ama önceki gece Türk Eğitim Vakfı TEV'in merhum bağışçıları Zeki Müren ve Safiye Ayla adına düzenledikleri ses yarışması da bir o kadar başarılıydı. 
   Klasik Türk Müziği'nin asları juri üyesi idi. 20'li yaşlardaki finalistlerin tamamına yakını da konservatuvar mezunu. 
   Zeki Müren ve Safiye Ayla için düzenlenen yarışmanın birinci amacı hayırseverlerinin anısına sahip çıkmak, ikincisi ise giderek kuraklaşan Türk müziği alanına yeni sesler kazandırmaktı. 
   Lütfi Kırdar Kongre Merkezi, Türk Müziği'ni kim dinler ki diyenleri çatlatırcasına tıklım tıklımdı. Bu arada TRT görüntüleri ile hazırlanan kısa metrajlı Zeki Müren ve Safiye Ayla belgeselini izlemenin ve o muhteşem şarkılarından bazılarını dinlemenin keyfini yaşadık. 
   Yarışmanın Zeki Müren bölümünün birinciliğini İlter Burak Kalav, Safiye Ayla'nınkini ise Merve Utandı kazandı. Ama diğer 8 finalist de bir o kadar başarılı idi. Bu fikrin mimarı TEV Yönetim Kurulu üyesi Prof. Dr. Yahya Laleli, TEV Genel Müdür Yardımcısı Güsel Bilal, sponsor Şişli Belediye Başkanı Mustafa Sarıgül ve 3. Boyut'a bu başarılı organizasyon için gönülden teşekkürler... 
   Özetin özeti Türkiye'de güzel şeyler de oluyor... 
   Genç Bakış, bu gece Bilkent Üniversitesi'nde. Konuğumuz ise Başbakan Yardımcısı Abdüllatif Şener. Gençlerle birlikte Türkiye'nin güncel sorunlarını masaya yatıracağız. 
   
      
   
   
</TEXT>
</DOC>
