<DOC>
<DOCNO> 150383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/yazar/altan.html </URL>
<DATE> 2003/04/17/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Tiyatro, Rönesans, Ortadoğu ve cızbız köfte 
</HEADLINE>
<TEXT>

     
     Bendenizi neden bu kadar duygulandırdı bu ilgi 
     Neden duygulandırmasın ki "Telif hakları" bizim kamuoyuna mal olmamış bir konudur. 
     Ben Sağmalcılar'da yatarken, bizim "Tahtaravalli" piyesi ad değiştire değiştire bazen "Ispanaklı Safinaz", bazen "Rastıklı Raziye" diye tam 1500 kez oynanmış. 
     Çok sonradan haberim oldu benim bundan. 
     Merkez sahnesi Aksaray'da olan gezginci bir tiyatro grubunun patronu, başına keser vurularak öldürüldükten sonra, tiyatronun elemanları bana gelip bu açıklamayı yapmışlar ve "Tahtaravalli"nin yeniden sahnelenmesinde Kültür Bakanlığı'ndan yardım koparabilmek için de, benden izin rica etmişlerdi. 
     
     "Islıkçı" ve "Telefon kimin için çalıyor " piyeslerinin ise ikinci gecelerine üniformalarıyla dört orgeneral gelip ilk sıraya yan yana oturmuştu. 
     Çünkü "Islıkçı" şaka yollu militarizmi fiskeliyordu, "Telefon kimin için çalıyor " da ırkçılığı ve azınlık düşmanlığını... 
     Her iki piyes de bir daha hiçbir yerde sahnelenmedi ve usulca sahnelerden kayboldu. 
     "Yazacaksa vatanı yazsın" koşullanmasındaki militer dostların oyuncuları da, dekoratörleri de, kostümcüleri de, ışıkçıları da ürküten resmi seyirciliğini gördükten sonra, bir daha piyes yazmak gelmedi içimden doğrusu... 
     Türkiye, henüz tabulara karşı tiyatro çalışmalarıyla gizli sansürlerin ve telif haklarının bilincinden çok uzaktaymış gibi göründü bana... 
     
     Türkiye'de "orta oyunu" gibi folklorik olmayan ve tuluat dışı ilk tiyatro, 1860'ta Şinasi tarafından yazıldı, "Şair Evlenmesi" adıyla... 
     Şimdiiii... 
     Şimdi 1860'tan sonra Türkiye'de yazılmış tiyatro eserlerinin dökümüyle, yazarlarının aldığı telif haklarının bir dökümü yapılsa... 
     Ve aynı tarihten sonra aynı döküm Fransa için, İngiltere için, Almanya için, İtalya için yapılsa... 
     O zaman daha net ve damıtılmış olarak anlaşılır Türkiye'nin ne oranda "Üçüncü Dünya" ülkesi olduğu ve olmadığı... 
     
     İnsanlar çıplak hayatta rol yaparak yaşarlar. Tiyatro ise rol yaparak yaşayan insanların gerçeğini sahneler... 
     Eski Yunan, "gerçeğin sahnelenmesini" psikolojik boyutlarıyla da en üst düzeye çıkarmış bir uygarlıktı. 
     Ortaçağda Kilise, eski Yunan ve eski Roma ile ilgilenmeyi yasakladı. Bin yıl boyunca "tiyatro" kayboldu sanat tarihinden. 
     Ve sonra "ilkçağla yeniden barışma" demek olan Rönesans'la birlikte, Dante'ler, Marlowe'lar, Tirso de Molina'lar, Shakespeare'ler, Corneille'ler, Moliere'ler çıktı ortaya... 
     Ne yazık ki İslam aleminin ne Rönesans'ı oldu, ne de "burjuva - işçi sınıfı" dönemlerine geçişi... 
     
     Tanzimatçılar, - Japonya gibi üretimde değil - görüntüde ve tüketim biçiminde Batı taklitçiliğine, bir anlamda burjuvalaşmaya özendiler... 
     Ama olmadı. 
     20. yüzyılda ağır ceza mahkemelerinden geçmiş, cezaevlerinde süründürülmüş, eserleri toplatılıp yasaklanmış ve aç bırakılmış yazı adamları, bunun en kesin kanıtı... 
     Bir yanda "çağdaş uygarlık düzeyine" erişme edebiyatı, bir yanda tiyatro oyunlarının ilk gecelerine üniformalarıyla gelen ürkütücü orgeneraller... 
     Neyse... 
     Türkiye gibi yerlerde "yazıya layık olmaya çalışma" tutkusu halk kitlelerinin hiçbir zaman bilincine varamayacağı bedeller ödetmiştir yazı emekçilerine... 
     
     Irak'ta neler oluyor 
     Sıra şimdi de Suriye'de mi 
     Türkiye, iyice sıkıştı mı dış politikada 
     Şayet Ortadoğu ülkelerinin de, 2500 yıl öncesinden kalma açık hava tiyatroları, Fidyas'ları, Sofokles'leri, Michelangelo'ları, 17. yüzyılda "Tartuffe"ü yazmış Moliere'leri olsaydı şimdi bu soruların hiçbiri akla gelmeyecekti. 
     
     Köyceğiz'de hava çok güzel... Çarşıda "Can" köftecisinin piyazıyla ufarak cızbız köfteleri de harika... Demagoglar çılbırının da dışındayız... 
     Seracılar, aşçılar, elektrik teknisyenleri, bizim marangoz Ahmet Akça kaymakamlardan da, valilerden de, daha iyi bir durumda görünüyorlar. 
     Çıplak hayattaki meslek sahipleri, Hazine'den geçinenlerden daha iyi durumlara geliyorlarsa, Türkiye iyiye gidiyor demektir siyasetçiler sıkıştıkça sıkışsa da... 
     Enseyi karartmayın. 
     
     







</TEXT>
</DOC>
