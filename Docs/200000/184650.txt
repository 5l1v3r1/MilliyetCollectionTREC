<DOC>
<DOCNO> 184650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sontur34.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Üniversiteler aydınlık yarınların güvencesidir 
</HEADLINE>
<TEXT>

     Cumhurbaşkanı Ahmet Necdet Sezer, ülkeleri geleceğe hazırlayan ve gelişmelere öncülük eden kurumlar olan üniversiteleri, aydınlık yarınların güvencesi olarak niteledi. 
     Sezer, ''Siyaset bilimle yönlendirilirken, üniversitelerin siyasallaştırılması ve siyasal gücün etki alanına girmesine olanak verecek yöntem ve yaklaşımlar kabul edilemez'' dedi. 
     Ege Üniversitesi'nin EÜ 2003-2004 eğitim-öğretim yılı açılışı Cumhurbaşkanı Sezer'in de katıldığı törenle yapıldı. 
     Cumhurbaşkanı Sezer, burada yaptığı konuşmada, aydınlık yarınların güvencesi olduğunu belirttiği üniversitelerin bu önemli işlevlerini yerine getirmelerinin özgür bir ortamın, bilimsel ve yönetsel özerkliğin, demokratik ve saydam bir yönetim yapısının varlığı ile olanaklı olduğunu söyledi. 
     Üniversitelerin siyaset üstü tutulması gereken devletin anayasal kurumları olduğunu işaret eden Cumhurbaşkanı Sezer, sözlerini şöyle sürdürdü 
     ''Üniversitelere ilişkin olarak saptanacak ve izlenecek politikalar da devlet politikası olmalıdır. Üniversite, yüksek öğretim sistemi ve üst kurullar yeniden yapılandırılırken bu yaklaşımın göz önünde bulundurulmasının önemi büyüktür. Yeniden yapılanma çalışmalarıyla getirilecek düzenlemelerin sorunlara gerçek anlamda çözüm üretmesi, toplumun, üniversitelerin ve üniversite gençliğinin beklentilerini ve isteklerini karşılaması gerekmektedir. Siyaset bilimle yönlendirilirken, bilgi üreten üniversitelerin siyasallaştırılması ve siyasal gücün etki alanına girmesine olanak verecek yöntem ve yaklaşımlar kabul edilemez.'' Cumhurbaşkanı Sezer, üniversitelerin yalnızca diploma dağıtan değil, evrensel ölçütlerde bilgi üreten, ülkeye ekonomik değer kazandıran, bilim politikalarının oluşturulması ve uygulanmasına katkıda bulunan böylelikle bilimsel gelişmeye öncülük eden kurumlar olması gereğinin altını çizdi. 
     Sezer, bu kurumların bulundukları bölgenin toplumsal, ekonomik, kültürel gerçeklerini iyi tanıması, toplumun tüm kesimleri ile çeşitli platformlarda biraraya gelerek bilimsel araştırmalarını ve yaratıcılıklarını yurttaşlarla paylaşmasının önemini de vurguladı. 
     
</TEXT>
</DOC>
