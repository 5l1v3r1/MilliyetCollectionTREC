<DOC>
<DOCNO> 177706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/23/son/sontur26.html </URL>
<DATE> 2003/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bıyığım imajım" dedi, görevi bıraktı 
</HEADLINE>
<TEXT>

     Tarihi Sinop Cezaevi'nde uzun süre infaz koruma memuru olarak çalışan ve cezaevinin ziyarete açılmasının ardından görevini rehber olarak sürdüren Akif Şahin, Adalet Bakanlığı'nın genelgesi üzerine bıyığını kesmek yerine, emekliliği seçti. 
     Edinilen bilgiye göre, yaklaşık 26 yıldan bu yana infaz koruma memuru olarak çalışan Akif Şahin 50 , tarihi cezaevinin 1996 yılında boşaltılarak ziyarete açılması sonrasında görevini ''rehber'' olarak sürdürdü. 
     Tarihi yapıyı ziyarete gelenlere rehberlik yapan Şahin, ancak Adalet Bakanlığı'nın infaz koruma memurlarına yönelik çıkardığı genelge üzerine bıyığını kesmek yerine emekliliği seçti. 
     Cezaevini ziyarete gelenlerin mutlaka kendisi ile hatıra fotoğrafı çektirdiklerini, bu nedenle de bıyığının adeta imajının bir parçası olduğunu belirten Şahin, ''Amirlerim bıyığımı kesmemi isteyince, 'onlar benim imajım' diyerek emekli olmak için dilekçe verdim'' dedi. 
     Tarihi cezaevinde iyi-kötü sayısız anısının bulunduğu anlatan Şahin, emekli olduktan sonra da 'profesyonel rehber' olarak çalışmak istediğini belirterek, şunları kaydetti 
     ''Buranın her köşesinde bir anım var. Her karesini iyi bilirim. O nedenle cezaevi taşınınca benden burada kalmam ve ziyaretçilere rehberlik yapmam istendi. O günden bu yana bu işi çok sevdim. Ama bıyıkla ilgili sorun çıkınca, ben de kimseyi zor durumda bırakmamak için emekli olmak istedim. Artık serbest olarak rehberlik yapacağım. Zaten ben de buranın bir parçası oldum.'' 
     
</TEXT>
</DOC>
