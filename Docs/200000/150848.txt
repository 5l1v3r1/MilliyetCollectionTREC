<DOC>
<DOCNO> 150848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sontur26.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Polise "El Kaide" uyarısı... 
</HEADLINE>
<TEXT>

     Emniyet Genel Müdürlüğü tarafından tüm il güvenlik birimlerine gönderilen yazıyla, terör örgütü ''El Kaide''nin bu ay içerisinde ''bombalı intihar saldırısı, otomatik silah ve zaman ayarlı bomba saldırısı'' gibi çeşitli eylemlerde bulunabileceği belirtilerek, ilgili birimler uyarıldı. 
     Emniyet Genel Müdürlüğü tarafından tüm illere gönderilen uyarı yazısında, terör örgütü El Kaide'nin, kesin hedef belli olmamakla birlikte, ABD, İngiltere ve İsrail'in Ankara ve İstanbul'da bulunan elçilik ve konsolosluklarıyla İstanbul'daki Sinagoglara yönelik saldırıda bulunabileceği belirtildi. 
     Bu eylemlerin, ''bombalı intihar saldırısı, otomatik silah ve zaman ayarlı bomba saldırısı'' gibi çeşitli usullerden biri veya tümünün birden eşzamanlı uygulanarak, gerçekleştirilebileceği kaydedildi. 
     Bu ay içerisinde musevilerce kutlanan ''Hamursuz Yortusu''na da dikkat çekilen uyarıda, kutlamaların, Irak'a ilişkin yaşanan güncel gelişmeler çerçevesinde, radikal islamcı örgütler tarafından musevi hedeflere yönelik eylem yapılması için uygun bir ortam teşkil edebileceğine de dikkat çekildi. 
     





</TEXT>
</DOC>
