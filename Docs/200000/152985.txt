<DOC>
<DOCNO> 152985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/soneko12.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalite yarışında başvuru sayısı azaldı... 
</HEADLINE>
<TEXT>

     Türkiye Kalite Derneği'nin KalDer düzenlediği ''Ulusal Kalite Ödülleri''ne başvuru sayısı düştü. 
     Geçen yıl 19 kuruluşun başvurduğu ödüller için, bu yıl 4 kategoride 9 aday yarışacak. 
     Kalder'den yapılan açıklamaya göre, Türkiye'de kalite bilincinin yükseltilmesi ve yaygınlaştırılması, kuruluşların kaliteye yönelik çabalarının özendirilmesi, başarılı kalite stratejilerinin tüm ülke yararına sunulması amacıyla 1993'ten beri verilen ödüller için, bu yıl büyük ölçekli kuruluşlar kategorisinde Assan Alüminyum, Eczacıbaşı-Baxter Hastane Ürünleri ve Otokoç Otomotiv başvurdu. 
     Balnak Nakliyat ve Lojistik Hizmetleri ile Helvacızade Gıda ve İhtiyaç Maddeleri küçük ve orta büyüklükteki kuruluşlar kategorisinde ödüle aday oldular. 
     Kamu kategorisinde Nilüfer Belediyesi, SSK Karadeniz Ereğli Hastanesi, TÜBİTAK-Marmara Araştırma Merkezi MAM yarışacak. Sivil toplum kuruluşları kategorisinde ise tek aday Boğaziçi Üniversitesi Mezunları Derneği BÜMED oldu. 
     Avrupa Kalite Ödülü'nde kullanılan EFQM Mükemmellik Modeli esas alınarak yapılacak değerlendirmeler sonucunda, saha ziyaretine kalan finalistler belirlenecek. 
     Kamu kategorisi ödülleri 13 Haziran 2003'de Ankara'da düzenlenecek Kamu Kalite Sempozyumu'nda sahiplerini bulacak. 
     Diğer kategorilerdeki ödüller, ''12. Ulusal Kalite Kongresi''nin son gününde gerçekleştirilecek ödül töreninde dağıtılacak. 
     Ödüllere geçen yıl kamu kategorisinde 4'ü okul olmak üzere 9, sivil toplum kuruluşları kategorisinde 3, işletme dalında 7 olmak üzere toplam 19 kuruluş aday olmuştu. 
     





</TEXT>
</DOC>
