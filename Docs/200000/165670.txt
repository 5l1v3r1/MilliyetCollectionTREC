<DOC>
<DOCNO> 165670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sontur04.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel okullara başvurmak isteyen yoksul öğrenciler için son gün 
</HEADLINE>
<TEXT>

     Milli Eğitim Bakanlığı'nın özel okullara yerleştirilecek yoksul öğrencileri belirlemek amacıyla düzenlediği ''Özel Okullarda Okutulacak Öğrencileri Seçme Sınavı''na başvurular, yarın sona erecek. 
     Sınava, Devlet Parasız Yatılılık ve Bursluluk Sınavı'na başvurma koşullarını taşıyan ilköğretim 8. sınıf öğrencileri katılabilecek. 
     Buna göre, adayların maddi imkanlardan yoksun olması gerekiyor. Ailenin yıllık gelir toplamından fert başına düşen net miktarın 2003 mali yılı için belirlenen 2 milyar 240 milyon lirayı geçmemesi şartı aranıyor. 
     Öğrencinin ailesinin gelir düzeyine ilişkin beyanı, okul müdürünün veya müdür yardımcısının başkanlığında en az 2 kişiden oluşacak komisyonca incelenecek. Gelir düzeyi yüksek öğrencilerin başvuruları kesinlikle kabul edilmeyecek. 
     Adaylar, başvurma belgelerini 1 milyon 500 bin lira karşılığında öğrenim gördükleri okullardan alacaklar. Adaylar, 7 milyon lira sınav harcını kılavuzda belirtilen hesap numarasına yatıracak. 
     Başvuru formu, banka makbuzu, aile geçim durumunu gösterir beyanname ve eklerin tasdikli örneğiyle birlikte velilere imzalatıldıktan sonra halen adayın öğrenim gördüğü okul müdürlüklerine yarın mesai saati bitimine kadar teslim edilecek. Fotoğraflı kimlik kartı ve aday kuponu bölümleri okul idaresine mutlaka onaylattırılacak ve saklanacak. 
     
     SINAV 
     Sınav, 23 Ağustos Cumartesi günü, 81 il merkezinde yapılacak. Tek oturumda gerçekleştirilecek sınavda adaylara, Türkçe'yi kullanma, sosyal bilimler, matematik ve fen bilimleri alanlarında temel kavram ve ilkelerle düşünme yeteneklerini ölçen sorular yöneltilecek. 
     Öğrenciler, sınavda aldıkları puanlara göre, okul ve genel kontenjanlar çerçevesinde özel okullarda Milli Eğitim Bakanlığı'nca okutulacak. Bakanlık, özel okul eğitim-öğretim ücretini ödeyecek ancak pansiyon, yeme içme, ulaşım, kırtasiye gibi diğer tüm ihtiyaçlar öğrenci tarafından karşılanacak. 
     Velisinin ikamet ettiği yerleşim birimi dışında herhangi bir özel okula kayıt yaptıran öğrenciler, özel okulun bulunduğu yerleşim biriminde resmi pansiyon varsa kontenjan dahilinde yararlanabilecek. 
     
     SONUÇLAR, EYLÜL'DE AÇIKLANACAK 
     Sınav sonuçları, Eylül ayının ilk haftasından itibaren Milli Eğitim Bakanlığı'nın ''www.meb.gov.tr'' internet sayfasında yayınlanacak. Adayların sınav sonuç belgeleri, başvuru formunu teslim ettikleri okul müdürlüklerine gönderilecek. Adaylar sonuç belgelerini, formlarını teslim ettikleri okullardan alacaklar. 
     Öğrenciler, önkayıt için sınav sonuç belgesi ve Devlet Parasız Yatılılık ve Bursluluk Sınavı'na başvuru şartlarını taşıdığına dair belgelerle birlikte öğrenim görmek istedikleri il veya ilçede kurulacak komisyona, 11-12 Eylül 2003 tarihlerinde başvuruda bulunacaklar. Adaylar aynı yerleşim biriminden en fazla 5 okul tercih edebilecekler. Daha sonra tercihler ve puanlar esas alınarak kontenjan doğrultusunda yerleştirme yapılacak. Yerleştirilen öğrencilerin listesi, 13 Eylül Cumartesi günü il ilçe milli eğitim müdürlükleri ile okullarda ilan edilecek. 
     Kesin kayıtlar, 14-15 Eylül 2003 tarihlerinde gerçekleştirilecek. Kayıtlar, listeler üzerinden sıra atlamadan okul kayıt-kabul komisyonları tarafından yapılacak. 
     Asıl kayıt sonunda açık kontenjan bulunan özel okullara kayıt yaptırmaya hak kazanan öğrenci listesi de 17 Eylül Çarşamba günü açıklanacak. Bu liste üzerinden kesin kayıtlar da 18-19 Eylül tarihlerinde gerçekleştirilecek. 
     
</TEXT>
</DOC>
