<DOC>
<DOCNO> 157606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/son/sondun10.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta binlerce Şii ABD'ye karşı yürüdü.. 
</HEADLINE>
<TEXT>

     Irak'ın başkenti Bağdat'ta savaştan sonra düzenlenen en büyük gösteride, binlerce Şii, Amerikan işgalini protesto etmek için barışçı bir yürüyüş yaptı. 
     Başkentin kuzeyinde, Azamiye'deki bir Sünni camiinin önünde toplandıktan sonra Kazımiye semtine yürüyen 10 bin dolayında Şii, ABD'nin kuracağı, ''kukla hükümet'' olmasından endişe ettikleri hükümeti de protesto etti. 
     Eski adı Saddam Kenti olan El Tavra'daki dini gruplar tarafından düzenlenen gösterinin organizatörlerinden Raşid Hamdan, Şiilerle Sünniler arasındaki birliği göstermek için Sünni camii önünde toplandıklarını söyledi. 
     İlahiler söyleyen göstericiler, ''Yabancı yönetime hayır'', ''Şerefli Iraklıları istiyoruz, hırsızları değil'' yazılı pankartlar taşıdı. 
     Amerikan askerlerinin gösteriyi izlediği, ancak göstericilere müdahale etmediği kaydedildi. 
     
</TEXT>
</DOC>
