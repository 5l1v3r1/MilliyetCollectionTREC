<DOC>
<DOCNO> 156468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sontur22.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Marmaris Hisarönü'nde orman yangını çıktı... 
</HEADLINE>
<TEXT>

     Muğla'da Hisarönü Yediadalar Mevkii'nde çıkan orman yangının 3 hektarlık alanda etkili olduğu bildirildi. 
     Muğla Orman Bölge Müdürü İbrahim Çiftçi, rüzgarın etkisi ile büyüyen yangını kontrol altına almak için bölgedeki tüm imkanların seferber edildiğini kaydetti. 
     Yangın bölgesinde rüzgarın da etkisiyle güneydoğu istikametine doğru yayılma olduğunu dile getiren Çiftçi, en yakın yerleşim yerine olan Hisarönü Köyü'ne şu anda uzak olduğunu belirtti. 
     Çiftçi, saat 17.00 sıralarında çıkan ve hızla yayılan yangını kontrol altına almak için Muğla Orman Bölge Müdürlüğü ekiplerinin yanı sıra Aksaz Deniz Üssü ile Muğla İl Jandarma Komutanlığı'ndaki yangın söndürme ekipleri ve vatandaşların da çalışmalara başladığını bildirdi. 
     İbrahim Çiftçi, söndürme çalışmaları çerçevesinde Aydın Jandarma İl Müdürlüğü'nden yangın söndürme helikopterinin de istendiğini sözlerine ekledi. 
     
</TEXT>
</DOC>
