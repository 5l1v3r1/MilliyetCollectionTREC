<DOC>
<DOCNO> 155296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sondun13.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Flashdance, 20 yıl sonra Lopez ile canlanacak 
</HEADLINE>
<TEXT>

     Jennifer Lopez, şans meleğinin sürekli yanında olduğunu bir kez daha kanıtladı. Lopez'in ''Flashdance'' filmindeki sahneleri andıran klibini yıldızı mahkemeye vermek için izleyen Paramount şirketi yöneticileri, dansını beğenince Lopez'e filmin yeni çevriminde başrol önerdi. 
     Internetteki ''peoplenews'' sitesinin haberine göre, Lopez'in ''Flashdance'' filmine benzetilen ''I'm Glad'' adlı klibini seyreden film şirketi yöneticileri, önce küplere bindi. 
     1983 yapımı orijinal filmin yapımcısı olan Paramount şirketi yetkilileri, klibin filmlerinden birebir uyarlandığını fark etti. Lopez'in plak şirketi Sony'ye bir ihtar mektubu göndermeye hazırlanan yetkililer, aniden, Lopez'in bu ''ileri çaplı hırsızlığını'' daha iyi değerlendirmeye karar verdi. Ünlü yıldıza teklif götüren yetkililer, anlaşma olması halinde filmin 20 yıl aradan sonra dirilmesi için kolları sıvayacak. 
     ''Flashdance'', daha önce de Geri Halliwell'in ''Bridget Jones'un Günlüğü'' filminin müziği olan ''It's Raining Men'' adlı klibine de ilham kaynağı olmuştu. 
     Adrian Lyne'in yönettiği 1983 yapımı ''Flashdance'', başrol oyuncusu Jennifer Beals'e şöhretin kapılarını açmıştı. Irene Cara'nın seslendirdiği ''What a Feeling'' adlı parçayla özdeşleşen film, hayatını kazanmak için yoğun tempoyla çalışmak zorunda kalan Alex'in ünlü bir dansçı olma hayalleri kurmasını ve bunun için dans okuluna başvurmasını konu alıyor. 
     
</TEXT>
</DOC>
