<DOC>
<DOCNO> 182272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sondun17.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Schröder Türkiye'nin AB üyeliği Avrupa'nın çıkarınadır 
</HEADLINE>
<TEXT>

     Almanya Başbakanı Gerhard Schröder, Türkiye'ye AB üyeliği perspektifi verilmesinin, Almanya ve tüm Avrupa'nın çıkarına olduğunu söyledi. 
     Schröder, başkanı olduğu Sosyal Demokrat Parti SPD tarafından Göttingen kentinde düzenlenen bir toplantıda yaptığı konuşmada, muhalefet partilerinin Türkiye'nin AB üyeliğine karşı ''çirkin bir kampanya'' sürdürdüklerini belirtti. 
     Schröder, muhalefetin, yabancı düşmanlığını siyasi tartışmalara yeniden malzeme yapmaya çalıştığını belirterek, ''Bunu her zaman deniyorlar ve bu tehlikeli. Türkiye'ye AB üyeliği perspektifi sunulması Almanya ve Avrupa'nın çıkarınadır'' dedi. 
     Türkiye'deki modelin başarılı olmasının büyük şans olacağını kaydeden Schröder, şunları söyledi 
     ''Türkiye'de islami inançla demokratik değerlerin birleştirilmesi büyük bir şans olacaktır. Türkiye'ye verilecek böyle bir perspektifi desteklemek ve muhalefetin tutumuna karşı çıkmak için birçok nedenimiz var.'' Alman hükümetlerinin geçen 40 yıl içinde Türkiye'nin AB üyeliğini desteklediklerine dikkati çeken Schröder, ''Alman hükümetleri, bugüne kadar Türkiye'deki insanlara, 'Avrupa ile yaklaşmanız ve AB üyeliği için bir perspektifiniz var' dediler. Biz bu politikayı istikrarlı şekilde sürdürüyoruz'' dedi. 
     
</TEXT>
</DOC>
