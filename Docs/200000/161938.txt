<DOC>
<DOCNO> 161938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/yasam/yas02.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
9 yaşından önce masal anlatmayın 
</HEADLINE>
<TEXT>

Prof. Mübeccel Gönen, "Çocuk 9 yaşından sonra soyut düşünmeye başlıyor. Hayal gücüne dayalı masallar, küçükleri korkutuyor" diyor 
     HACETTEPE Üniversitesi Çocuk Gelişimi ve Eğitimi Bölümü Öğretim Üyesi Prof. Dr. Mübeccel Gönen, toplumdaki genel kanının aksine küçük yaştaki çocuklara masal anlatılmaması gerektiğini belirterek, resimli çocuk kitabı okunmasını tavsiye etti. Prof. Gönen, özellikle okulöncesi çocuklara, dörtte üçü resimle kaplı, sosyal çevresine ilişkin kavram ve kişilerin anlatıldığı kitapların okunmasını tavsiye etti. 
     
     Şiddet unsurları var 
     SOYUT düşünmenin 9 yaşından sonra başladığını, bunun için hayal gücüne dayalı masalların, küçük yaştaki çocuklara okunmaması gerektiğini söyleyen Gönen, şöyle devam etti "Masallarda, kırmızı başlıklı kızdaki, Hansel ve Gretel'deki gibi katı unsurlar, çocukları korkutacak şiddet unsurları var. Çocuk bunlardan yoğun olarak etkilenebiliyor. Çocuk 9 yaşından sonra soyut düşünmeye başlıyor." 
     
9 yaş üstü çocuklara tatil için öneriler      Prof. Gönen, 9 yaş üstü çocuklara şu eserleri öneriyor "Fareli Köyün Kavalcısı, Kırmızı Şapkalı Kız, Kül Kedisi, Çizmeli Kedi, Pamuk Prenses, Mavi Sakal, Hansel ve Gretel, Ali Baba ve 40 Haramiler, Alaaddin'in Sihirli Lambası, Rapunzel, Andersen Masalları, Küçük Prenses." 
     Gönen, ilköğretim ikinci kademede okunabilecek bazı kitapları da şöyle sıralıyor "Küçük Kadınlar, Pollyanna, Tom Sawyer, Tom Amca'nın Kulübesi, Çocuk Kalbi, Kemalettin Tuğcu'nun eserleri, Heidi, Küçük Ev, Lassie, Robinson Crusoe, Define Adası, Jules Verne'in eserleri..." 
     

</TEXT>
</DOC>
