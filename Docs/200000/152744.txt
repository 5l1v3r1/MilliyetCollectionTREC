<DOC>
<DOCNO> 152744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/27/yasam/yas02.html </URL>
<DATE> 2003/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Benim gerçek babam sensin' 
</HEADLINE>
<TEXT>

'Zihinsel özürlü' oldukları için gerçek aileleri terk etti onları... Ancak duygusal hiçbir özürleri yoktu anne baba eksikliğini hissediyorlardı. Ta ki Gülay Koçer, Sevdiye Durişte ve Ersin Yüksel gelene kadar... 
     ÜMRAN AVCI İstanbul 

     Birer engelli olarak doğduklarından mı, yoksa evlilik dışı dünyaya geldiklerinden midir bilinmez, aileleri daha bebekken terk etti bu çocukları... İsimlerini bile onları bulan polisler ya da hastanedeki bakıcılar koydu. Yuvaları da Sosyal Hizmetler ve Çocuk Esirgeme Kurumu'na bağlı Zeytinburnu Zihinsel Özürlü Çocuk Bakım ve Rehabilitasyon Merkezi oldu. 
     Bakımlarını ise kurum çalışanları dışından gönüllü anne, abla ve ağabeyler üstleniyor. Ve onlar, bu çocukların gerçek anne ve babalarından daha vefalılar. Kendi işlerini bir yana bırakıp günün ilk ışıklarıyla rehabilitasyon merkezindeki "öteki çocuklarına" koşuyorlar. 
     
     Masallarla uyutuyorlar.. 
     Anne sıcaklığını aratmayan kolları arasında sıkıca kucaklıyorlar engelli çocuklarını. Ardından kocaman bir öpücük konduruyorlar yanaklarına. Gün içinde yemek yedirip üzerlerini giydiriyor, banyo yaptırıyorlar. Hem de kendi çocuklarına yaptıklarından daha dikkatliler. Su sıcak olup da minik bedenleri yakmasın diye suyu dikkatle ılıtıyorlar. Minik gözler mahmurlaşmaya başlayınca da masallarla saçlarını okşayıp hik yeler okuyarak uyutuyorlar... 
     
     İşte o örnek insanlar... 
     Bunları yapanlar kim mi Emekli bankacı Gülay Koçer. İki yıl önce ekonomik krizle zorunlu emekli edilince kendini bu çocuklara adadığını söylüyor. Bir kaç kez kadın günlerine katıldıktan sonra sıkılmaya başladığını anlatan çocukların Gülay Anne'si, "İki yıldır buradaki engelli yavrularımlayım. Yaşadığım manevi duyguyu kelimelerle anlatmam mümkün değil. Aramızda öyle bir sevgi bağı oluştu ki, kopmak mümkün değil" diyor. 
     Sevdiye Durişte de gönüllü annelerden... "Sevgi emekle büyür" diyen Sevdiye Anne, "Bu çocuklar bizi yaşama bağladı. Gerçek ve beklentisiz sevgiyi öğretti" diye konuşuyor. 
     Ersin Yüksel ise gönüllü ağabey, hatta baba. Hiç evlenmemesine rağmen babalık duygusunu tattığını söyleyen Yüksel'in mesleği kuaförlük. Her hafta sonu rehabilitasyon merkezine gelip önce çocukların saçlarını kesiyor. Ardından çocuklarla oyun oynuyor. Bir baba gibi onları havalara zıplatıp boğuşuyor. Elleriyle beslediği çocuklara hediyeler bırakıp kendi işine dönüyor. 
     
'Sadece bir kere gelmekle olmuyor'      Zeytinburnu Zihinsel Özürlü Çocuk Bakım ve Rehabilitasyon Merkezi Müdürü Cafer Çataloluk, gönüllü anne ve babalar sayesinde büyük yol aldıklarını belirtirken, müdür muavini Gülbeyaz Ögeyik, "Fiziksel ya da bedensel engel herkesin başına gelebilecek bir durum. Bu nedenle bu tür merkezlerle iletişim hiçbir zaman kopmamalı" dedi. 
     "Bu çocuklar duygusal özürlü değil" diyen Ögeyik, şöyle konuştu "Gönüllü hizmette süreklilik önemli. Çünkü bu çocukların hayatlarındaki insanlar kalıcı olmalı. Bu nedenle insanların ruhlarını rahatlatmak için bir kereliğine gelip bir daha uğramamalarına karşıyız." 

YAŞAM 















</TEXT>
</DOC>
