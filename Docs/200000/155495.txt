<DOC>
<DOCNO> 155495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/siyaset/siy09.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bingöl provokatörleri Hizbullahçı ve PKK'lı çıktı 
</HEADLINE>
<TEXT>

     TOLGA ŞARDAN Ankara 

     Bingöl'deki depremin ardından valilik önünde polis ile çadır isteyen vatandaşlar arasında başlayan ve Emniyet Müdürü Osman Nuri Özdemir'in görevden alınmasıyla sonuçlanan olaylarda yakalanan iki kişiden birinin Hizbullah, diğerinin de PKK'yla bağlantılı olduğu gerekçesiyle gözaltına alındığı anlaşıldı. Bingöl Emniyeti'nce hazırlanan ve Emniyet Genel Müdürlüğü'ne gönderilen raporda, aralarında provokatörlerin bulunduğu 1000 - 1500 kişilik vatandaş grubunun galeyana gelip Vali Hüseyin Avni Coş'a saldırmaya çalıştığı, Özel Harek t Şubesi'ne bağlı ekiplerin de, grubun dağılmaması üzerine havaya uyarı ateşi açtığına dikkat çekildi. 
     Aralarında DEHAP'lıların da bulunduğu birtakım provokatörlerce kalabalığın tekrar galeyana getirildiği belirtilen raporda, kışkırtıcı olduğu gerekçesiyle gözaltına alınan Çelebi Kişin, Ramazan Burkankulu, Abdullah Aslanboğa, Taner Yılmaz, Şakir Özdemir, Veysel Yolagelen, Hanefi Çiftçi, Remzi Dağ, Adnan Bayutmuş, Alaattin Boğatekin, Fatih Gören ve Salih Bozağaç'ın adliyece serbest bırakıldığı açıklandı. Çiftçi'nin 1998'de Bingöl'de Hizbullah üyesi, Dağ'ın 1997'de Bingöl'de PKK üyesi olduğu gerekçesiyle gözaltına alındığı vurgulandı. 
     

</TEXT>
</DOC>
