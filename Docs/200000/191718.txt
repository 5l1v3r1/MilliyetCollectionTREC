<DOC>
<DOCNO> 191718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/28/siyaset/siy01.html </URL>
<DATE> 2003/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu gelişmeleri beklemiyorduk' 
</HEADLINE>
<TEXT>

   ABD mesajının tartışıldığı Bakanlar Kurulu'nda Erdoğan, "Kürtlere söz geçiremeyen ABD aciz kaldı. İstenmiyorsak Irak'a gitmeyiz" dedi... 
   ABDULLAH KARAKUŞ Ankara 

   
   Başbakan Recep Tayyip Erdoğan, hem Türkiye'den asker isteyen hem de Irak'taki Kürt gruplara söz geçiremeyen ABD'yi dünkü Bakanlar Kurulu'nda eleştirdi. Erdoğan, "Gelişmeler üzücü, böyle bir şeyi beklemiyorduk. Önce asker istediler, sonra bu noktaya geldik" dedi. 
   Bakanlar Kurulu'nun dünkü toplantısında ABD'den gelen "asker göndermeyi Geçici Konsey'le konuşsunlar" mesajı ve Irak'ta gelinen son nokta tartışıldı. 
   
   Erdoğan'dan yanıt 
   Basına kapalı bölümde bakanların soru sorması üzerine Erdoğan, kendi asker istemesine rağmen sonradan Irak'taki Kürt gruplara söz geçiremeyen ABD'nin, Irak'ta aciz kaldığını anlattı. Irak'ta olayların günden güne büyüdüğünü belirten Erdoğan, ABD'nin savaş sonrası başarısız konuma düştüğünü vurgulayarak, şunları söyledi 
   "Oranın geleceği meçhul. Ne olacağı belli değil. Oradaki güvenlik de düşündürücü. Böyle bir gelişmeyi beklemiyorduk. Ancak bunların da olacağı varmış. Gelişmelere göre hareket edeceğiz. Biz ısrarcı olmadık, onlar bizden asker istedi. Eğer istenmezsek yapacak bir şey kalmaz. Irak'a gitmeyiz." 
   Türkiye'nin güvenliği için gelişmeleri takip edeceklerini de kaydeden Başbakan, "Irak'a asker gönderme konusunda muhatabımız ABD'dir. Çünkü onlar bizden asker talebinde bulundu" şeklinde konuştu. 
   
   Her gün olay var 
   Bakanlar da Irak'ta her gün patlayan bombaları gündeme getirdi. Türk halkının bunu yakından takip ettiğini vurgulayan bakanlar, gelişmelere göre hareket edilmesini istedi. "Her şeyde bir hayır var" diyen bakanlar da ABD'nin Irak'ta yanlış bir politika uyguladığı üzerinde durdu. 
   
   
   
   
</TEXT>
</DOC>
