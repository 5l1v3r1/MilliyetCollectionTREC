<DOC>
<DOCNO> 158828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/25/son/sondun13.html </URL>
<DATE> 2003/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da vücut hatlarını belli eden pardösü satışı yasaklandı... 
</HEADLINE>
<TEXT>

     İran'da, kadınların vücut hatlarını ortaya çıkaran ve kısa olan pardösü satışı yasaklandı. 
     Hambestegi gazetesinin haberine göre, Tahran Hazır Giyim Esnaf Odası Başkanı Abülkasım Şirazi, firmaların bu tip pardösüleri üretmesi ve mağazaların da satmasına yasak geldiğini söyledi. 
     Şirazi, insan vücuduna yapışan, dar, vücut hatlarını belli eden ve kısa olan pardösüleri kadınların fazlasıyla tercih etmesi üzerine, Esnaf Odası, ilgili sendikalar ve güvenlik güçlerinin genel yerleri denetim idaresinin bu pardösülerin satışını yasaklayan talimat yayınladığını belirtti. 
     Daha önce bu tip pardösülerin satışını yasaklayan yasa bulunduğunu hatırlatan Şirazi, bu pardösüleri giymenin şeriata ve yasaya aykırı olması nedeniyle üreticilerin, satıcıların, ithal edenlerin, dağıtımını yapanların ve bu pardösüleri giyenlerin bu talimatla uyarıldığını kaydetti. 
     Şirazi, bu pardösülerin toplanması için ilgili taraflara bir ay süre verildiğini, üreticilerin ve satıcıların verilen sürede bu talimatı yerine getirmezse mahkemeye çıkarılacağını söyledi. 
     
</TEXT>
</DOC>
