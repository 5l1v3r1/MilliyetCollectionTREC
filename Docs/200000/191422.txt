<DOC>
<DOCNO> 191422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/26/son/sonspo23.html </URL>
<DATE> 2003/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ferdinand'a 2 yıl ceza bekleniyor.. 
</HEADLINE>
<TEXT>

     12. Avrupa Futbol Şampiyonası elemelerinde Türkiye ile yapılacak maç öncesi doping numunesini geç verdiği için milli takımdan çıkarılan İngiliz futbolcu Rio Ferdinand hakkında İngiltere Futbol Federasyonu, gelecek hafta karar verecek. 
     Numunesini teslim etmekte 36 saat geciken Manchester United'lı Ferdinand'a 2 yıl ceza gelmesi bekleniyor. Ferdinand, numuneyi vermeyi unuttuğunu belirtiyor. 
     Ferdinand'ın takımı olan Manchester United'ın teknik direktörü Alex Ferguson ise doping kullandığı belirlenen futbolcuya takımda şans tanınmayacağını söyledi. 
     Ferguson, henüz federasyon karar vermediği için Rio Ferdinand hakkında fazla birşey söyleyemeyeceğini belirterek, ''Ancak taraftarlarımızın birşeyden emin olmasını isterim. Eğer bizim oyuncularımızdan biriyle ilgili herhangi bir performans artırıcı veya ilaç aldığına dair tereddüt olsun, anında takımdan uzaklaştırılır'' dedi. 
     Kulüpteki tüm antrenörlerden ve sağlık personelinden sorumlu olan Ferguson, Old Trafford'da bu tür şeylere izin verilmeyeceğini, bu konuda kendisine güvenilmesini istedi. 
     İngiltere'de dün aralarında Premier Ligi futbolcularının da bulunduğu 272 oyuncudan 30 Temmuz-1 Eylül tarihleri arasında alınan doping örneklerinden 2'sinin pozitif çıktığı açıklanmıştı. Bu futbolculardan birinin ''kokain'', diğerinin ''ecstasy'' kullandığı bildirildi. 
     İngiltere Futbol Federasyonu Başkanı Gordon Taylor, kurallar gereği bu futbolcuların ismini açıklamayacağını söyledi. 
     
</TEXT>
</DOC>
