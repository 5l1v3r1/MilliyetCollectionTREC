<DOC>
<DOCNO> 161914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/09/siyaset/siy04.html </URL>
<DATE> 2003/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, barış için ağırlığını koyuyor 
</HEADLINE>
<TEXT>

İsrail ve Filistin başbakanları Şaron ve Abbas'la telefonla görüşen Erdoğan, "Bush'un girişimiyle başlayan Ortadoğu yol haritasındaki barış sürecini destekliyoruz" dedi... 
     ANKARA Milliyet 

     Başbakan Recep Tayyip Erdoğan ABD Başkanı George W. Bush'un girişimiyle başlayan Ortadoğu'daki barış toplantılarının ardından İsrail Başbakanı Ariel Şaron ve Filistin Başbakanı Mahmud Abbas'ı dün telefonla aradı. 
     Erdoğan, dün ilk aradığı Abbas'a, Filistin yönetiminin reform çabalarını Türkiye'nin takdirle karşıladığını söyledi. Yol haritasındaki yeni barış sürecini Türkiye'nin kuvvetle desteklediğini belirten Erdoğan, Bush'un girişimiyle Şarm El Şeyh ve Akabe'de yapılan toplantıların kendilerini memnun ettiğini aktardı. 
     
     ABBAS GELİYOR 
     Abbas ise Türkiye'nin Filistin davasını desteklediğinden emin olduğunu ve İsrail'le görüşmeleri sürdüreceklerini kaydetti. Yakında Dışişleri Bakanı'nı Türkiye'ye göndereceğini söyleyen Abbas kendisinin de bir süre sonra Türkiye'yi ziyaret edeceğini bildirdi. 
     Abbas görüşmesinden sonra Şaron'u da arayan Erdoğan, Gazze'deki olayla ilgili üzüntülerini dile getirdi. Erdoğan, terörün dini, ırkı, coğrafyası olmadığını, savunmasız insaların hayatlarını kaybetmelerinin aklı selim sahibi hiç kimse tarafından kabul edilemeyeceğini ifade etti. Şaron ise Türkiye - İsrail ilişkilerinin memnuniyet verici düzeyde bulunduğunu ve daha da gelişmesini umut ettiklerini söyledi. 
     
     'TÜRKİYE'DE OLSUN' 
     Şaron, Ortadoğu sorunuyla ilgili bir konferans yapılması durumunda bunun Türkiye'de olması gerektiğini de Erdoğan'a iletti. Türkiye ile İsrail arasındaki ilişkilerin gelişmesinin memnuniyet verici olduğunu vurgulayan Erdoğan da, İsrail Cumhurbaşkanı'nın ziyaretini beklediklerini, Dışişleri Bakanı Abdullah Gül'ün yakında İsrail'e gideceğini, daha sora da kendisinin bölgeyi ziyaret edeceğini kaydetti. 
     

</TEXT>
</DOC>
