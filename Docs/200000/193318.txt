<DOC>
<DOCNO> 193318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sonspo24.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal İnönü'de puan avında BEŞİKTAŞ-SPARTA PRAG 
</HEADLINE>
<TEXT>

     Şampiyonlar Ligi G Grubu'nda 3 puanla sonuncu sırada bulunan BEŞİKTAŞ, "ya tamam, ya devam maçında" Sparta Prag'ı İnönü'de ağırlıyor. 21.45'teki maçı İsviçreli hakem Massimo Busacca yönetiyor. İstanbul'da maç saatinde hava sıcaklığı 12 derece. 
     İLHAN-SERGEN 
     Galatasaray derbisindeki on biri sahaya sürmeyi planlayan Lucescu, Emre ve Tümer'in sakatlıkları nedeniyle zor durumda kaldı. Emre'nin yerine Zago'yu oynatması beklenen Rumen hoca, Tümer'in yerine de Sergen'e şans verecek. 
     Ağrıları süren ve tedavi gören Sergen'in oynaması halinde 45 dakika sahada kalması bekleniyor. Lucescu, "O önemli bir futbolcu. Oynamasa da sürekli moral aşılıyor" dedi. Tam saha pres ile rakibi hataya zorlamayı planlayan başarılı çalıştırıcı, "Başta İlhan olmak üzere, ofansa destek olan futbolcularımdan çok şey bekliyorum" diye konuştu. 
     İki takımın şu muhtemel 11'lerle sahaya çıkması bekleniyor 
     Beşiktaş Cordoba, Ahmet Yıldırım, Ronaldo, Zago, Okan, Tayfur, Giunti, Pancu, İbrahim, Sergen Tümer , İlhan Mansız. 
     Sparta Prag Blazek, Pergl, Johana, Hübschman, Labant, Poborsky, Nemec, Zelenka, Kovac, Sionko, Kincl. 
     DALYA ZAMANI 
     Beşiktaş, bugün Sparta Prag karşısında Avrupa'daki 92. sınavına çıkacak. Siyah - Beyazlılar, 1959'dan bu yana ülkemizi 13 kez Şampiyon Kulüpler, 7 kez Kupa Galipleri, 6 kez de UEFA'da temsil etti. Oynadığı maçlarda 26 galibiyet, 45 yenilgi, 20 de beraberlik aldı. Avrupa'da 98 gol atan Beşiktaş, Prag önünde "dalya"ya ulaşmaya çalışacak. 
     GIUNTI KART SINIRINDA 
     Beşiktaş'ta, Federico Giunti, Sparta Prag'da ise Petr Johana'nın daha önceki maçlardan ikişer sarı kartı bulunuyor. İki futbolcu, yarın oynanacak karşılaşmada da kart görmeleri halinde Şampiyonlar Ligi G Grubu 5. maçlarında forma giyemeyecek. 
     BEŞİKTAŞ İNÖNÜ'DE 2 MAÇTIR KAYIP 
     Sparta Prag'ı İnönü'de ağırlayacak Beşiktaş, Avrupa kupalarında evinde yaptığı son 2 maçı da kaybetti. 
     Geçen sezon UEFA Kupası çeyrek finalinde İstanbul'da İtalya'nın SS Lazio takımına 2-1 yenilerek elenen siyah-beyazlılar, bu sezon da Avrupa Şampiyonlar Ligi'nde yine SS Lazio'ya 2-0 yenilmekten kurtulamadı. 
     Beşiktaş, İstanbul'daki son galibiyetini geçen sezon UEFA Kupası 4. turunda, Çek Cumhuriyeti'nin Slavia Prag takımı karşısında 4-2'lik skorla almıştı. 
     SON 25 MAÇTA 4 YENİLGİ 
     Avrupa kupalarında 1993-94 sezonunda Hollanda'nın AFC Ajax Amsterdam takımına BJK İnönü Stadı'nda 4-0 yenilen siyah-beyazlılar, o tarihten bu yana yaptığı 25 Avrupa Kupası maçının yalnızca 4'ünü yitirdi. 
     Siyah-beyazlılar, İstanbul'da yaptığı son 24 maçta yalnızca Almanya'nın FC Bayern Münih, İtalya'nın AC Milan ve son olarak da geçen sezon yine İtalya'nın SS Lazio takımlarına yenildi. 
     
</TEXT>
</DOC>
