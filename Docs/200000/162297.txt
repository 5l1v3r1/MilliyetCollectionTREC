<DOC>
<DOCNO> 162297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/10/son/sonspo26.html </URL>
<DATE> 2003/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol'da hakem krizi büyüyor 
</HEADLINE>
<TEXT>

     Ülkerspor Kulübü'nün, Türkiye Basketbol Ligi şampiyonunu belirleyecek yarınki Ülkerspor-Efes Pilsen final maçında hakem Mehmet Keseratar'ın görevlendirilmesine gösterdiği tepki, Efes Pilsen Kulübü tarafından ''hayret ve üzüntü verici'' bulundu. 
     Efes Pilsen Kulübü'nden yapılan yazılı açıklamada, Mehmet Keseratar'a gösterilen tepkinin üzüntü ve hayretle karşılandığı belirtilerek, ''Ülkerspor'un bu açıklamasını, maçın hakemlerini baskı altına alma amacına yönelik, spor ahlakına aykırı bir davranış olarak değerlendiriyoruz'' denildi. 
     Türk basketbol tarihinde ilk kez bir ''hakem istememe'' durumu ile karşılaşıldığı, ayrıca serinin ikinci maçında aynı hakemin görev yapmasına Ülkerspor'un tepki göstermediği vurgulanan açıklamada, Ülkerspor'un, şampiyonun belli olacağı son karşılaşma öncesi böyle bir açıklamayla, gerilim yaratma çabası içinde olduğu öne sürüldü. 
     Açıklamada şu görüşlere yer verildi 
     ''Ne pahasına olursa olsun kazanmayı, hep ama hep kazanmayı amaçlayan çarpık bir anlayışın ürünü olan söz konusu açıklamayı, rakibimizin son günlerde gerek saha içinde, gerekse saha dışında giderek artan agresif, sportmenliğe yakışmayan davranışlarının bir uzantısı olarak görüyor ve kınıyoruz. 
     Bu ortamda, fiziki şartları uygun olmayan bir salonda oynanacak maçla ilgili, yetkilileri, gerekli önlemleri kararlılıkla almaya çağırıyor ve Ülkerspor'un, Türk basketbol tarihinde kötü bir örnek olarak kalacak bu girişiminin değerlendirmesini kamuoyuna bırakıyoruz.'' 
     
</TEXT>
</DOC>
