<DOC>
<DOCNO> 195131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/ekonomi/aeko.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Meçhul telefona inandılar, bana inanmadılar' 
</HEADLINE>
<TEXT>

   Meçhul bir telefonla harekete geçen polis BDDK eski başkanı Engin Akçakoca'ya ait fotokopilere 'gizli İmar Bankası belgesi olabilir' diye el koydu. Akçakoca, "Bana değil meçhul telefona inandılar, yazık" dedi 
      ERDAL KILINÇ, BÜLENT ÖZDEMİR, MUSTAFA KURTARAN İstanbul 
   
   İstanbul Mali Şube ekipleri, meçhul bir telefon ihbarı üzerine, 5 Kasım'da BDDK Başkanlığı görevinden istifa eden Engin Akçakoca'nın oturduğu sitedeki arkadaşlarının ve şoförünün evinde 'İmar Bankası'yla ilgili belge aradı. Mali polis, Etiler'deki Alkent Sitesi'nde Akçakoca'nın oturduğu blokun yanındaki blokta bulunan, ihbardaki adrese gitti. Burada bulunan kişilere 'İmar Bankası'yla ilgili belgelerin bu adreste olduğuna' dair ihbar aldıklarını söyledi. Hemen komşularına giden Akçakoca, polise şu bilgileri verdi 
   "Bu koliler benim şahsi kolilerim. Bunların içinde görev süresince imzaladığım yaklaşık 7 bin kararın fotokopileri var. Yarın öbür gün hakkımda bir dava açılırsa mahkemeye kanıt olarak sunacağım ya da o dönem nasıl bir karar almıştım diye dönüp bakacağım belgeler bunlar. Belgelerin bir kısmı benim depomda, diğerleri şu anda araştırma yaptığınız 40 yıllık arkadaşlarımın deposunda. Kısa bir süre sonra ofis tutup bunları taşıyacaktım. Geçici bir yerdi burası." 
   
   60 koli evrak aldılar 
   Bu konuşmanın ardından Akçakoca, her birinin üstünde hangi konuya ait olduğu yazan kolileri teker teker açıp polislere göstermeye başladı. Bu işlem yaklaşık 3 saat sürdü. Akçakoca 'belgelerin fotokopi olduğunu, İmar Bankası'yla ilgili herhangi gizli bir belge olmadığını' söyleyip teker teker kolileri göstermesine rağmen polis 60 koli evrakı tutanakla aldı. 
   Akçakoca yakın çevresine bu durumun kendisini son derece üzdüğünü söyleyerek şöyle konuştu "Yıllarca bürokratlık yaptım, bu kadar kritik kararlara imza attım. Polis meçhul bir telefona inandı ama bir hafta önceye kadar BDDK Başkanı olan bir insana inanmadı." 
   Polis kaynaklarına göre ise operasyon şöyle gelişti Önceki gün kimliği belirsiz bir kişi İmar Bankası'na ait kayıp evrakın vereceği dört adreste olduğunu ihbar etti. Polis, Şişli Adliyesi'ne başvurarak, Nöbetçi 1. Sulh Ceza Mahkemesi'nden arama izni çıkardı. 
   Dün saat 16.00'da da adreslere baskın yapıldı. Adresler Akçakoca'nın asistanı, şoförü, arkadaşları Zafer Yıldırım ve Zümrüt Abra'ya aitti. Yıldırım ve Abra'ya ait adresler, Akçakoca'nın da oturduğu Etiler Alkent Sitesi'nde bulunuyordu. 
   
   Savcı çağrıldı 
   Polis, Akçakoca'nın şoförünün evinde belge bulamadı. Akçakoca'nın yakın dostunun deposunda ise İmar Bankası'nın kayıp evrakı değil, BDDK'ya ait bazı belgelerin fotokopileri bulundu. 
   Polis Yıldırım'ın deposundaki belgeleri toplarken, yan binada oturan Akçakoca olayı duyarak geldi. Polis hemen Şişli Cumhuriyet Savcısı Mecit Ceylan'ı arayarak durumu bildirdi. 
   Savcı Ceylan da kısa sürede baskın yapılan adrese gitti. Sonra tutanakla teslim alınan belgeler, 60 koli içinde incelenmek üzere Mali Şube Müdürlüğü'ne götürüldü. Savcı Ceylan, "Engin Akçakoca'nın gözaltına alınıp alınmayacağı" yolundaki sorulara ise "Hayır, böyle bir şey söz konusu değil" dedi. 
   
   'Fotokopi suç olmaz'    BDDK yetkilileri, Akçakoca'nın yanındaki belgelerin asıl değil fotokopi olduğuna dikkat çektiler. "Belgenin aslını çıkarmak suçtur" diyen yetkililer, kurum dışına çıkarılan belgelerin hangi şartlarda suç oluşturacağını şöyle tanımladılar 
   "Ticari sır ve evrak saklamayla ilgili esas hükümler Türk Ceza Yasası'nda yer alıyor. Bunun dışında Bankalar Kanunu'nun bazı özel düzenlemeleri var. Örneğin dışarıya bir belgenin fotokopisini bile çıkarsanız, eğer bu belgeyi bir başkasına çıkar amaçlı ya da başka bir nedenle verirseniz bu suç olur. Bir de belgelerin gizlilik derecesine göre suç oluşturma imk nı vardır. Ancak BDDK'nın gizlilik dereceleriyle ilgili herhangi bir düzenlemesi yok. Akçakoca'nın yanına aldığı belgelerin tamamı fotokopidir ve bunları kendisini savunmak için almıştır." 
   
   Şener Saygın bir görevdeydi müdahale de ona uygun olmalıydı    ANKARA Milliyet 
   Başbakan Yardımcısı Abdüllatif Şener, BDDK eski Başkanı Engin Akçakoca'nın komşusunun evinde bulunan evrakla ilgili olarak, "İmar Bankası'nın kayıp evrakıyla ilgili olduğu düşüncesinde değilim. Kendi döneminde yaptığı işlemlerin evrakının suretleri olduğunu söyledi" dedi. 
   Akçakoca'nın evinde yapılan aramayla ilgili bir basın toplantısı düzenleyen Şener, Mali Şube'ye kimliği bilinmeyen bir kişi tarafından telefonla yapılan ihbar üzerine Şişli Sulh Mahkemesi'nden izin alınarak dört ayrı yerde arama yapıldığını bildirdi. Akçakoca'nın "bir arkadaş" vasıtasıyla kendisini aramadan haberdar ettiğini söyleyen Şener, "Kendisiyle de Akçakoca bundan beş dakika sonra telefonda görüştüm" dedi. 
   Akçakoca'nın kendi evine bitişikteki evde bulunan evrakların görevdeyken yaptığı işlemlerin suretleri olduğunu ve kendisine ait olduğunu kabul ettiğini söyleyen Şener, bir gazetecinin Uzan Grubu'nun iddia ettiği kayıp evrak mı olduğunu sorması üzerine bunlarla ilgisi olduğu düşüncesinde olmadığını belirtti. 
   Şener, "Bir yetkili kişi günde sayısız evraka imza atar. Görevden ayrıldıktan sonra yapılan istinatlar karşısında görevi bıraktığı yerden bilgi alması kendisini savunması imk nsız hale gelebilir. Bu duruma düşmemek için ayrılırken evrakın birer örneğini yanında bulundurma düşüncesinde bulunabilir" diiye konuştu. 
   Şener, "Bir hukuksuzluk olduğunu düşünüyor musunuz " sorusu üzerine de "Ben muhtemel bir ihtiyaca binaen alıkonulmuş evrak olduğu kanaatini koruyorum" dedi. Baskının niye akşamüstü yapıldığı sorusuna da Şener, "Bu ilgili mahkemenin verdiği bir arama iznine dayanarak yapılmıştır. Kararı verenlerin değerlendirmeleri benim değerlendirmemin dışındadır" yanıtını verdi. 
   Sır kabul edilebilecek bu bilgilerin başka birisinin evinde bulunmasının suç olup olmadığının sorulması üzerine Şener, şunları söyledi 
   
   Savunma için 
   "Görev bırakıldıktan sonra geçmişte yaptığınız işlemlerle ilgili kendinizi savunma ihtiyacı hissedebilirsiniz. Bu amaçla eskiden görev yaptığınız kurumunuzdan bilgi almakta zorlanabilirsiniz. Bu nedenle evrakın suretlerini alırsınız. Ben de Maliye Bakanlığı yaptığım dönemde imzaladığım evrakın suretlerini almıştım. Olayın karakteri böyle bir ihtiyaçtan kaynaklanmıştır diye düşünüyorum." 
   Şener, Mali Şube'nin inceledikten sonra evrakı Akçakoca'ya geri vereceğini söyledi. 
   Öte yandan Şener, BDDK Başkanlığı'na Halk Bankası Genel Müdürü Tevfik Bilgin'in atanması yönündeki kararnamenin Çankaya Köşkü'ne gönderildiğini bildirdi. 
   
   
</TEXT>
</DOC>
