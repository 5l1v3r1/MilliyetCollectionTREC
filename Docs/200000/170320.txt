<DOC>
<DOCNO> 170320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/guncel/gun01.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay'dan, 'fakire özel eğitim'e iptal 
</HEADLINE>
<TEXT>

Bakanlığın, fakir öğrencilerin özel okullarda okutulmasına ilişkin genel düzenlemesini Danıştay, 'Bu değişikliğin kamu yararına olmayacağı' görüşünü savunarak iptal etti... 
     ANKARA Milliyet 

     Danıştay 8. Dairesi, fakir öğrencilerin özel okullarda okutulmasına ilişkin Milli Eğitim Bakanlığı'nın genel düzenleyici işleminin yürütmesini durdurdu. Kararda, yasal dayanağı olmadan özel eğitim kurumlarına genel bütçeden kaynak aktarılmasının, hukuk ve eğitim hizmetinin eşit yürütümü açısından kamu yararına olmadığı vurgulandı. Karar itiraz sonucunda değişmezse, Milli Eğitim Bakanlığı, yoksul öğrencileri belirlemek için 23 Ağustos'ta yapmayı planladığı sınavı gerçekleştiremeyecek. EğitimSen'in açtığı davanın ilk aşamasını karara bağlayan Danıştay, "genel düzenleyici işlemin" yürütmesini oybirliğiyle durdurdu. Gerekçeli kararda, özel okullara, yasal dayanağı olmadan idari işlemle kaynak aktarılmasının mümkün olmadığı vurgulandı. Kararda, "Özel okullara ilgi, anılan eğitim yerlerinin düzeyleri ve ulaşacakları başarılarla artacaktır. Belirlenen yasal boyut içinde devlet ancak hukuki sınırlarda kalarak mali kolaylıklar ve yatırım kaynakları geliştirebilir" denildi. 
     
     Yasa aşılamaz 
     Kararda, özel okullara, en çok kontenjanın yüzde 10'u düzeyinde ücretsiz öğrenci kaydedilebileceği, genelgeyle, bu sınırın değiştirilemeyeceği, özenle saptanan ve korunması gereken bu oranın aşılmasının, öğrenciler arasında ücret konusunda olacak farklılıklardan dolayı eğitim ilkeleriyle de bağdaşmayacağı kaydedildi. Bu durumun özel veya devlet okulları öğrencileri yönünden Anayasa'nın eşitlik ilkesiyle de örtüşmeyeceğinin vurgulandığı kararda, özel okullara ilişkin yeni ve ayrı destek olanakları getirip bazı öğrencilere uygun eğitim ortamı sağlamanın, devlet okullarındaki öğrenciler açısından eşitliğe aykırılık yaratacağı ifade edildi. 
     Danıştay'ın kararını değerlendiren Milli Eğitim Bakanı Hüseyin Çelik ise, Danıştay İdari Dava Daireleri Genel Kurulu'na itirazda bulunacaklarını söyledi. 
     

</TEXT>
</DOC>
