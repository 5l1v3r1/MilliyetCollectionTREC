<DOC>
<DOCNO> 160372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/01/son/sonspo02.html </URL>
<DATE> 2003/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Akçaabat Sebatspor'da transfer çalışmaları başladı... 
</HEADLINE>
<TEXT>

     Birinci Süper Futbol Ligi'nin yeni takımı Akçaabat Sebatspor'da, teknik direktör Ekrem Al ile anlaşılmasının ardından transfer çalışmalarına başlandı. 
     Kulüp asbaşkanı Veli Sezgin, ilk olarak Trabzonspor Kulübü ile görüşeceklerini belirterek, ''Başkan Özkan Sümer'den bir randevu alıp hangi oyuncuları bırakmayı düşündüklerinin bilgisini alacağız. Daha sonra da bu oyuncular içinde bizi tercih edenleri kadromuza dahil edeceğiz'' dedi. 
     Sezgin, takımdaki çekirdek kadroyu koruyacaklarını da ifade ederek, ''Eksik bulduğumuz mevkilere oyuncu transferleri yapacağız. Gelecek sezon ligde kalacak endişesi taşımak değil, üst sıralarda yer alan bir takım olmak istiyoruz'' diye konuştu. 
     Yabancı oyuncu transferine ise kulüp olarak çok sıcak bakmadıklarını ifade eden Sezgin, şöyle konuştu 
     ''Eğer mümkün olabilirse, yabancı oyuncusuz oynamak isteriz. Kulübün ekonomisi doğrultusunda transferler gerçekleştireceğiz. Türkiye'de çok büyük paralar verilip, takımlarına katkı sağlayamayan bir sürü oyuncu var. Türk futbolcusuna güvenmeliyiz. Yabancı oyuncuları da izleyip denemedikten sonra kadromuza katmak istemiyoruz.'' 
     
</TEXT>
</DOC>
