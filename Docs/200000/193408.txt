<DOC>
<DOCNO> 193408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/05/spor/ygokce.html </URL>
<DATE> 2003/11/05/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Sabrın zaferi 
</HEADLINE>
<TEXT>

   
   Beşiktaş, çok zor ve anlamlı bir zafer kazandı. Buna Siyah - Beyazlı takımın sabır ve süre maratonu demek gerekiyor. Gerçekten orta Avrupa'nın en güçlü temsilcilerinden biri olan Sparta Prag'a karşı fizik mücadeleye kahramanca dayandılar. Oyun süresince hücuma taşındılar. Rakip kontrataklarında müthiş bir savunma direnişi sergilediler. 
   Lucescu, derbide kenarda beklettiği Sergen'i bu maçın hücum planlayıcısı olarak seçmişti. Ne var ki, rakibin baskılı oyunu karşısında zaman zaman zorlanan, top kaybeden Sergen gönlünce etkili olamıyordu. Bunun ötesinde Kaan Dobra, İlhan Mansız ve Sergen sık sık ofsayta düşerek özellikle ilk yarıda adeta bir rekoru zorladılar. Sparta Prag'ın Zelenka ve Poborsky ile geliştirdiği hücum fırsatlarını orta alanda Kaan Dobra ve Tayfur, savunmada Ronaldo, Zago, Ahmet Yıldırım ve kaleci Cordoba korkuya dönüşmeden başarıyla etkisiz hale getirdiler. 
   Lucescu, ikinci yarıda Ahmed Hassan'ı ve sonra da Tümer'i oyuna aldı. Zaten top kullanma yüzdesi yüksek olan Beşiktaş daha etkili oynamaya, üst üste kornerler kazanmaya başladı. Tümer'in hareket ve dinamizm getirdiği Beşiktaş'ta Sergen de rahatladı, arkadaşlarından yardım aldığı için daha etkili paslar attı. Ronaldo'nun golü de böyle bir yaratıcılığın örneği oldu. 
   Beşiktaş, şimdi tam da özlediği gibi Şampiyonlar Ligi'ni yeniden bir hedef takımı olarak sürdürüyor. Dünkü maç bu anlamda bir hayata dönüş maçı oldu. Lucescu'yu da kutlamak gerekir. Klişeleşmiş Sergen - Tümer değişikliği yerine yorgun ve etkisiz İbrahim'i oyundan alarak iki ustayı birarada oynatması gerçekten onun adına bir cesaret örneğiydi. Ronaldo'nun savunmadan çıkarak kale ağzında gol vuruşu yapması ise Beşiktaş'ın hücumu zenginleştiren, zaferini gerçekleştiren bir örnek oluşturdu. 
   Bu maçtan elbette çıkarılacak bir ders var. Beşiktaş ligde ve Şampiyonlar Ligi'nde de artık tek santrfor ile oynama ısrarını terk etmeli. İlhan'ın dün kaybettiği toplar, Kaan Dobra'yı ve Pancu'yu da anlamsız bireysel arayışlara yönlerdirdi. Elinde yedi hücum oyuncusu olan bir takımın tek santrforla oynaması bana anlamlı gelmiyor. Ahmed Hassan'a daha çok süre vermeli Lucescu... Artık İlhan mı, Ahmet Dursun mu, her kimse, santforlarını yalnız oynatmamalı. 
   
      
   
</TEXT>
</DOC>
