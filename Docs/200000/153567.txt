<DOC>
<DOCNO> 153567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sonspo40.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Adanaspor şimdi de Gençler'i gözüne kestirdi... 
</HEADLINE>
<TEXT>

     Birinci Süper Lig'de kalma mücadelesi veren ve geçen hafta zorlu Galatasaray deplasmanında aldığı 1 puanla moral bulan Adanaspor, hafta sonunda deplasmanda Gençlerbirliği ile yapacağı maçın hazırlıklarını sürdürüyor. 
     Teknik direktör Yılmaz Vural, düzenlediği basın toplantısında, ligdeki son durumu değerlendirirken, Denizlispor'un Kocaelispor'a yenilmesiyle bu takımın da düşme potasına girdiğine dikkati çekti. Vural, ''Ligde kalma mücadelesi veren takımlar bu hafta zorlu rakiplerle karşılaşacak. Zorlu haftada öne çıkmak istiyorsak, Gençlerbirliği maçından puan ya da puanlarla ayrılmalıyız'' dedi. 
     Gençlerbirliği maçını zorlu bir deplasman olarak değerlendiren Vural, şöyle konuştu 
     ''Rakibimiz, Altay karşısında puan kaybetti. Bize de puan verirse şampiyonluk yolunda yara alabilir. Gençlerbirliği, ofansif oynayan bir ekip. Bizim de puana ihtiyacımız var. Heyecanı ve seyir zevki iyi bir maç olabilir. Amacımız puan almak. Maç tam bir taktik savaşı olacak. Rakibimizin zaafları var. Ankara'daki maç bana göre ortada. Gençlerbirliği'ne tribün desteği fazla yok. Tamamıyla uygulamaları ile başarılı olan bir takım.'' Vural, takımda İlker'in kart cezalısı olduğunu, Pachola'nın sakatlığının sürdüğünü ve Ümit Milli Takımı kampında bulunan İbrahim'in de sakat olduğunu ve Gençlerbirliği maçında büyük bir olasılıkla oynamayacağını bildirdi. 
     
     ''BİZ DE ZARAR GÖRDÜK'' 
     Vural, bir gazetecinin Galatasaray Teknik Direktörü Fatih Terim'in, ''Sahamız kapatılarak ikinci kez mi cezalandırılacağız'' biçimindeki açıklamasını hatırlatması üzerine, Galatasaray'ın sahasının kapatılıp kapatılmayacağının kendilerini ilgilendirmediğini, ancak Terim'in bu yöndeki açıklamasına katılmadığını söyledi. 
     Maçta kendilerinin de en az Galatasaray kadar zarar gördüğünü belirten Vural, ''Puan almamız onları hayal kırıklığına uğratıyor. Biz Galatasaray karşısında 3 puan alamadık diye üzülüyoruz. Hakemin yaptığı hatalardan dolayı biz de cezalandırıldık. Ancak, biz hakemle ilgili hiç konuşmadık'' dedi. 
     




</TEXT>
</DOC>
