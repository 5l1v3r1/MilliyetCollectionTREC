<DOC>
<DOCNO> 181981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sontur20.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Irak'a asker gönderme kararı MGK'dan sonra 
</HEADLINE>
<TEXT>

     Başbakan Recep Tayyip Erdoğan, Türkiye'nin Irak'a asker göndermesi konusunda, ''Gerek hükümet, gerek Genelkurmay'ın yapmış olduğu çalışmalar neticesinde ayın 19'unda Milli Güvenlik Kurulu MGK toplantısında da bir değerlendirmesini yapacağız. Daha sonra hükümetimiz gerekli gelişmeleri inceleyip ondan sonra da kararını verecektir'' dedi. 
     Erdoğan, İstanbul'a hareketinden önce Esenboğa Havalimanı'nda bir gazetecinin, ''Irak Geçici Yönetim Konseyi Başkanı Çelebi dün Ankara'da temaslarda bulundu. Türk askerine ihtiyaç olmadığı mesajını verdi. Siz de görüştünüz ve kendisine ne söylediniz ve bu mesajı nasıl değerlendiriyorsunuz '' sorusu üzerine şunları söyledi 
     ''Öyle bir mesaj kendilerinden almadım. Öyle bir şey söz konusu değil. Kaldı ki şu anda kendilerinin bu konuda da yetkili olmadıklarını ifade ettiler. Buradaki asıl yetkinin kime ait olduğu belli ama çok açık ve net şunu görmüş olduk ki Türkiye'nin Irak'a yardımı konusunda gerek dün, gerek bugün, gerek yarın, gerekli bir ülke olduğu noktasında talepleri var. Bunu bekliyorlar. Biz zaten tüm göndermiş olduğumuz heyetler ve şu ana kadar heyetlerimizin bize getirdiği ve getireceği raporlarla bir durum değerlendirmesi içerisinde olduğumuzu ve Irak halkının huzuru için böyle bir adımımızın olabileceğini hep söylüyoruz. 
     Tek hedefimiz burada Irak halkının mutluluğu için ne yapabiliriz, altyapısı, üstyapısı tamamıyla tahrip olmuş adeta yok noktasındaki Irak'a her yönüyle nasıl destek olabiliriz, nasıl bir komşuluk görevini yerine getirebiliriz. Bizim adımımız buna yöneliktir. Bu konuda da şu anda henüz nihai verilmiş bir karar söz konusu değil. Görüşmeler devam ediyor. Gerek hükümet, gerek Genelkurmay'ın yapmış olduğu çalışmalar ve bu çalışmaların neticesinde de ayın 19'unda MGK toplantısında da bir değerlendirmesini yapacağız. Daha sonra hükümetimiz gerekli gelişmeleri inceleyip ondan sonra da kararını verecektir.'' 
     
</TEXT>
</DOC>
