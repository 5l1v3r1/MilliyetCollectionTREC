<DOC>
<DOCNO> 155996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/soneko19.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Temel hedefimiz güçlü bir ekonomi, sağlam bankacılık... 
</HEADLINE>
<TEXT>

     Bankacılık Denetleme ve Düzenleme Kurulu BDDK Başkan Yardımcısı Ceyla Pazarbaşıoğlu, ''Temel hedefimiz güçlü bir ekonomi, sağlam bir bankacılık sektörü'' dedi. 
     Pazarbaşıoğlu, Bilkent Otel'de düzenlenen, ''AB Üyeliğine Doğru Türkiye'' konulu uluslararası konferansta yaptığı konuşmada, ekonomik kriz öncesi ve sonrası bankacılık sektörünü değerlendirdi. 
     Ekonomik krizden sonra bankacılık sektöründe bir takım olumsuzluklar yaşandığını belirten Pazarbaşıoğlu, sektörde zor koşullar yaşandığını ve bu kapsamda zayıf bir sistem ile çok büyük açık pozisyonlar oluştuğunu söyledi. 
     Yaşanan krizlerin aynı zamanda bir ''fırsat'' olduğuna işaret eden Pazarbaşıoğlu, ekonomik krizden sonra bankacılık sektörü sermaye yapısının büyük ilerleme kaydettiğini bildirdi. 
     BDKK olarak sadece bankacılık sektörünün değil aynı zamanda iktisadi teşekküllerin yeniden yapılanmasını istediklerini belirten Pazarbaşıoğlu, ''Ancak iktisadi teşekküllerden yeniden yapılandırmada istediklerimizi göremedik'' dedi. 
     Özel bankacılık sektörü alanının Türkiye'de artmasını dilediklerini ifade eden Pazarbaşıoğlu, rekabetin önemine değindi ve uluslararası bankalar ile rekabet edebilmek için güçlü bir sermayenin olması gerektiğini vurguladı. 
     BDDK olarak olabildiğince saydam olmaya çalıştıklarını belirten Pazarbaşıoğlu, BDDK'nın halka açılmasının ve kendini anlatmasının sanıldığından daha zor olduğunu söyledi. 
     Bankacılık sektöründe yeniden yapılandırmanın maliyetinin çok yüksek olduğuna da işaret eden Pazarbaşıoğlu, ''Yeniden yapılanma çerçevesinde, denetleme ve düzenlemeyi tekrar ele alarak, bankacılık sektörünü uluslararası standartlara uygun hale getirmeyi istiyoruz'' diye konuştu. 
     Yeniden yapılandırmadan sonra Türkiye'deki bankaların sermayesinde artış olduğunu anlatan Pazarbaşıoğlu, ancak Türkiye'de mali aracılığın iyi durumda olmadığını söyledi. 
     AB bankalarına bakıldığında Türk bankacılık hacminin çok küçük olduğuna dikkati çeken Pazarbaşıoğlu, Türkiye'deki bankacılık sektörünün Avrupa'daki bankalarla rekabet edebilecek düzeyde olmadığını kaydetti. 
     Scroeder Salommon Smith Barney SSSB yetkilisi Haluk Akdoğan da, ''Basel 2'ye Göre Sermaye Gerekleri ve Türk Bankalarının Durumu'' konusunda bilgi verdi. 
     Türkiye'de perakende bankacılık alt yapısının çok karmaşık olduğunu belirten Akdoğan, bankacılık sektöründe yaşanan krizlerin nedeninin kredilerin yönetilmesindeki disiplin sorunu olduğunu savundu. 
     
</TEXT>
</DOC>
