<DOC>
<DOCNO> 191093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/ekonomi/eko01.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Teklifler pazartesi günü açıklanacak 
</HEADLINE>
<TEXT>

   Tekel ve Tüpraş'ta taliplerin açıklanması pazartesiye kalırken son kararı Özelleştirme Yüksek Kurulu verecek 
   EKONOMİ SERVİSİ 
   
   Teklif verme süresi dün dolan Tüpraş ve Tekel özelleştirmesinde teklif sahiplerinin açıklanması pazartesi gününe kaldı. İki şirket ile ilgili ihale komisyonları pazartesi günü toplanarak teklifleri açacak. 
   Hükümetin bu yılki 4 milyar dolarlık özelleştirme geliri hedefinin tutturması için büyük önem taşıyan Tekel ve Tüpraş'ın satışında en önemli aşamalardan biri dün tamamlandı. 
   Teklif verenlerin isimlerinin ilk aşamada açıklanmayacağı belirtildi. Sonuçların pazartesi günü açıklanacağı kaydedilirken Özelleştirme İdaresi Başkanı Metin Kilci önceki gün yaptığı açıklamada, ihale komisyonlarının gelen teklifleri değerlendirerek taliplerle bilgi odalarına gireceklerini revize ikinci teklifleri aldıktan sonra taliplilerin bildirileceğini söyledi. 
   
   Onay ÖYK'dan gelecek 
   Revize tekliflerin ardından ihale komisyonlarının açık artırmaya gidilip gidilmeyeceğine karar vereceğini belirten Kilci, ihalenin sonuçlanmasından sonra 15 gün Rekabet Kurulu'nun kararını bekleyeceklerini ardından Özelleştirme Yüksek Kurulu'na ÖYK onay için gönderileceğini dile getirdi. 
   Tüpraş'ın halka açık olması nedeniyle teklif verenlerin borsaya bildirilme zorunluluğuna ilişkin olarak da Kilci teklif verenlerin borsaya açıklama yapabileceğini ancak kendilerinin bu konuda ketum davranacaklarını söyledi. 
   Tüpraş'ın yüzde 65.76'sı, Tekel'in ise alkollü içkiler ve sigara bölümlerinin tamamının satışını yapacak olan Özelleştirme İdaresi, son teklif verme süresini Tüpraş için 18 Eylül, Tekel için 26 Eylül olarak açıklamış ardından 24 Ekim'e çekmişti. 
   
   Tüpraş'ta işçiler üretimi durdurdu    İZMİT, ALİAĞA, KIRIKKALE, BATMAN DHA 
   Türkiye Petrol Rafineleri AŞ'nin Tüpraş İzmit, İzmir Aliağa, Kırıkkale, Batman, rafinerilerinde işçiler özelleştirmeyi protesto etmek için bir günlük iş bıraktı ve rafineri önünde oturma eylemi yaptı. Eylem nedeniye rafineriden sevkıyat da durdu. 
   Tüpraş'ın İzmit rafinerisinde çalışan işçiler dün sabah vardiyasına giderken yarı yolda servis otobüslerinden indi. Tüpraş Köprüsü'nde toplanan işçiler ellerinde pankartlarla slogan atarak rafineri önüne geldi. 
   Burada özelleştirme kapsamında olan İstanbul Gübre Sanayii İGSAŞ işçileriyle birleşen Tüpraş işçileri rafineri önüne gelen Petkim işçileriyle birlikte kısa süreli oturma eylemi yaptı. 
   İşçilerin Kırıkkale'de de yaptıkları eylemler nedeniyle tankerlere dolum yapılamadı. Tüpraş Kırıkkale Rafinerisi Müdürü Hadi Erbeyoğlu, duran sevkiyatın yarın bugün yapılabileceğini söyledi. İş yavaşlatma eyleminin beşinci günündeki Batman tesislerindeki işçiler de dün iş bıraktı. 
   
   Pazar payı yüzde 76 İhaleye çıkış tarihi 7 Haziran 2003 Son teklif verme tarihi 24 Ekim 2003 Halka açıklık oranı Yüzde 34.24 Çalışan sayısı 4 bin 716 Pazar payı Yüzde 76 Sermayesi 250.4 trilyon TL Piyasa değeri 2 milyar 51 milyon dolar 2003 ciro hedefi 11 milyar dolar 2003 6 net satışlar 4.6 katrilyon TL 2003 6 net k r 272.5 trilyon TL 
   
   Tüpraş, Türkiye'nin en büyük şirketi    Kuruluşu 1983'te yapılan Tüpraş, 1990 yılında özelleştirme kapsamına alındı. Türkiye'nin en büyük 500 sanayi şirketi sıralamasında ilk sırada yer alan Tüpraş, Doğu Avrupa ve Balkanlar'ın en büyük, Avrupa'nın ise yedinci büyük rafinerisi olma özelliğini taşıyor. 
   
   
</TEXT>
</DOC>
