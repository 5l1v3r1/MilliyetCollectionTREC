<DOC>
<DOCNO> 168013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sondun35.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İran halkı yasta... 
</HEADLINE>
<TEXT>

     İranlı kafadan yapışık ikizler Lale ve Ladan Bijani'nin ayrılma ameliyatının başarısız olması, İran halkını derinden üzdü. 
     İran'da ikizlerin ameliyatı halk tarafından ilgiyle izlenirken, medya da ikizlerle ilgili haberlere geniş yer ayırdı. İran televizyonu ve radyoları, Lale ve Ladan'ın ölümünü yayınlarını keserek haber verirken, resmi haber ajansı İRNA, kardeşlerin ölümünü ''acil'' koduyla abonelerine duyurdu. İRNA ile birlikte İran Öğrenci Haber Ajansı İSNA , Lale ve Ladan'ın ölümü nedeniyle İran halkına başsağlığı mesajı yayımladı. 
     Uluslararası Atom Enerjisi Ajansı UAEA Başkanı Muhammed El Baradei'nin yarın İran'a gelecek olması ve ayrıca yarın 9 Temmuz 1999 tarihindeki öğrenci olaylarının yıldönümü olmasına rağmen, insani yanı ağır basan ikizlerin ameliyatıyla ilgili haberlere daha çok ilgi gösteren İran halkı da Lale ve Ladan'ın ölümüne çok üzüldü. 
     43 yaşındaki bir kadın, ''ikizlerin ölümünü duyunca çok ağladığını, ikizlerin ucunda ölüm olduğunu bile bile ameliyatı göze aldıklarını'' söyledi. 
     34 yaşındaki Perdis adlı ev kadını da ''ikizlerin ölümüne üzüldüğünü, ancak Lale ve Ladan'a ameliyatın başarılı olacağı yolunda verilen umutların gerçeğin ötesinde büyük bir yalan olduğunu'' belirtti. Perdis, ''Kardeşlerden birinin yaşamını yitirmesi durumunda, bu diğeri için çok moral bozukluğu yaratacaktı. Belki de Allah'ın bir lütfu olarak ikisi de öldü ve birbirinin ölümüne tanıklık etmedi'' dedi. 
     24 yaşındaki memur Leyla Rüstemi de, ''İran devleti bu iki kardeşin kurtulmasını isteseydi, bu kardeşleri Singapur yerine tıpta ilerlemiş Avrupa ülkelerine gönderirdi'' diyerek, kardeşlerin ölümüne üzüntüsünü hükümete tepki vererek dile getiriyordu. 
     Cumhurbaşkanı Muhammed Hatemi'nin meclis işlerinden sorumlu yardımcısı Muhammed Abtahi, ''İkizlerin ölümü İran için çok üzüntü vericidir, İran halkının yanı sıra dünyanın dört bir tarafındaki İranlılar ikizlerin kurtulması konusunda çok umutluydu. İkizlerin ölümü, onlarla ilgili gelişmeleri yakından takip eden kişiler için bir faciadır. İran halkına ve ailesine başsağlığı diliyor, ameliyatın başarısızlıkla sonuçlanmasına rağmen ameliyatta görevli doktorlara teşekkür ediyorum'' dedi. 
     Lale ve Ladan Bijani kardeşler, Fars eyaletinin Firuzabad kentine bağlı Lohrasb köyünde 3'ü erkek, 8'i kız, 11 çocuklu yoksul bir ailenin fertleri olarak dünyaya geldiler. Tahran Üniversitesi Hukuk Fakültesi'ni 7 yıl okuduktan sonra 2 yıl önce bitiren Lale ve Ladan kardeşler, Cumhurbaşkanlığı ve Kızılay'ın yardımıyla yaşamını sürdürüyordu. 
     Ameliyat öncesinde Lale ve Ladan kardeşler, yazdıkları mektupta, ''ameliyatı endişeyle beklediklerini, her gün dua ettiklerini ve 29 yıldır bekledikleri ameliyat konusunda heyecanlı olduklarını'' belirterek, ''İkimiz bu seyahate birlikte başladık ve ameliyatın nihayet bizi bu zorlu yolun sonuna getireceğini ve iki ayrı insan olarak yeni ve harika bir yaşama başlayacağımızı umuyoruz'' ifadesini kullanmıştı. 
     Lale ve Ladan kardeşler, bir basın toplantısında ameliyatı ne kadar çok istediklerini, ''Ayrıldıktan sonra istediğimiz ilk şey ayna kullanmaksızın doğrudan birbirimizin yüzüne bakmak'' diyerek dile getirmişti. 
     
</TEXT>
</DOC>
