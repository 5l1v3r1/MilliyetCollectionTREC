<DOC>
<DOCNO> 165187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/24/son/sonspo06.html </URL>
<DATE> 2003/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da Gerede kampı bugün başlıyor... 
</HEADLINE>
<TEXT>

     Birinci Süper Futbol Ligi'nde mücadele eden Trabzonspor, yeni sezon öncesi çalışmalarına bugün başlıyor. 
     Dün Trabzon'da toplanarak sağlık kontrolünden geçen ve bu sabah 12 günlük kamp çalışmaları yapmak üzere Bolu'nun Gerede İlçesi'ne giden bordo- mavililer, burada gerçekleştirecekleri çalışmayla yeni sezon öncesi hazırlıklarına başlayacaklar. 
     Avusturalyalı kaleci Petkoviç, milli takım kampında bulunan Gökdeniz, fıtık ameliyatı geçiren İbrahim Ege ve bonservis sorunu halledilemeyen Emrah, bordo-mavili kafilede yer almadılar. 
     Genel koordinatör İsmail Yavuz, Avusturalyalı kaleci Petkoviç'nin 1-2 gün içinde Gerede kampına katılacağını söyledi. 
     Yavuz, bu yıl ligde şampiyonluk yarışında yer almayı hedeflediklerini belirterek, ''Sezona erken bir başlangıç yapacağız. İyi bir hazırlık dönemi geçirmek istiyoruz. Kamp döneminde 10 yeni transferimiz de takıma adapte olacaktır. Hedeflerimiz ve bizden beklentiler büyük. Bunun için var gücümüzle çalışacağız'' diye konuştu. 
     
</TEXT>
</DOC>
