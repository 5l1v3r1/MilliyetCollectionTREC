<DOC>
<DOCNO> 192901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/dunya/dun01.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce davet ettirdi sonra 'Gelmem' dedi 
</HEADLINE>
<TEXT>

   Şam'daki zirveye çağrılan Hoşyar Zebari, Dışişleri Bakanı Gül'ün 'Geliyor' açıklamasından hemen sonra 'Gelmiyorum' diyerek Gül'ü zor duruma soktu 
      UTKU ÇAKIRÖZER Şam 

   
   Türkiye'nin de aralarında bulunduğu, Irak'ın komşusu 6 ülke ve Mısır'ın katılımıyla Suriye'de yapılan toplantıya çağrılan ve geleceği Türk Dışişleri Bakanı Abdullah Gül tarafından açıklanan Irak Dışişleri Bakanı Hoşyar Zebari'nin ortak davete rağmen Şam'a gitmemesi, Gül'ü zor durumda bıraktı. Zebari, Irak'ın toplantıya davet edilmesi için çabalayan Gül'ün açıklamasından 10 dakika sonra Bağdat'tan "Davet için çok geç. Gelmiyorum" karşılığını verdi. 
   Türkiye, Suriye, İran, Kuveyt, Suudi Arabistan, Ürdün ve Mısır'ın katıldığı "Irak'ın komşuları" toplantıları önceki gün Bağdat'a yapılacak davet konusunda yaşanan krizle başladı. ABD'nin atadığı Irak Geçici Hükümet Konseyi'nin halkı temsil etmediği görüşündeki Suriye ve İran davete karşı çıkarken, Washington'un destekçisi konumundaki Suudi Arabistan, Kuveyt ve Ürdün, Irak'ın toplantıya eşit statüde çağırılmasını istedi. Gül de davetten yana oldu. 
   Tartışma gece 23.00'te Irak'a yapılan 7 imzalı ortak davetle sonuçlandı. Zebari, daveti açıklamadan kendisini arayan bakanlara çağrıyı olumlu karşıladıkları yanıtını verdi. Merakla beklenen açıklamayı ise Gül yaparak, "Irak'ın da katılmasına karar verdik. Yarın dün onlar da gelecek ve toplantı sürecek" dedi. Gül toplantıya Irak adına Zebari'nin katılacağını duyurdu. 
   Gül'ün bu sözlerinin dünyaya duyurulmasından kısa süre sonra, Bağdat'ta konuşan Zebari, "Davet çok geç yapıldı ve içeriği yetersiz" diyerek Şam'a gitmeyeceğini söyledi. 
   Zebari'ye gönderdikleri davette "Irak Dışişleri Bakanı" ifadesini kullanan 7 bakan, Iraklı bakanın "şımarıklığı" üzerine bu ifadeyi geri aldı. Dün toplantının kapanışında yayımlanan ortak bildiride Türkiye'nin uyarısıyla, Zebari için "Geçici Irak Dışişleri Bakanı" sözleri kullanıldı. 
   
   
   
</TEXT>
</DOC>
