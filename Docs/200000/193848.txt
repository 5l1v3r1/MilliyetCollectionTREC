<DOC>
<DOCNO> 193848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/son/sontur16.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan, Baykal'ı ziyaret etti... 
</HEADLINE>
<TEXT>

     Genç Parti Genel Başkanı Cem Uzan, CHP Genel Başkanı Deniz Baykal'ı ziyaret etti. 
     Cem Uzan, Genç Parti genel başkan yardımcıları Ersin Taranoğlu ve Ali Naci Tuncer ile Baykal'ı CHP Genel Merkezi'nde ziyaret etti. Uzan, basına kapalı gerçekleşen görüşmenin ardından CHP Genel Merkezi'nden ayrılırken gazetecilerin sorularını yanıtladı. 
     Bir soru üzerine Uzan, Baykal'a nezaket ziyaretinde bulunduğunu ve CHP Kurultayı'nda tekrar genel başkanlığa seçildiği için kutladığını belirtti. 
     Görüşmede İmar Bankası olayının gündeme gelip gelmediği yönündeki bir soru üzerine Uzan, Türkiye'nin ekonomi ve siyaseti ile ilgili bütün konuların gündeme geldiğini söyledi. 
     Cem Uzan, ''Baykal'dan aradığınız desteği bulabildiniz mi '' sorusuna ''Karşılıklı görüş alışverişinde bulunduk. Özellikle bir destek arayışımız yok. Sayın Baykal son derece tecrübeli bir siyasetçidir. Olayların bilincinde olan birisidir'' karşılığını verdi. 
     Bir başka soruyu yanıtlarken Uzan, ülkedeki her konu gibi AK Parti'nin de görüşmede gündeme geldiğini kaydetti. 
     ''AKP ve hükümet konusunda bakış açılarınız ortak mı '' sorusunun yöneltilmesi üzerine Uzan, ''Paralelliklerimiz var'' dedi. 
     Uzan, ''Genç Parti ve Uzanlara haksızlık edildiği konusunda bir görüş iletildi mi '' sorusuna ''Onu sayın Baykal'a soracaksınız'' yanıtını verdi. 
     Cem Uzan'ın ziyaretinin ardından Koç Holding Yönetim Kurulu Başkanı Mustafa Koç da Baykal'ı ziyaret etti. 
     
</TEXT>
</DOC>
