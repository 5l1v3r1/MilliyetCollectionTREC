<DOC>
<DOCNO> 177542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sontur51.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK toplantısı sona erdi... 
</HEADLINE>
<TEXT>

     Milli Güvenlik Kurulu MGK toplantısında, Türkiye'nin Irak'a yönelik politikasını, ''konuyu tüm yönleriyle ele alarak ulusal yararlara uygun biçimde sürdürmesi''nin gerekli görüldüğü bildirildi. 
     MGK Genel Sekreterliği'nden yapılan açıklamada, Cumhurbaşkanı Ahmet Necdet Sezer başkanlığında gerçekleştirilen MGK'nın Ağustos ayı olağan toplantısında, Irak'ta meydana gelen son gelişmelerin kapsamlı olarak ele alındığı, ayrıca Kıbrıs ve Ege sorunları hakkında da genel bir değerlendirme yapıldığı kaydedildi. Genel Sekreterlik'ten yapılan açıklama şöyle 
     ''Toplantıda, Kıbrıs ve Ege sorunları hakkında genel bir değerlendirme yapılmıştır. 
     Irak'ta meydana gelen son gelişmeler kapsamlı olarak ele alınmıştır. Bu çerçevede Irak'ta barış ve istikrarın sağlanması ve Irak'ın yeniden yapılandırılması için uluslararası ortamda meydana gelen gelişmeler değerlendirilmiş, ilgili ülkeler ve Irak'taki çeşitli kesimler ile sürdürülmekte olan temaslar gözden geçirilmiştir. 
     Türkiye, Irak'taki istikrarsızlığın bir an önce sona ermesini ve bu ülkede kamu düzeninin yeniden kurulmasını öncelikli politika hedefi olarak görmekte ve gelişmeleri bu açıdan duyarlılıkla izlemektedir. Bu gelişmeler ışığında, Türkiye'nin Irak'a yönelik politikasını, konuyu tüm yönleriyle ele alarak, ulusal yararlara uygun biçimde sürdürmesi gerekli görülmüştür. 
     Ülke genelindeki güvenlik ve asayiş durumu görüşülmüştür. 
     Ayrıca dünya ve bölgemizdeki dış politik gelişmeler gözönünde bulundurularak Milli Güvenlik Kurulu'nun Eylül 2003 ayı içerisinde belirlenecek bir günde toplanması uygun bulunmuştur.'' 

     
</TEXT>
</DOC>
