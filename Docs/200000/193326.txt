<DOC>
<DOCNO> 193326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/sonspo32.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş-Sparta Prag maçından notlar... 
</HEADLINE>
<TEXT>

     Beşiktaş'ta sakatlığı geçen Sergen Yalçın, Sparta Prag ile oynanan Avrupa Şampiyonlar Ligi G Grubu 4. maçında sahaya ilk 11'de çıktı. 
     Galatasaray derbisinde 18 kişilik maç kadrosunda olmasına rağmen sakatlığı nedeniyle Teknik Direktör Mircea Lucescu'nun görev vermediği Sergen, Sparta Prag karşısında İlhan ile birlikte forvette yer aldı. Sparta Prag'la oynanan ilk maçta cezası nedeniyle forma giyemeyen İlhan da sahaya ilk 11'de çıktı. 
     Bu arada, Galatasaray maçında Sergen gibi görev alamayan Zago, Lucescu tarafından ilk 11'de sahaya sürüldü. Savunmada Emre'nin yerine görev alan Zago ile birlikte Ahmet Yıldırım da ilk 11'de oynadı. 
     Teknik Direktör Lucescu, Emre'in yanı sıra Ahmed Hassan, ilk Sparta Prag maçında ilk 11'de oynayan Tümer ve Ahmet Dursun ile Yasin Sülün, Okan ve Ramazan'ı da yedekler arasında soyundurdu. 
     Siyah-beyazlılarda, Galatasaray derbisinin son dakikalarında mutlak bir gol pozisyonunu değerlendiremeyen Sinan, 18 kişilik maç kadrosuna alınmadı. Ayrıca Ümit Aydın, Serdar, Gökhan ve genç futbolcular da kadroda kendilerine yer bulamadı. 
     
     TARAFTARIN BÜYÜK İLGİSİ 
     Beşiktaşlı taraftarlar, Galatasaray maçında olduğu gibi Sparta Prag maçına da büyük ilgi gösterdi. 
     Yağmura rağmen stadı dolduran taraftarlar, takımları lehine tezahüratlarda bulundu. 
     Bu arada, yaklaşık 100 Sparta Prag taraftarı da karşılaşmayı kendilerine ayrılan numaralı tribünün sağ tarafındaki bölümden izledi. 
     
     CORDOBA'YA SEVGİ SELİ 
     Beşiktaşlı taraftarlar, takımdan önce sahaya çıkıp ısınan kaleci Cordaba'ya büyük sevgi gösterisinde bulundu. 
     Cordoba da tüm tribünleri dolaşarak taraftarların bu sevgisine karşılık verdi. Ancak siyah-beyazlı taraftarlar, sahada bir tur atan ve tüm tribünleri selamlayan Cordoba'yı bir kez daha tribünlere çağırdı. Bunun üzerine Kolombiyalı kaleci, yorulduğunu belirten bir el hareketi yaparak, taraftarların artık kendisini tribüne çağırmamasını esprili bir şekilde işaret etti. 
     
     269 MEDYA MENSUBU 
     Karşılaşmaya, taraftarlar kadar medya mensupları da büyük ilgi gösterdi. 
     Maçı 26'sı Çek, 4'ü Rumen olmak üzere 269 medya mensubu takip etti. 
     Karşılaşmanın İsviçreli hakemleri maçtan önce ısınmak için sahaya çıktı. Beşiktaşlı taraftarlar, ısınan hakemlere alkışlarla sevgi gösterisinde bulundu. 
     
</TEXT>
</DOC>
