<DOC>
<DOCNO> 178968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sonspo01.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe "belalısı" Diyarbakır'a gidiyor... 
</HEADLINE>
<TEXT>

     Fenerbahçe ile Diyarbakırspor, yarın yapacakları maçla birlikte, Birinci Futbol Ligi'nde 15. kez karşılaşmış olacak. 
     İki takım arasında bugüne dek yapılan 14 lig maçının 7'sini sarı-lacivertliler kazanırken, 4 maçtan da yeşil-kırmızılılar galip ayrıldı. 3 karşılaşmada ise taraflar birbirlerine üstünlük sağlayamadı. 
     Fenerbahçe'nin toplam 24 golüne, Diyarbakırspor 18 golle yanıt verdi. 
     İki takım arasında geçen sezon yapılan maçlarda Diyarbakırspor kendi evinde 3-0 galip gelmiş, İstanbul'daki maç ise 0-0 sonuçlanmıştı. 
     
     FENERBAHÇE, DİYARBAKIR'DA ZORLANIYOR 
     Genel toplamda rakibine üstünlük kuran Fenerbahçe, Diyarbakır'da ise oldukça zorlanıyor. 
     Diyarbakır'da yapılan maçlarda Fenerbahçe'ye üstünlük kuran Diyarbakırspor, evinde oynadığı 7 maçın 4'ünü kazanırken, sadece 1'ini kaybetti, 2 kez de berabere kaldı. 
     Yeşil-kırmızılılar, Diyarbakır'da attıkları 12 gole karşın, kalelerinde 7 gol gördü. 
     
     DİYARBAKIR'DAKİ MAÇLAR 
     Diyarbakırspor ile Fenerbahçe arasında Diyarbakır'da oynanan lig maçlarının sonuçları şöyle 
     
     
Sezon Sonuç 1977-1978 2 - 2 1978-1979 2 - 1 1979-1980 2 - 1 1981-1982 0 - 1 1986-1987 1 - 1 2001-2002 2 - 1 2002-2003 3 - 0 
     
     DENİZLİ VE LORANT'IN SON MAÇLARI OLMUŞTU 
     Fenerbahçe için Diyarbakır deplasmanları son yıllarda ayrı bir anlam taşıyor. 
     Sarı-lacivertli takımın son 2 sezonda Diyarbakırspor karşısında deplasmanda aldığı yenilgiler sonrası teknik direktörleri Mustafa Denizli ve Werner Lorant takımın başından ayrılmıştı. 
     Fenerbahçe'nin, 2001-2002 sezonunun 17. haftasında deplasmanda Diyarbakırspor'a 2-1 yenildiği maç, Teknik Direktör Mustafa Denizli'nin, sarı-lacivertli takımın başındaki son karşılaşması olmuştu. Bu maçın ardından eleştiri oklarını iyice üzerinde toplayan Denizli, yönetim kurulunun daha sonraki günlerdeki kararıyla görevinden alınmıştı. 
     Sarı-lacivertli takımda görevi Mustafa Denizli'den 2001-2002 sezonun ortasında devralan Werner Lorant kaderi de aynı oldu. 
     Alman teknik adam, 2002-2003 sezonunun 16. haftasında Fenerbahçe'nin yine deplasmanda bu kez 3-0 yenildiği Diyarbakırspor maçı sonrası görevi bırakmak zorunda kaldı. 
     
</TEXT>
</DOC>
