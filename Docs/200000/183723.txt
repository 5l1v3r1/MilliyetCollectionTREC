<DOC>
<DOCNO> 183723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/21/yazar/tamer.html </URL>
<DATE> 2003/09/21/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Derviş, memnun muhalif 
</HEADLINE>
<TEXT>

   
   Ekonominin eski patronu Kemal Derviş, önceki gece Taha Akyol'un CNN Türk'teki Eğrisi Doğrusu programında, her zamanki gibi tüm içtenliğiyle karşımızdaydı. Bu yüzden de ana muhalefet partisi milletvekilinden çok, iktidar partisi mensubu gibi konuştu 
   "n Şu anda hakikaten dengeler yerine oturdu. Sadece holding patronlarının değil, vatandaşın işleri de iyiye gidiyor. Para piyasalarında Türkiye giderek daha saygın bir hale geliyor. 
   Yatırımlar hızlanmadığı sürece, kurun yukarı gideceğini sanmıyorum. Büyük yatırımlar, büyük ithalat da gerektireceğinden ancak o zaman kurda bir miktar yükselme olur.Üst kurullarda da hükümet müdahaleci olmadı. Enerji sektörü perişan edilmiş, finansta olan - biten herkesin gözü önünde... Bu en önemli 2 üst kuruldaki arkadaşların yükleri çok ağır. Hatalar da yapılabilir zaman zaman. Hepimiz yapıyoruz. Hükümetin bu 2 üst kurula müdahale etmemesi çok çok iyi.Avrupa Birliği konusunda hükümeti fevk l de samimi buluyorum. Çok önemli adımlar atıldı. Gurur duyacağımız adımları muhalefetiyle, iktidarıyla birlikte attık.Soldaki kavga, AKP'de yok. Takdir ediyorum onları. Meclis Başkanı Bülent Arınç Bey'le, Abdullah Gül ve Tayyip Erdoğan arasında da farklılıklar var. Bu farklılıkları saklamıyorlar da... Ama belli bir hoşgörü de var ki bu durum birarada durmalarını ve hızlı karar almalarını engellemiyor. Mesela İmar Bankası ile ilgili bugün alınan cesur kararları, üçlü koalisyonda almamız mümkün değildi." 
   Enflasyonun, doların ve faizlerin peşpeşe inişe geçmesiyle birlikte iş çevrelerinden başlayan iyimserlik dalgası, bir süredir sokaktaki vatandaşa kadar uzanmış durumda. Markete giriyorsunuz, düne kadar AKP'yi yerden yere vuran tezgahtar bile ağız değiştirmiş. CHP'ye oy vermiş dostlarınıza rastlıyorsunuz, aslında dilleri varmıyor ama, yine de "Bu AKP'liler de işleri fena götürmüyor" havasındalar. Önceki gece Derviş'i dinledilerse, ekonomideki iyileşmenin kalıcı olabileceğine inançları iyice pekişmiştir. 
   Pekiyi bu hükümetin ekonomiyle ilgili icraatına Derviş'ten tek bir eleştiri bile yok mu Ekonominin eski patronu, biri teknisyen diğeri politikacı şapkasıyla 2 noktanın altını çizdi 
   "Ben olsaydım, sıcak paraya küçük bir vergi koyardım. O takdirde dolar daha temkinli girerdi Türkiye'ye. Ben olsaydım, memurlara hükümetin verdiğinden daha fazlasını verirdim. Kriz zamanı yükü herkesin paylaşması lazım, ama yavaş yavaş kriz ortamından çıktığımıza göre artık sadece işverenin değil, işçisiyle memuruyla esnafıyla halkın da iyileşmenin meyvelerini görmesi gerek." 
   
      Dünya sanat 'mafya'sı İstanbul Bienali'nde    İstanbul Kültür ve Sanat Vakfı İKSV'nın düzenlediği Uluslararası İstanbul Bienali, nihayet gerçek bir uluslararası sanat olayı haline dönüştü. Küratöründen koleksiyoner ve sanatçısına, sanat eleştirmenlerinden önde gelen gazetelerin deneyimli muhabirlerine Batı'da sanata yön verenlerin bir bölümü, önceki akşam Salıpazarı'ndaki açılıştaydı. 
   Aslında bu yıl 8'incisi yapılan bienal, uluslararası sanat çevrelerinin bu ilgisini yıllar önce haketmişti. İKSV eski Genel Müdürü Melih Fereli'nin belirttiğine göre 1997'den bu yana bu tarz insanları hep çağırmışlar. 1999'da deprem olduğu için kimse gelmemiş. 2001'de 11 Eylül olduğu için son anda vazgeçmişler. 
   Şimdiyse belki hem 2 bienali de kaçırmış olmayı tel fi etme arzusu, belki bu arada bizim bienalin yeni sanatçıların ortaya çıktığı, hakikaten heyecan verici bir sanat olayı olarak rüştünü ispat etmesi, belki küratör Dan Cameron'un karizmatik kişiliği ve Amerika'daki network'ü gayet iyi kullanması, hatta belki de tezkerenin reddiyle birlikte Türkiye'nin bu tür çevrelerde adı sık zikredilir bir ülke haline gelmesi bile bu ilgide etkili olmuş olabilir. 
   İKSV'na tüm İstanbullular olarak teşekkür borcumuz var. 2 yıl sonraki bienalin göreceği ilgiyi şimdiden merak etmeye başladım. 
   
      
   
</TEXT>
</DOC>
