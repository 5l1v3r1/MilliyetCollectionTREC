<DOC>
<DOCNO> 195970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur42.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan "Dış mihrakların en korktuğu parti, SP'dir" 
</HEADLINE>
<TEXT>

     Saadet Partisi SP Genel Başkanı Necmettin Erbakan, dış mihrakların en korktuğu partinin, SP olduğunu savundu. 
     SP İstanbul İl Başkanlığı'nca Grand Cevahir Oteli'nde düzenlenen iftar yemeğine katılan Erbakan, yaptığı konuşmada, ''SP'nin hakkı, milli görüşün ise milletin aslını temsil ettiğini, milli görüşün, her iktidara geldiğinde ülkeyi kalkındırma hamleleri yaptığını'' ifade etti. 
     ''Bu dönemlerde Türkiye üzerinde istedikleri gibi oynayamayan dış mihrakların, milli görüşü iktidardan indirmek için her şeyi yaptıklarını'' kaydeden Erbakan, ''Dış mihrakların en korktuğu parti Saadet Partisi'dir'' dedi. 
     ''Dış mihrakların son olarak, SP'yi bölmek için 'gençlik hareketi' diye bir oyun oynadıklarını'' söyleyen Erbakan, şöyle devam etti 
     ''Bunu uygulamak üzere AK Parti'nin yöneticileriyle çeşitli kanallarla temas kurdular. Onları aldattılar. 'Biz istediğimiz zaman sizi iktidara getiririz, ama şartımız var' dediler. İşte şimdi bu senaryoyu yaşıyoruz. Dış mihraklar rüzgar olup esti, bu saman çöpleri öyle savruldu ortaya.'' 
     
     ''ŞARAP OLDULAR'' 
     Bazılarının, ''Bunlar eski talebeniz, niye o kadar tenkit ediyorsunuz'' dediğini dile getiren Erbakan, ''Bunlar eskiden üzümdü, ama şimdi şarap oldular. Bunları uyarmak en başta bizim görevimiz'' diye konuştu. 
     Erbakan, ''Dış mihrakların büyük İsrail'i kurmak için Türkiye'yi kendi maksatlarına alet etmek istediklerini, bu yüzden Irak'ın alınmasını ve Türkiye'nin parçalanmasını istediklerini'' savundu. 
     
</TEXT>
</DOC>
