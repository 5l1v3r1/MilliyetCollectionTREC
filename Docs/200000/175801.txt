<DOC>
<DOCNO> 175801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/guncel/gun01.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çemberlitaş meğer yıkılmak üzereymiş 
</HEADLINE>
<TEXT>

   Depremden sonra onarılması istenen Çemberlitaş'ı inceleyen ekip, 1972'de çatlakları harçla doldurulan tarihi anıtın temelden sarsıldığını gördü... 
      ŞÜKRAN ÖZÇAKMAK İstanbul 

   
   İmparator Constantinus'un, bin 700 yıl önce Apollon tapınağından söküp üç yılda parçalar halinde gemilerle İstanbul'a taşıdığı Çemberlitaş sütunu, yıkılmaktan son anda kurtarıldı. Özgürlüğün ve tek tanrılı dinin simgesi olan sütun, UNESCO tarafından 1985'te "Dünya Kültür Mirası" listesine alındı. Kültür ve Tabiat Varlıklarını Koruma Kurulu ise Marmara Depremi'nin hemen ardından yaptığı incelemeyle, sütunun acilen onarılmasını istedi. Vakıflar Genel Müdürlüğü ve Kültür Bakanlığı harekete geçmeyince, İstanbul Büyükşehir Belediyesi devreye girdi. Fakat bu da belediyenin başına iş açtı. 
   
   ASIL RENGİ ERGUVANMIŞ 
   İçişleri Bakanlığı müfettişleri, ihale bedeli 275 milyar lira olan restorasyon çalışması için soruşturma başlattı. Çalışmalar, bir başka skandalı daha ortaya çıkardı. Sütun, temelinden sarsılmış ve yıkılmaya yüz tutmuştu. Sütundaki çatlaklar, 1972'de yapılan restorasyon çalışmasında harç ve tuğla parçalarıyla doldurularak tahrip edilmişti. 12'si stajyer öğrenci olmak üzere 20 kişinin yaptığı restorasyon çalışmasını ilk kez Milliyet izledi. Restorasyon çalışmaları ilerledikçe, bugün siyah bir görünümü olan Çemberlitaş'ın aslında erguvan renginde olduğu da ortaya çıktı. 
   
   MOTİFLER YOK OLMUŞ 
   Porfir taşından yontulmuş tamburları birbirine bağlayan defne yapraklı toruslar, imparatorun tacını simgelemekteydi. Ancak, bu yapraklarda oluşan çatlaklar, harçla doldurulduğu için görünmez hale gelmişti. Orijinal görüntü sütunun sadece en üst parçasında kalmıştı. 
   Çalışmaları denetleyen Büyükşehir Belediyesi Genel Sekreter Yardımcısı Ahmet Önal, "Bu sütunların altında imparatorların mezarları ile Hazreti İsa ve havarilerinin kutsal emanetleri bulunuyor. Hıristiyanlık dini tüm dünyaya buradan yayılmış. 'Allah birdir' diyen herkes için önemli bir tarih. Yazık ki sütunu koruyamamışız" dedi. 
   
   
</TEXT>
</DOC>
