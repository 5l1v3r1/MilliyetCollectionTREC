<DOC>
<DOCNO> 191234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sontur15.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağmurda sokağa terkedilen bebek ölümden döndü... 
</HEADLINE>
<TEXT>

     Sakarya'nın Hendek İlçesi'nde, terk edildiği boş evin yanında yağmur altında kalan bebek, ölümden sesini duyan vatandaşların yardımıyla kurtuldu. 
     Taşpınar Mahallesi'ndeki boş bir evin yanında dün gece ağlama sesi duyan vatandaşlar, sağanak yağış altında terk edilmiş bir bebeği kundak içinde buldu. 
     Burada uzun süre kaldığı belirlenen bebek ölümden kurtarılırken, götürüldüğü Devlet Hastanesi'ndeki ilk müdahalenin ardından Sakarya Doğum ve Çocuk Evi'ne sevk edildi. 
     Kuvöz içine alınan ve 5 günlük olduğu tahmin edilen bebeği muayene eden doktorlar, yarı donmuş vaziyette getirildiğini, ancak sağlık durumunun iyiye gittiğini bildirdi. 
     Olayla ilgili soruşturma başlatan güvenlik güçleri, talihsiz bebeğin ''yasak aşk ilişkisi sonucu doğmuş olabileceği'' ihtimali üzerinde duruyor. Bu yüzden, ilçeler de dahil olmak üzere tüm hastanelerdeki doğum kayıtları incelemeye alındı. 
     
</TEXT>
</DOC>
