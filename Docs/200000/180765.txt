<DOC>
<DOCNO> 180765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/sontur18.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiçek "Cumhurbaşkanı'nın yetkilerini kısma çalışmamız yok" 
</HEADLINE>
<TEXT>

     Adalet Bakanı Cemil Çiçek, anayasa değişikliğiyle cumhurbaşkanının yetkilerinin kısıtlanacağı tartışmalarıyla ilgili olarak, '' Hükümet ile Sayın Cumhurbaşkanı arasında bir gerginlik var, AK Parti'nin de 368 çoğunluğu var, sen misin yasaları geri gönderen, biz de senin yetkilerini kısarız ... Bizim böyle bir düşüncemiz yok, böyle bir çalışmamız yok'' dedi. 
     Çiçek, adli yılın başlaması nedeniyle Adalet Bakanlığı Kütüphane Salonu'nda basın toplantısı düzenledi. 
     Her adli yılın başlangıcında yargının sorunlarının dile getirildiğini ifade eden Çiçek, ''Yargının sorunları yanında sorumluluklarının da tartışılması gerektiğine inanıyorum'' diye konuştu. Adalet hizmetlerinin layıkıyla yapılabilmesi için yargı hizmetlerine ayrılacak payın iç ve dış güvenliğin sağlanması için ayrılan paydan az olmaması gerektiğini belirten Çiçek, yargıya bütçeden ayrılan payın henüz olması gerekenin ve istenilen asgari seviyenin bile altında olduğunu söyledi. 
     Birçok adliyede zabıt katibi sıkıntısı çekildiğini, kadro sıkıntıları yüzünden ciddi aksaklıklar meydana geldiğini anlatan Bakan Çiçek, halen hükümet konaklarının zemin katlarında veya şehir içerisinde bir apartman dairesinde çok olumsuz şartlar altında hizmet vermeye çalışan adliyeler bulunduğunu kaydetti. 
     Konuşmasında Avrupa Birliği'ne AB uyumda yargının rolüne de değinen Çiçek, ''Gerek yurtiçinde, gerekse yurtdışında artık sıkça duyduğumuz 'Türkiye için 2004 yılı uygulama yılı olacaktır' sözleriyle bu tarihi sorumluluğun 2004 yılı için adresi Türk yargısı olarak gösterilmektedir. Bu nedenle, AB standartlarında çağdaş, demokratik bir hukuk devletinin kapısının anahtarının yargının ellerinde olduğunu düşünüyorum'' diye konuştu. 
     Çiçek, yeni yasama yılında TBMM gündemine gelecek ve Adalet Bakanlığı'nı ilgilendiren yasalarla ilgili bilgi de vererek, adli yıldaki temel amaçlarının yargı reformu bakımından yapılması gerekli değişikliklerin bir an önce tamamlanarak sonuca ulaşılması olduğunu söyledi. 
     
     YOLSUZLUKLA MÜCADELE 
     Ülke gündemini meşgul eden en önemli konulardan birinin de yolsuzlukla mücadele olduğunu belirten Çiçek, yolsuzluğun vatandaşın siyaset kurumuna güven duygusunu zedelediğini ifade etti. 
     Yolsuzluğun yalnızca ceza hukuku yaptırımlarıyla çözülecek bir sorun olmadığını, bu mücadelenin siyasi, sosyal ve ekonomik önlemlerle de desteklenmesi gerektiğini vurgulayan Çiçek, ''Hiç kimse bu sorumluluğun dışında değildir. Herkesin yargıya, bizatihi yargının da yargıya destek vermesi gerekmektedir'' dedi. 
     Yolsuzlukla mücadeleye ilişkin ceza mevzuatında değişiklik yapılarak suçla mücadelenin daha etkin bir şekilde yapılması ve cezalarda caydırıcılığın sağlanmasını hedeflediklerini anlatan Bakan Çiçek, ''Yolsuzluk kapsamına giren suçların belirlenmesi ve tanımının yapılması, bu suçlarla ilgili müsadere sisteminde gerekli düzenlemelerin yapılması büyük önem arz etmektedir ve bu konularda bakanlığımız nezdinde gerekli çalışmalar sürmektedir'' diye konuştu. 
     
     ANAYASA DEĞİŞİKLİĞİ 
     Toplantının ardından gazetecilerin sorularını yanıtlayan Cemil Çiçek, bir gazetecinin anayasa değişikliğiyle cumhurbaşkanının yetkilerinin kısıtlanacağına ilişkin tartışmalarla ilgili sorusu üzerine, anayasa değişikliği ihtiyacının sürekli olarak Türkiye'nin gündeminde olduğunu, ancak son zamanlarda konunun ülke gündemine farklı bir biçimde getirildiğini söyledi. Çiçek, şöyle konuştu 
     ''Bu konunun gündeme gelişinde bu gerekçeler yok. Düşünüyorlar ki, Sayın Cumhurbaşkanı ve hükümet bir gerginlik var. Sayın Cumhurbaşkanı, bazı yasaları geri gönderiyor, zaman zaman bazı kararnameleri geri gönderiyor. 'Hükümet ile Sayın Cumhurbaşkanı arasında gerginlik var, dolayısıyla AK Parti'nin 368 çoğunluğu da var, sen misin bu yasaları geri gönderen, biz de senin yetkilerini kısarız, 104. maddedeki yetkiler size fazla'... Bizim böyle bir düşüncemiz yok, böyle bir çalışmamız yok. Anayasa değişikliği konusunda böyle bir yaklaşımımız yok.'' Anayasaların toplumsal mutabakat içeren metinler olduğunu kaydeden Çiçek, ''AK Parti'nin milletvekili sayısı 368 değil de 468 olsaydı dahi anayasalar temel mutabakat ve uzlaşma metni olduğu için çoğunluğa bakmaksızın geniş bir mutabakat arardık'' diye konuştu. 
     Adalet Bakanı Çiçek, bugün bir basın organında yer alan ''Kemal, Bahattin ve Yavuz Uzan'ın 20 gündür yerinin saptanamadığı'' yönündeki haberin hatırlatılması üzerine de, konunun Adalet Bakanlığı'nı değil güvenlik güçlerini ilgilendirdiğini söyledi. 
     Yolsuzlukla mücadelede hükümetin kararlı olduğunu vurgulayan Çiçek, ''Ancak, şundan herkes emin olmalıdır ki, yolsuzlukla mücadeleye kararlı bir hükümet var. Çocuklarının geleceğine inanan ve bunu görev kabul eden bir Adalet Bakanı var'' dedi. 
     Yolsuzlukla mücadelenin sadece birkaç hukukçunun meselesi olarak da kabul edilmesinin yanlış olduğunu ifade eden Çiçek, toplumun her kesiminin ''3-5 kişinin mücadelesini arenadaki gladyatörleri izler gibi izlemek yerine'' verilen mücadeleye katkı sağlaması gerektiğini kaydetti. Çiçek, ''Kim ki yolsuzluklar konusunda kendi hırsızını, uğursuzunu himaye etme içine girmişse olan bu milletin geleceğine olur'' diye konuştu. 
     
</TEXT>
</DOC>
