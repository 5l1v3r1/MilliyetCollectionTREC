<DOC>
<DOCNO> 197026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/21/son/sondun29.html </URL>
<DATE> 2003/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
NYT İslam ile Batı arasındaki köprüyü yıkmak istiyorlar... 
</HEADLINE>
<TEXT>

     New York Times gazetesi, İstanbul'da girişilen son terör saldırılarının, İslam ile Batı arasındaki köprüyü yıkmayı amaçladığı yorumunu yaptı. 
     İstanbul'da girişilen saldırıların değerlendirmesini yapan gazete, NATO'nun tek Müslüman üyesi Türkiye'nin, Ortadoğu'daki aşiret ve teokratik düzene bağlı yönetimler arasında Avrupa tarzı laik siyaset kültürünü titizlikle koruduğunu ve bu açıdan ABD için bölgede hayati önem taşıdığını yazdı. 
     Türkiye'nin İsrail'i ilk tanıyan Müslüman ülke olduğunu ve bu ülkeyle iyi ilişkiler geliştirdiğini yazan gazete, NATO üyesi ve AB üyesi olmak isteyen Türkiye'nin model ülke olduğunu kaydetti. 
     Gazete, tüm bu özelliklerin Türkiye'yi Müslüman ülkeler arasında özellikle Arap dünyasında şüpheli duruma düşürdüğü değerlendirmesinde bulunarak, ayrıca Türkiye'de son yıllardaki ekonomik sıkıntılar ve işsizliğin, gençlerin radikal İslam'a yönelmesinde etken olduğu yorumunu yaptı. 
     Irak savaşının şu anki terör dengesini bozduğunu, terörün daha ''teokratik'' hale geldiğini savunan gazete, İstanbul'daki saldırıların bu yönde değerlendirilmesi gerektiğini yazdı. 
     
     ''İRAN BAĞLANTILI TÜRK TALİBANLAR'' 
     New York Post gazetesi de Amerikan istihbarat birimlerine göre, İstanbul'daki terör eylemlerinin arkasında İran'daki El Kaide komutanları ve İran'ın Devrim Muhafızları'nın Kudüs Gücü olarak bilinen fraksiyonuyla işbirliği yapan ''Türk Talibanlar''ın bulunduğunu yazdı. 
     Amerikan istihbarat birimlerinin verdikleri bilgiye göre, Kudüs Gücü'nün, aralarında Usame Bin Ladin'in oğlu Saad, El Kaide komutanı Seyfüladl ve Ensar El İslam'ın tek bacaklı lideri Ebu Musab Zarkavi'ye yataklık ettiğini bildiren gazete, Lübnanlı Hizbullah komutanı İmad Mugniye'nin de yeni ittifakın parçası olduğuna inanıldığını belirtti. 
     New York Post, bu ittifakın İran dışında faaliyete geçtiğini yazarak, son Suudi Arabistan ve Irak saldırılarının bu ittifakın işi olduğunun sanıldığını kaydetti. 
     Gazete, İstanbul'daki saldırıların tetikçileri İBDA-C teröristlerini de bu ittifakın finanse ettiğinin düşünüldüğünü bildirdi. 
     
</TEXT>
</DOC>
