<DOC>
<DOCNO> 199369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/dunya/dun02.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rummy'ye ibret ödülü 
</HEADLINE>
<TEXT>

   ABD Savunma Bakanı, geçen şubat ayında yaptığı, 'Bildiğimiz gibi, bilinen bilinenler vardır...' diye başlayan açıklamasıyla 'en kötü politikacı' ödülünü aldı 
      DIŞ HABERLER 

   
   Hasımlarına karşı kullandığı sert dille tanınan ancak zaman zaman anlaşılmaz açıklamalar yapan ABD Savunma Bakanı Donald Rumsfeld, bir İngiliz kuruluşu tarafından "iyi bir politikacı böyle olmamalı" anlamında ibret gösterilerek kötü ödüle layık görüldü. 
   Politikacıların halka açık mesajlar vermesi gerektiğini savunan "British Plain English Campaign" adlı kuruluş, Rumsfeld'in geçtiğimiz şubat ayında yaptığı konuşmada, sarf ettiği şu sözleri "Foot in Mouth" adlı ödüle değer buldu "Herhangi bir şey olmadığını belirten raporlar her zaman ilgimi çekmiştir. Çünkü bildiğimiz gibi, öncelikle bilinen bilinenler vardır. Artı bildiğimizi bildiğimiz şeyler vardır. Ayrıca bilinen bilinmeyenler olduğunu da biliyoruz. Yani bilmediğimiz bazı şeyler olduğunu da biliyoruz. Ancak bilinmeyen bilinmeyenler de var. Bunlar, bilmediğimizi bilmediğimiz şeyler." 
   Kuruluşun sözcüsü John Lister, "Rummy'nin ne demek istediğini gerçekten bilip bilmediğimizi bilmiyoruz" diyerek Rumsfeld'in kulaklarını çınlattı. 
   
   
   
</TEXT>
</DOC>
