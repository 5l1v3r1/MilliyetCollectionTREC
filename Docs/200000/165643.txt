<DOC>
<DOCNO> 165643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sonspo23.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Polat Gaziantepspor'da 'mutlu' kaldı... 
</HEADLINE>
<TEXT>

     Ligde geçen sezon Murat Erdoğan'a karşılık kiralık olarak Galatasaray'da oynayan ve yeni sezonda da teknik direktör Fatih Terim'in takımda kalması için ısrar ettiği futbolculardan Mehmet Polat, Gaziantepspor ile yeniden anlaştığı için mutlu olduğunu söyledi. 
     ''Gaziantepspor'da bu yıl Mehmet Polat fırtınası esecek'' diye konuşan genç ve başarılı savunma oyuncusu, soruları yanıtladı. 
     Gaziantepspor'un, kendisini Türk futboluna kazandıran kulüp olduğunu, kulübün, yöneticilerin ve kulüp başkanı Celal Doğan'ın katkılarını asla inkar etmeyeceğini belirten Polat, ''Galatasaray'da başarılı bir sezon geçirdiğime inanıyorum. Fatih Terim hocam bana, ben de ona ısındım. Ondan futbol adına yepyeni şeyler öğrendim. Futbolumu geliştirdim ve olgunlaştım. Yeni sezonda Türk futbolu yepyeni bir Mehmet Polat izleyecek'' diye konuştu. 
     Gaziantepspor'da yeniden kalmasında kulüp başkanı Celal Doğan'ın sözlerinin büyük etkisi olduğunu kaydeden Polat, şöyle konuştu 
     ''Başkanım beni yanına çağırdı, bir süre başbaşa görüştük. Kalacaksın, sana ihtiyacımız var dedi. Ben de Olur başkanım, kalırım, memnunluk duyarım, başım üstüne dedim. Zorla veya gönülsüz olarak kalmadım. Sonuçta burası benim yetiştiğim, Mehmet Polat olduğum kulüp. Ailem, bir sülalem, yani anlayacağınız tüm dostlarım ve sevenlerim burada. Bu yıl iyi takım yapıyorlar, ligde yine iddialı giriş yapmayı hedefliyorlar. Eğer başarı yaşanırsa benim de çorbada biraz tuzum olsun istedim. UEFA Kupası'nda bu yıl başarılı olacağımız inancındayım.'' Futbolda büyük hedefler peşinde koştuğunu, bir dönem şanssız bir sakatlık dönemi geçirdiğini anlatan Polat, şöyle devam etti 
     ''Her futbolcunun biraz şanslı biraz da şanssız dönemleri olabilir. Ben de bunları yaşadım, A Milli Takım'a kadar yükselmiştim. Ama herşeye yeniden başlıyorum. Bu sezon Mehmet Polat fırtınası esecek. Arkadaşlarım ve hocamızla birlikte Gaziantepspor'u layık olduğu yere taşıyacağız. Büyük hedefleri olan futbolcuyum. Avrupa'da ve milli takımda oynamak istiyorum. Bunların istemekle ele geçmeyeceğini, çok çalışmanın ve başarılı olmanın şart olduğunu da biliyorum. '' 
     
</TEXT>
</DOC>
