<DOC>
<DOCNO> 158937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/26/spor/spo01.html </URL>
<DATE> 2003/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
BEŞİKTAŞ KARNAVALI 
</HEADLINE>
<TEXT>

Gelin gibi süslenen İnönü'de başlayan coşku, sokaklara taştı. Siyah - Beyazlı taraftarlar, sabaha kadar sokaklarda tur attı 
     Dev bayrak açıldı 
     BEŞİKTAŞ 8 yıl aradan sonra gelen şampiyonluğunu doyasıya yaşadı. İnönü Stadı derbi öncesinde adeta gelin gibi süslendi. Üzerinde amblem bulunan dev boyuttaki bayrak zemine yayıldı. 90 dakika süren müthiş coşku, daha sonra sokaklara taştı. İstanbul Taksim, Ankara Kızılay ve yurdun birçok şehrinde taraftarlar sokaklara döküldü. Konvoylar sabahın ilk ışıklarına kadar dolaştı. 
     
     İzmir'de olay çıktı 
     ŞAMPİYONLUK kutlamaları sırasında tatsız olaylarda yaşandı. İzmir'de Beşiktaş formasıyla tura çıkan 17 yaşındaki Hasan Dokuzkardeşler karnından bıçaklandı. İstanbul Bağdat Caddesi'nde araba taşlayan bazı şahıslar gözaltına alındı. Adapazarı'nda ise Beşiktaşlılar Derneği, kimliği belirlenemeyen kişilerce taşlandı, olaylarda bir çocuk hafif yaralandı. 
     
Kartal'a para yağacak      BEŞİKTAŞ, dün geceki zaferle Şampiyonlar Ligi'ne de doğrudan girmeyi garantiledi. Bu başarı, Siyah - Beyazlılar'a önemli bir gelir kapısını da araladı. Devler Ligi'ne giriş parası olarak 1.5 milyon İsviçre Frangı 1.7 trilyon lira garantileyen Kartal, ayrıca aldığı puan, reklam, gişe hasılatından da iyi bir para kazanacak. 
     
Federasyon'a başvuru      ŞAMPİYONLUĞU İstanbul'da kutlamak isteyen Beşiktaş, bu hafta oynanacak Samsunspor maçının İstanbul'a alınması için bugün Futbol Federasyonu'na başvuracak. Karadeniz ekibinin yöneticileriyle geçen hafta bir görüşme yapan Siyah - Beyazlılar'ın bu konuda olumlu yanıt aldığı öğrenildi. Kararı Federasyon yönetimi verecek. 
     
Yüzyıllık tarih Beşiktaş      TÜRK Spor Tarihi'nin önde gelen isimlerinden Ergun Hiçyılmaz'ın, "Yüzyıllık Tarih Beşiktaş" kitabı, piyasaya çıktı. YGS Yayınları İnsanca Spor Kitaplığı dizisinin dördüncü kitabı olarak sunulan eser, Hiçyılmaz'ın kendine özgü üslubuyla, Beşiktaş'a yer veriyor. Kitapta Siyah - Beyazlılar anlatılırken, Türk sporu, spor yazarlığı ve anlayışındaki değişim de ele alıyor. 
     
TARİHE ALTIN SAYFA Beşiktaş, bir sezon içinde dört derbiyi birden kazanan ilk takım olarak rekor kırdı. Mircea Lucescu da, Kaleperoviç ve Stankoviç'ten sonra iki ekibi birden şampiyonluğa ulaştıran üçüncü teknik adam oldu 
     Bileği bükülmedi 
     100. yılında şampiyonluğa ulaşan Beşiktaş, dün bu başarısının dışında dört derbiyi birden kazanma rekoruyla da Türk Futbol Tarihi'ne geçti. Ligin ilk yarısında Galatasaray ve Fenerbahçe'yi kendi sahalarında 1-0 mağlup eden Siyah - Beyazlılar, sezonun ikinci devresinde de önce Sarı - Lacivertliler'i 2-0 yendi, dün de Cim - Bom'u yıkarak, bu başarıya ulaştı. Üç büyüklerin rekabetinde bundan önce hiçbir takım 4 maçta 4 galibiyete ulaşamamıştı. 
     
     'Her şey muhteşem' 
     BEŞİKTAŞ'I şampiyonluğa ulaştıran 7. teknik adam Mircea Lucescu da tarihte yerini aldı. Geçen sezon Galatasaray'ı şampiyon yapan, ardından da Siyah - Beyazlı takımın başında zafere ulaşan Rumen teknik adam, Kaleperoviç ve Stankoviç'ten sonra çalıştırdığı iki takımı birden şampiyon yapan üçüncü teknik direktör oldu. Başarılı çalıştırıcı, herşeyin çok muhteşem olduğunu belirterek, "Bu benim değil, herkesin başarısı. Herkese çok teşekkür ediyorum" dedi. 
     

</TEXT>
</DOC>
