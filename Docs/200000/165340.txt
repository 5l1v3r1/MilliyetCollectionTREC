<DOC>
<DOCNO> 165340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sondun15.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci Dünya Savaşı'ndan sonra en kanlı savaş Kongo iç savaşı.. 
</HEADLINE>
<TEXT>

     İkinci Dünya Savaşı'ndan sonra en kanlı savaşın, Kongo Demokratik Cumhuriyeti'ndeki iç savaş olduğu bildirildi. 
     Kesin bir rakam olmamakla birlikte, tahminler, 5 yıldır süren savaşta 2 milyon ila 4.7 milyon kişinin öldüğü yönünde. 
     Merkezi New York'ta bulunan İnsan Hakları Gözlem örgütü, ölü sayısını 3.3 milyon olarak tahmin ediyor. 
     Ancak durumu daha da korkunç hale getiren, bu savaşta ölümlerin kitle imha silahları kullanımı sonucunda değil, çoğu savaşla ilgili hastalıklardan kaynaklanmak üzere tek tek meydana gelmiş olması. Son zamanlardaki çatışmalarda ise en çok ok ve yay, tüfek, roket atan tüfek gibi silahlar kullanılırken, Kongo savaşı çocuk askerlerin en çok kullanıldığı savaşlardan biri. Çoğu 10 yaşın altında olan ve savaş yüzünden yetim kalan çocukların yine aynı savaşta asker olmaktan başka şansları pek yok. 
     Şimdiye kadar imzalanan 3 barış anlaşmasına rağmen, çatışmalar bu yılın başlarında yeniden şiddetlendi. 5 yıl gibi kısa bir zamanda milyonlarca ölüme neden olan Kongo savaşının korkunç boyutlarından biri ise yol açtığı yıkımının büyüklüğü kadar büyük bir ilgisizlikle karşılanması. 
     Ancak 3 hafta önce BM Güvenlik Konseyi, Fransa liderliğinde bir uluslararası barış gücünün Kongo'nun kuzeyindeki Bunia kasabasına girmesi için yetki verdi. Barış gücünün, sivilleri korumak için silah kullanma yetkisi var. 
     Etnik nefret, altın madenleri ve diğer doğal kaynaklara el koyma çabası ile komşu ülkelerin doğrudan veya dolaylı müdahalelerinin beslediği savaşta, son olarak insan eti yeme olaylarının da arttığı bildiriliyor. 
     
</TEXT>
</DOC>
