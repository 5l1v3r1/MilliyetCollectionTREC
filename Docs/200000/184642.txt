<DOC>
<DOCNO> 184642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/25/son/sontur26.html </URL>
<DATE> 2003/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Bakanı Veliler ikna olacaksa okula da giderim 
</HEADLINE>
<TEXT>

     Milli Eğitim Bakanı Hüseyin Çelik, İzmir'de Kızılay Kan Merkezi'nden sağlanan kanın verilmesi nedeniyle HIV virüsü kapan çocuğun okuduğu sınıfa diğer velilerin çocuklarını göndermemeleri konusunda, ''Benim okula gitmemle veliler ikna olursa, giderim'' dedi. 
     Tarım ve Köyişleri Bakanlığı tarafından hazırlanan ''1000 Köye 1000 Tarımcı'' projesinin tanıtım toplantısına katılan Bakan Çelik, basın mensuplarının, aynı sınıfta okuyan diğer öğrencilerin velilerinin bugün de çocuklarını okula göndermediklerini hatırlatarak, sorunun nasıl çözüleceğini sormaları üzerine, şunları söyledi 
     ''O çocuğu eğitimsiz bırakamayız. Kesinlikle bir şekilde eğitimini sağlayacağız. Velileri ikna etmek, çok kolay bir şey değil. AIDS'in adı çok korkunç. Nasıl bulaşır, kime geçer bilinmediği için ürküntü veriyor. Bu sorunu çözeceğiz. Benim okula gitmemle veliler ikna olursa, giderim. Bizim için bir kişi bile çok önemli.'' Kendi iradesi dışında bu hastalığı kapan çocuğa karşı tavır almanın insani bir tavır olmayacağına işaret eden Bakan Çelik, ''Biz hasta, zayıf, düşküne el uzatan bir milletiz. Genetik yapımızda olması gereken budur. Velilerimizin de eninde sonunda bu çizgiye geleceğine inanıyorum'' dedi. 
     
</TEXT>
</DOC>
