<DOC>
<DOCNO> 198093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/siyaset/siy04.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan 'likör' ikramını eleştirdi 
</HEADLINE>
<TEXT>

   İSTANBUL Milliyet 

   
   SP Genel Başkanı Necmettin Erbakan, Dışişleri Bakanı Abdullah Gül'ün bayram ziyaretine gelen gazetecilere likör ikram etmesini eleştirerek, "Likör ikram ederek kemale erilmez" dedi. 
   Merter'deki SP İstanbul İl Başkanlığı'nda partililerle bayramlaşan Erbakan, son zamanlarda kendisine 'Hocam, AKP'liler bir zamanlar senin adamların değil miydi ' dendiğini belirterek şöyle konuştu 
   
   'Çuval giydiler' 
   "Her zaman dediğimiz gibi, şarap da eskiden üzümdü. Bir zamanlar Milli Görüş gömleğini giyenler bunları çıkarıp yerine Amerikan çuvalı giydiler. Türkiye'yi güçsüz düşürmek isteyenlerin safına katıldılar. Şimdi kemale erdiklerini söylüyorlar. Öyle likör ikram ederek kemale memale erilmez. insanlar için en büyük meziyet sadakattir." 
   Erbakan, futbol maçlarının, patlayan bombalar bahane edilerek başka ülkelere alındığını hatırlatarak, "Tayyip Bey, eskiden abileri bizlerdik, şimdi abileri değişti. Maçlar ille de Türkiye'de oynansın diye Bush abisine, Berlusconi abisine, Şaron abisine telefon edip duruyor. Et bakalım telefonları, hangi bombalar çıkacak arkadan" şeklinde konuştu. 
   
   
   
   
   
</TEXT>
</DOC>
