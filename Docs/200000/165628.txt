<DOC>
<DOCNO> 165628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/son/sonspo08.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Nereden nereye... Vanspor çöktü.. 
</HEADLINE>
<TEXT>

     Liglerde 1960-70 yılları arasında Beşiktaş ve Fenerbahçe gibi büyük takımlara futbolcu gönderen, 1994-95 sezonunda ise Birinci Lig'e çıkarak büyük takımların korkulu rüyası olan Vanspor, yeni sezon öncesi amatör kümede bile kadro oluşturamıyor. 
     Vanspor'un geçmişi ve bugünkü durumu hakkında bilgi veren 40 yıllık spor adamı Remzi Budak, 1960 yılında lisanslı futbolcu olduğunu ve 20 yıl aralıksız futbol oynadığını söyledi. 
     Budak, 20 yıllık futbol yaşamından sonra son 20 yıldan bu yana da spor kulüpleri ve spor derneklerinde hem yöneticilik hem de antrenörlük yaptığını kaydetti. 
     2 futbolcunun tek kramponla maça çıktığı 1960-70 yılları arasında Vanspor'dan Beşiktaş'a Azmi, Fenerbahçe'ye Niyazi ve Konyaspor'a da kaleci Yıldırım'ın transfer olduğunu anlatan Budak, şöyle konuştu 
     ''O dönemlerde çok ağır koşullar altında Van'da futbol oynanıyordu ve büyük bir potansiyel vardı. Van'da faaliyet gösteren amatör takımlar 1982 yılında birleşerek Vanspor'u oluşturdu. O takım da yükselme maçlarında şampiyon olarak İkinci Lig'e çıktı.'' 
     
     VANSPOR, NASIL BU DURUMA GELDİ 
     Vanspor'un gerek ikinci, gerekse birinci lige çıktığı dönemlerde büyük sükse yaptığını ve büyük başarılar elde ettiğini belirten Remzi Budak, şöyle konuştu 
     ''1982 yılından bugüne kadar yönetim işin ehli olan kişilere teslim edilmedi. Kulüp, parasının bol olduğu dönemlerde bile günübirlik düşünüldü, ileriye yönelik hiçbir şey yapılmadı. Şimdi yetkililer sürekli biraraya gelip 'Vanspor'u nasıl yeniden profesyonel lige çıkarabiliriz' diye tartışıyorlar. Vanspor yönetimi, işin ehline verilmedikçe hiçbir başarı elde edilemez. Vanspor'a ve spora 40 yılımı verdim. Görev verilmesi halinde yaşadığım süre içinde de görev yapmaya hazırım. Nüfusu 500 binlere ulaşan bir ilde Üçüncü Lig'de bile bir takımın bulunmaması büyük bir eksiklik ve ayıptır.'' Budak, Van'daki spor tesislerinin altyapı için yeterli olduğunu, altyapıya önem verilmesi durumunda Vanspor'un eski günlerine kavuşturulabileceğini sözlerine ekledi. 
     
     VANSPOR, NEREDEN NEREYE 
     Vanspor, 1994-95 futbol sezonunda Mehmet Başaygün'ün teknik direktörlüğünde Birinci Lig'e çıkarak büyük takımların korkulu rüyası durumuna geldi. 1995-96 sezonunda da ligde kalan Vanspor, 1996-97 sezonu sonunda Birinci Lig'den düştü. Dönemin Valisi Abdülkadir Sarı tarafından teknik direktörlüğe getirilen Rıdvan Dilmen, takımı 1998-99 sezonunda yeniden Birinci Lig'e çıkardı. 
     Vali Abdülkadir Sarı, takımdan desteğini çekerek Vanspor A.Ş.'yi özelleştirdi ve işadamı Ömer Gülüştür'e teslim etti. 
     Yeni yönetimin herhangi bir transfer yapmaması ve mevcut futbolcuları satarak elde ettiği paraları başka alanlarda kullanması sonucu takım yeniden İkinci Lig'e düştü. 
     O sezon ASAŞ Spor'un ligden çekilmesiyle Vanspor, güçlükle İkinci Lig'de kaldı. Bu süre içinde Ömer Gülüştür yönetimi, kulübü satmaya çalıştıysa da sahip çıkan olmadı. 
     Hiçbir transfer yapmayan ve altyapıdan yetişen futbolcularla lige başlayan Vanspor, kötü gidişini sürdürdü. Yönetimin takıma sahip çıkmaması ve borçlarından dolayı kimsenin almaması üzerine takım kayyıma devredildi. 
     Kayyımdan takımı geçici olarak devralan yönetici Zeki Karakuş, kıt olanaklarla önceki sezonu kapattı. Ancak takım, İkinci Lig'de tutunamayarak Üçüncü Lig'e düştü. 
     Geçen sezon Üçüncü Lig 1. Grup'ta mücadele eden Vanspor, yine transfer yapmaması ve başarılı olmaması nedeniyle bu kez Van Amatör Kümesi'ne düştü. Vanspor'un, amatör kümede bile kadro oluşturamadığı ve yeni bir Vanspor oluşturulması için çalışma başlatıldığı öğrenildi. 
     
</TEXT>
</DOC>
