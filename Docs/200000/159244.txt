<DOC>
<DOCNO> 159244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/soneko16.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Genel Müdür Danış Türpaş'ın özelleşmesi için en uygun noktadayız 
</HEADLINE>
<TEXT>

     Tüpraş Genel Müdürü Hüsamettin Danış, Tüpraş'ın Irak'a benzin ve LPG satışında en başta hareket edenlerden biri olduğunu bildirdi. 
     Danış, Irak'a doğrudan benzin satmadıklarını, ancak aracı şirketlere Kırıkkale'den hemen yükleme yapabileceklerini bildirdiklerini kaydederek, şöyle dedi 
     ''Bir akşam önce bize müracaat edildi, ertesi gün biz ihracata başladık. Bu işe başlayalı yaklaşık 2 hafta oldu. Şu anda 3 şirket devamlı benzin götürüyor. Biraz LPG de gönderdik. Yakın sürede belki gemilerle İzmir'den benzin ihracatı yapacağız. Dolayısıyla biz Irak'ın istediği benzin, LPG, motorin gibi bütün malları verebilecek durumdayız. Diğer taraftan eğer Irak petrol ihracatına başlarsa bu petrolü de alabilecek durumdayız.'' Irak'ın petrol üretiminde bazı sorunlar yaşandığını düşündüğünü ifade eden Danış, Suudi Arabistan'ın üretimini pek kısacağa benzemediğini, dolayısıyla Irak'ın ölçülü bir şekilde pazara gireceğini belirtti. 
     Danış, ''Bu tabii OPEC kapsamındaki petrol devleri arasındaki bir savaş, yeni bir savaş, bizim dışımızda olacak. Bunun iki sonucu olur ya petrol 25 dolarlar düzeyinde kalır ya da biraz ucuzlayabilir. Biz inşallah ucuzlar diye bakıyoruz'' diye konuştu. 
     
     TATARİSTAN'DAN EK PETROL İTHALATI 
     Hüsamettin Danış, Irak savaşına rağmen en ufak bir sıkıntı yaşamamalarının nedenini, olayı 1 yıl öncesinde öngörmelerine ve Tataristan Cumhuriyeti ile 2.4 milyon tonluk bağlantı yapmış olmalarına bağladı. 
     Bu alımların FOB malın ihracatçının limanında, gemiye yüklenmiş durumdaki fiyatı olduğunu, şimdi hükümetin 5 milyon tonluk CIF malın ithalatçının limanına vardığı andaki fiyatı alım kararnamesi çıkardığını belirten Danış, Rusya Federasyonu'na bağlı Tataristan Cumhuriyeti'ne giderek, kararname kapsamında yıl sonuna kadar 1 milyon ton daha petrol almak için görüşmeler yaptıklarını söyledi. 
     Fiyat konusunda anlaştıklarını ve bir mektup teatisiyle anlaşmayı tamamlamış olacaklarını bildiren Danış, 1 milyon ton petrol alacaklarını duyurdu. 
     Bu şekilde Tataristan'da Tatneft firmasıyla görüştüklerini ifade eden Danış, bu arada onların da özelleştirmeye ilgilerinin olduğunun farkına vardıklarını kaydetti ve ''Tüpraş'ın özelleşmesine de belki heves edeceklerini sanıyorum'' dedi. 
     
     ''ÖZELLEŞTİRME KONUSUNDA ENGEL ÇIKACAĞINI SANMIYORUM'' 
     Tanıyan herkesin Tüpraş'a hayranlık duyduğunu ve özelleştirmesine katılmak istediğini anlatan Danış, şunları kaydetti 
     ''Özelleştirme politikaları Maliye Bakanı Kemal Unakıtan ve Özelleştirme İdaresi Başkanlığı'nın yönetiminde devam ediyor. Biz bunun tamamen teknik tarafına bakıyoruz. Ama şahsi fikrim hükümetimiz özelleştirme konusunda kesin kararlıdır. Özelleştirme konusunda bir engel çıkacağını sanmıyorum. Özelleştirme bu yıl içinde olacak.'' Dünyanın 400 büyük şirketi arasına giren Tüpraş'ın bu büyüklükte kalmasının mümkün olmadığını ifade eden Danış, şu görüşleri dile getirdi 
     ''Türkiye'nin en büyük enerji şirketi Tüpraş'ın dünya çapında bir rafinerici olması için mutlaka özelleşmesi gerekiyor. Bir devlet şirketi olarak bu büyümemizi sağlayamıyoruz. 
     Ben arzu ederim ki Tüpraş'ın özelleşmesi yurt içi dağıtım şirketleri tarafından başarılabilsin. Biraraya gelsinler. Bu olmadığı takdirde en azından dış şirketlerle konsorsiyum, ortaklık kurmak suretiyle alsınlar.'' 
     
     ''TÜPRAŞ'IN ÖZELLEŞMESİ İÇİN EN UYGUN NOKTAYA GELDİK'' 
     Şu anda Tüpraş'ın fiyat olarak hiçbir problemi bulunmadığını dile getiren Danış, 2000 yılında Tüpraş'ın yüzde 31'inin halka arz şeklinde özelleştirildiğini anımsatarak, şöyle devam etti 
     ''O zaman 3.9 milyar doların üzerinden halka arz edilmişti. İndirimli olarak yansıyan fiyatla 3.4 milyar dolar gibi bir fiyatla satılmıştı. 3.4 milyar dolar bunun tamamına biçilmiş fiyattı. Şimdi ise bunun yarısı satılacağına göre bu fiyat geçmiş fiyatlarla uyumlu bir noktaya gelecek. Ama ne kadar olacağını bilmiyorum. Tüpraş'ın bu özelleşmesi örnek bir rafineri özelleşmesi olacak. 
     Bir malın satılma değeri vardır. Geçmişte bazı şirketler özelleşmedi, şimdi fiyatları düştü. Şu anda Tüpraş'ın özelleşmesi için en uygun noktaya geldiğimizi sanıyorum.'' Döviz fiyatlarındaki düşüşe ilişkin olarak da Danış, ''Bizim borçlarımız mallarımız kadar, bunu dengede tutuyoruz. Dolayısıyla dövizin artış, eksilişi bizi önemli ölçüde etkilemiyor'' değerlendirmesinde bulundu. 
     
</TEXT>
</DOC>
