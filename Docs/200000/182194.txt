<DOC>
<DOCNO> 182194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/siyaset/asiy.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Askerimizi istiyorlar ama söyleyemiyorlar' 
</HEADLINE>
<TEXT>

   Dışişleri Bakanı Gül, "Türk askeri Irak'a davet edilmedi" sorusuna, "Hangi politikacı, yabancı askeri açıkça ülkesine çağırabilir. Türkiye'nin gelmesini istiyorlar" yanıtını verdi 
      ANKARA Milliyet 

   
   Dışişleri Bakanı Abdullah Gül, Iraklı liderlerin Türk askerini istediklerini, ancak bunu açıkça söyleyemediklerini belirterek, "Bize güveniyorlar, bizi istiyorlar" dedi. CNN Türk'teki "Soru - Cevap" programına katılan Gül, Irak Geçici Hükümet Konseyi Başkanı Ahmet Çelebi'nin Türk askerini ülkesine davet etmediğinin anımsatılması üzerine şunları kaydetti "Hangi politikacı çıkıp da açıkça yabancı askerleri ülkesine çağırabilir. Bunu beklemek de yanlış. Oturup konuştuğunuzda Türkiye'ye büyük güvenleri var. Türkiye'nin gelmesini istiyorlar. Ama çıkıp da konuşamaz. Egemenliği yoktur." 
   Irak halkının, bölgeye gelen diğer ülkelerin askerlerine yabancı olduğunu söyleyen Gül, "Halk Türk askeri görmek istiyor" diye konuştu. 
   Türkiye'nin bölgeye asker göndermek için iki önemli nedeni olduğunu vurgulayan Gül, şöyle devam etti "Birincisi, şu anda birçok ülke orada. İkincisi de orada bulunmak bir sorumluluk. Kayıtsız kalamayız. Ama kendilerine dedim ki Bulgar, Rus, Polonyalı askerlerle mutluysanız buyurun. Biz göndermeye gönüllü değiliz. Ama bizi istiyorsanız biz oradaki işgalin parçası olmayız." BM kararı olmadan asker gönderilebileceği sinyalleri veren Gül, "BM kararını arzuluyoruz. BM Güvenlik Konseyi nezdinde girişimlerimiz var" dedi. 
   
   
   
</TEXT>
</DOC>
