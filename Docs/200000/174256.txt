<DOC>
<DOCNO> 174256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/soneko37.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük-Yumurtalık petrol boru hattı yeniden açılacak... 
</HEADLINE>
<TEXT>

     ABD'nin Irak'a savaş başlatmasıyla petrol akımı duran ve daha sonra da zarar gören Kerkük-Yumurtalık petrol boru hattının kısa bir süre içinde yeniden açılacağı bildirildi. 
     Irak Petrol Bakanlığı'na vekalet eden Thamir Ghadhban, Bağdat'ta düzenlediği basın toplantısında, hattın kendisinde değil, kontrol istasyonunda yağmalama nedeniyle zararın olduğunu söyledi. 
     Kerkük petrol boru hattının tekrar faaliyete geçmesi için kısa vadeli bir çözüm getirdiklerini belirten Ghadhban, çok yakında yeniden petrol pompalamaya başlayabileceklerini ümit ettiğini kaydetti. 
     Petrol hattının gelecek hafta ortalarında tekrar faaliyete geçebileceği belirtilirken, hattan günde 250 bin varil petrol ihraç edileceği ifade ediliyor. 
     Ghadhban, Ekim ayının sonuna kadar, Irak'ın toplam petrol üretim hedeflerinin, günlük 1 ile 1.5 milyon varil arasında olduğunu da vurguladı. 
     
</TEXT>
</DOC>
