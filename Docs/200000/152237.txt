<DOC>
<DOCNO> 152237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/siyaset/siy20.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>

Bir bardak suda kıyamet      ANKARA Milliyet 

     Başbakan Recep Tayyip Erdoğan, 23 Nisan resepsiyonuna devletin zirvesinin katılmamasını, "Bir bardak suda kıyamet kopardılar" diye değerlendirdi. Türkiye'de kurumlar arasında ilişkilerin sağlıksız olduğunu savunan Erdoğan, Ankara Ticaret Odası'ndaki konuşmasında Cumhurbaşkanı Ahmet Necdet Sezer'i hedef aldı. Kuruluşların güven ve istikrarı zedeleyecek beyan ve açıklamalardan kaçınması gerektiğini vurgulayan Erdoğan, şöyle devam etti "Hükümet bu konuda sorumluluk sahibidir ama bu tek başına yetmez, hepimiz katkıda bulunmalıyız, elimizi taşın altına koymalıyız. Dün önceki gün olanları gördünüz. Türkiye'de iş, aş sorunu varken, bir bardak suda kıyamet kopardılar. Türkiye olarak bunları aşmak zorundayız." 
     
Sezer, Erdoğan'ı kabul etti...      ANKARA Milliyet 

     23 Nisan resepsiyonuna katılmayan ve AKP'nin kadrolaşmasından duyduğu sıkıntıyı dile getiren Cumhurbaşkanı Ahmet Necdet Sezer, boykottan sonra Başbakan Recep Tayyip Erdoğan ile dün ilk kez haftalık olağan kabulde bir araya geldi. Sezer, Genelkurmay Başkanı Orgeneral Hilmi Özkök ve Dışişleri Bakanı Abdullah Gül ile de ayrı ayrı görüştü. 
     30 Nisan'daki MGK'da AKP politikalarına yönelik hassasiyetleri gündeme getirmeyi planlayan Sezer, dün ilk olarak kabul edip bir saat görüştüğü Özkök'le gündeme ilişkin gelişmeleri ele aldı. Sezer - Özkök zirvesi sırasında Erdoğan da, MİT Müsteşarı Şenkal Atasagun'la görüşüyordu. Sezer, Özkök'ün ardından kabul ettiği Erdoğan'la da 55 dakika görüştü. 
     AB'nin bütçeden sorumlu üyesi Michele Schreyer'le saat 16.00'da görüşen Gül, Sezer'den randevu isteyerek saat 17.15'te Köşk'e çıktı. Gül'ün, büyükelçiliklere gönderdiği ve Milli Görüş'le yakınlık kurulmasını istediği genelgeyle ilgili açıklamalarda bulunmak için Sezer'le görüştüğü kaydedildi. Gül, akşam da Erdoğan'la görüştü. 
     
Resepsiyon yargıyı böldü      ANKARA Milliyet 

     TBMM'nin krize dönüşen 23 Nisan resepsiyonu, yargıyı da ikiye böldü. Anayasa Mahkemesi Başkan Vekili Haşim Kılıç, resepsiyona katılmayanları "Devletten değil, devlet adamlarından utanıyorum" diye eleştirirken, Danıştay Başkanı Nuri Alan, "Oluşmamış bir sorun için tepki konulmasını doğru bulmuyorum" dedi. Sayıştay Başkanı Mehmet Damar ise resepsiyona türbanlı eşiyle birlikte katıldı. 
     Anayasa Mahkemesi Başkanı ve Yargıtay Başkanı'nın katılmadığı resepsiyonda, RP ve FP'nin kapatılmalarına ilişkin kararlarda verdiği karşı oylarla gündeme gelen Kılıç'la, Anayasa Mahkemesi'nin asker kökenli üyesi Yalçın Acargün hazır bulundu. Damar'ın tüm resepsiyonlarda olduğu gibi türbanlı eşiyle birlikte katıldığı resepsiyona, Alan da eşiyle birlikte geldi. Yargıtay Başsavcısı ise hastalığı nedeniyle resepsiyona katılmadı. 
     Resepsiyonda konuşan Alan, şunları söyledi "Türban konusunda yargının kararları da, tavrı da ortadadır. Ancak bence Meclis Başkanı'nın açıklamalarıyla sorun çözülmüştü. Ben 23 Nisan'ı kutlamaya geldim." 
     
Hükümete iyi niyetli uyarı      ANKARA Milliyet 

     CHP lideri Deniz Baykal, hükümete 23 Nisan'da iyi niyetli bir uyarı yapıldığını, ortalığın kırılıp dökülmediğini söyledi. 
     Cumhurbaşkanı'nın ilk kez TBMM Başkanı'nın verdiği bir resepsiyonda yer almadığını anımsatan Baykal, hükümeti "Bir an önce ciddiyeti ele almalılar. Olayın çok ciddi bir uyarı olduğuna işaret etmek istiyorum, bunu anlamalılar, anlamazlarsa önümüzdeki günlerde çok daha büyük sıkıntılarla karşı karşıya kalırız" diye uyardı. 
     Hükümetin "Ben ortalığı niye kırıp döktüm" diye düşünmesi gerektiğini belirten Baykal, şunları söyledi 
     "Tartışmayacağımız noktaları bilelim. Artık cumhuriyeti, Atatürk'ü, laik, demokratik düzeni, Müslüman bir toplum olduğumuzu tartışmayacağız. Bunları içimize sindireceğiz. 'Çoğunluk bizde, istediğimizi yaparız' zihniyetleri Türkiye'yi sıkıntıya sokar. İktidarın söylemlerine rağmen uygulamaları ciddi rahatsızlık yaratmaya başlamıştır." Baykal, Genelkurmay Başkanı Hilmi Özkök'e kadrolaşma konusunda şik yette bulunmadığını da belirtti. 
     
Refahlılar polis zoruyla gelecek      ANKARA Milliyet 

     Kapatılan RP'nin eski Ankara İl Başkanı Mehmet Zeki Çelik ile RP'nin eski Iğdır İl Başkanı Ali Güner, RP'nin 1997 yılı Hazine yardımı olan 1 trilyon lirasını, sahte belge düzenleyerek harcanmış gibi gösterdikleri iddiasıyla yargılandıkları "kayıp trilyon" davasına, polis zoruyla getirilecek. İki duruşmaya katılmayan Çelik ve Güner, Ankara 9. Ağır Ceza Mahkemesi'nde yargılandıkları davanın dünkü üçüncü duruşmasına da mazeret göstererek katılmadılar. Davanın bir önceki celsesinde, müvekkillerini önümüzdeki duruşmada hazır edeceğini söyleyen avukat Mehmet Ener de, mazeret göstererek duruşmaya katılmadı. Mahkeme Başkanı, sanıkların üç celsedir mazeret bildirmelerinin, yargılamanın uzamasına yol açtığını belirtti. 
     
Claudia Roth, 'DEP' için geldi      ANKARA Milliyet 

     Alman hükümetinin insan haklarından ve insani yardımlardan sorumlu yetkilisi ve Yeşiller Partisi milletvekili Claudia Roth, bugün yeniden yargılanacak olan ve aralarında Leyla Zana'nın da bulunduğu eski DEP'lilerin davasını izlemek için Ankara'ya geldi. Roth ile ilk görüşmeyi yapan TBMM İnsan Haklarını İnceleme Komisyonu Başkanı Mehmet Elkatmış, "Roth değişmiş. Türkiye ile ilgili güzel şeyler söyledi" dedi. Bugün Dışişleri ve İçişleri bakanlarıyla görüşecek olan Roth, yarın İstanbul'da gayrimüslim cemaatlerin temsilcileriyle bir araya geldikten sonra incelemelerde bulunmak için Diyarbakır, Şırnak ve Silopi'ye gidecek. Roth'un hazırlayacağı raporun Almanya'nın Türkiye' ye bakışına olumlu katkıda bulunması bekleniyor. 
     
Emniyet'ten yeni kelepçe genelgesi      ANKARA Milliyet 

     Emniyet Genel Müdürlüğü, olumsuz görüntüleri gidermek için kelepçe taşıma ve takma esaslarını yeniden belirledi. Buna göre kelepçeler, hafif yağlı olacak, kemere takılı deri çantada anahtarla taşınacak. Sürekli "kelepçe tak-çıkar" eğitimi yapılacak. "Kelepçe Takma" genelgesindeki esaslar şöyle 
     Kelepçe, tek kilitli sistemle taşınacak personel, iki anahtar hazır bulunduracak kelepçe takılmadan önce önlem alınacak kelepçenin arkadan takılması tercih edilecek personel tek başına kelepçe takacaksa, şüpheli çöktürülecek ya da yatırılacak, iki şüpheliye takılacaksa, birinin sol koluna, diğerinin sağ koluna takılacak. 
     
Depo emri polis şefinden geldi...      ANKARA Milliyet 

     Ankara'da geçen yıl 3 Kasım'da yapılan YÖK'ü protesto gösterisi sırasında Veli Kaya adlı öğrenciyi depoya kapatarak dövdükleri iddiasıyla 5 yıla kadar hapis cezası istemiyle yargılanan polisler, kendilerine emir veren kişinin, Ankara Emniyet Genel Müdür Yardımcısı Zekai Baloğlu olduğunu söyledi. 10. Asliye Ceza Mahkemesi'ndeki duruşmaya sanık polis memurları Sefa Sevim ve Ergün Ateş katıldı. Ateş, Sevim'i Kaya'yla birlikte gördüğünü, Baloğlu'nun da Kaya'yı Şekerbank'ın deposuna götürme emri verdiğini söyledi. Sevim de, Kaya'nın kendilerine saldırdığını, bu sırada yere düştüğünü söyledi. Duruşma ertelendi. 
     


SİYASET 
















</TEXT>
</DOC>
