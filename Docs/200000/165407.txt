<DOC>
<DOCNO> 165407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/son/sonspo10.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor Silva ve Andre'den yanıt bekliyor... 
</HEADLINE>
<TEXT>

     Yeni sezona daha güçlü bir kadroyla girmek ve UEFA Kupası'nda birkaç tur birden geçmeyi isteyen Gaziantepspor Kulübü yönetimi, dış transferde sürdürdüğü sessizliği bozuyor. 
     Sezonun sona ermesinin hemen ardından Kocaelispor'dan Lazarov, Nuri ve Hüseyin, Göztepe'den de Cem Baki ile el sıkışan kırmızı-siyahlı kulübün Celal Doğan başkanlığındaki transfer komitesi üyeleri, daha önce altyapı sorumlusu teknik direktör Hındal Gündüz tarafından izlenen ve çok beğenilen, ancak yüksek fiyatı nedeniyle transferinden vazgeçilen Portekiz Birinci Ligi'nde oynayan 2 oyuncuyla yeniden ilgilenmeye başladı. 
     Portekiz Birinci Ligi'nde, FC Boavista Porto takımından santrfor oynayan Silva ile Acedemica'nın orta alan oyuncusu Andre ile görüşmelerin sürdürüldüğü ve transferlerin 1 hafta içinde netlik kazanacağı öğrenildi. Menajerler, Andre ve Silva'nın kulüpleriyle pazarlıkların son aşamaya geldiğini söylediler. 
     Gaziantepspor'un, Kuzey Afrika'daki bir ülkenin milli takımında oynayan bir oyuncuyla da ilgilendiği öğrenildi. 
     Bu arada geçen sezon Galatasaray'dan Murat Erdoğan ile takas edilerek kiralık olarak Galatasaray'a verilen Mehmet Polat'ın, başkan Celal Doğan ile görüşerek anlaştığı ve Galatasaray'a gitmekten vazgeçtiği bildirildi. 
     
     KAMP PROGRAMI BELİRLENDİ 

     Gaziantepspor'un yeni sezona hazırlık çerçevesinde yapacağı kamp programı da netleşti. 
     Teknik direktör Nurullah Sağlam'dan alınan bilgiye göre kırmızı- siyahlılar, Celal Doğan Tesisleri'nde 27 Haziran'da toplanarak topbaşı yapacaklar. 17 Temmuz'a dek kendi tesislerinde çalışacak olan Gaziantepspor, daha sonra 18 Temmu'zda ilk kez yurtdışında bir kamp yaparak yeni sezonun hazırlıklarını sürdürecek. 
     Almanya-Hollanda sınırında bulunan Rees kasabasında Reinpark Oteli'nde konaklayacak olan kırmızı-siyahlı kafile, 30 Temmuz'a dek Almanya'da kamp yapacak ve hazırlık maçları oynayacak. Burada sırasıyla Fortuna Düsseldorf, Aachen, Köln Yurdumspor ve Türkiyemspor ile özel maçlar yapacak ve daha sonra bir turnuvaya katılacak olan Gaziantepspor, İsviçre'nin FC Zürih ile Almanya'nın VFL Bochum takımlarıyla da karşılaşacak. 
     Kafile, 31 Temmuz'da Türkiye'ye dönecek. 
     
</TEXT>
</DOC>
