<DOC>
<DOCNO> 177874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/son/sontur22.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanlışlıkla açılan ateş sonucu 1 er şehit oldu... 
</HEADLINE>
<TEXT>

     Tokat'ta, operasyon bölgesindeki askeri birlikte yanlışlıkla ateş açılması sonucu 1 asker şehit oldu. 
     Merkez Gümenek mevkiinde konuşlandırılan Nevşehir İl Jandarma Komando Bölük Komutanlığı'na ait timler, Topçam-Gökdere Bölgesi'nde terör örgütü üyelerine yönelik operasyon çalışmalarını sürdürürken, yanlışlıkla açılan ateş sonucu Jandarma Komando Onbaşı Bilge Kıldı 26 vurularak ağır yaralandı. 
     Komutanları ve arkadaşları tarafından Tokat Dr. Cevdet Aykan Devlet Hastanesi'ne kaldırılan Onbaşı Kıldı, müdahalelere rağmen kurtarılamadı. 
     Şehit Onbaşı Bilge Kıldı için Tokat İl Jandarma Alay Komutanlığı'nda, Tokat Valisi Ayhan Nasuhbeyoğlu, Jandarma Bölge Komutanı Tuğgeneral İbrahim Yaşar, İl Jandarma Alay Komutanı Kurmay Albay Süleyman Yüksel, Emniyet Müdürü Yusuf Altınpınar ile üst düzey askeri yetkililerinin katıldığı tören düzenlendi. 
     Burada özgeçmişi okunan Kıldı'nın Türk Bayrağı'na sarılı cenazesi, törenin ardından toprağa verilmek üzere memleketi Hatay'ın Kırıkhan İlçesi'ne gönderildi. 
     
</TEXT>
</DOC>
