<DOC>
<DOCNO> 195959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur31.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cemil Çiçek "Bir ülkenin terörist dediğine diğeri savaşçı derse..." 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, tüm ülkeleri terör ve terörist tanımı üzerinde anlaşmaya ve teröre karşı işbirliğine çağırarak, ''Aksi halde bugün Türkiye'yi vuran terör yarın bunlara himaye gösteren ülkeleri de vuracaktır'' dedi. 
     Çiçek, Ankara Büyükşehir Belediyesi'nce Karapürçek'te yapılan park ve spor kompleksinin açılışına katıldı. 
     Açılışta konuşan Çiçek, mübarek Ramazan gününde milletin ağzının tadını bozan, huzurunu kaçıran ve herkesi büyük üzüntüye sevk eden dünkü saldırı olayını protesto ettiğini ve kınadığını söyledi. 
     Masum insanların hayatına kastedenlerin insan olmasının mümkün olmadığını belirten Çiçek, ''Bu insanların hele hele Müslüman olması hiçbir şekilde mümkün değildir. Çünkü bizim inancımız odur ki İslam, barış, kardeşlik, esenlik demektir. Bunları yapanların insan olması mümkün değil. Onun için sizler adına da bu olayı telin ettiğimi ifade etmek istiyorum'' diye konuştu. 
     Olayı, misafir olarak davet edildiği 9. Avrupa Forumu toplantısında öğrendiğini belirten Çiçek, orada da terörün bir insanlık suçu olduğunu ifade etmeye çalıştığını kaydetti. 
     
     ''DÜNYA TERÖRÜN TANIMINDA ANLAŞABİLMİŞ DEĞİL'' 
     ''Terörün bir insanlık suçu olduğunu bütün ülkeler kabul etmediği sürece daha pek çok masum insanın kanı, şu ülkede, bu ülkede veya bir başka yerde akmaya devam edecektir'' diyen Çiçek, şöyle devam etti 
     ''Çünkü halen bütün dünya teröre karşı olduğunu ifade eden mesajlar gönderse de terörün tanımında anlaşabilmiş değildir. Hükümeti kurduğumuz günden beri biri Selanik'te, biri Roma'da 2 defa konusu terörle mücadele olan toplantılara katıldık. Orada da ifade ettik ki eğer terörle mücadele edilmek isteniyorsa terörün bütün dünyada kökü kazınsın isteniyorsa birlikte bir anlayışa, mücadele kararlılığına varmış olmamız lazım. 
     Terörden dünyada en çok acı, ıstırap çeken bir milletin ferdi, o ülkenin temsilcisi olarak ifade ediyorum ki bu ülkenin terörist dediğine bir başka ülke özgürlük savaşçısı diyorsa, bizim terörist olarak cezalandırmak istediğimiz insanı bir başka batı ülkesi siyasi mülteci olarak kabul ediyor, onlara himaye tanıyorsa, onlara para desteği, onlara oralarda barınma imkanı sağlıyorsa o zaman terör örgütleri dünyanın pek çok yerinde kan dökmeye devam edecek ve masum insanlar hayatını teröre kurban verecektir.'' İstanbul'daki, dünkü bombalı saldırı sonrasında dünyanın pek çok ülkesinden başsağlığı mesajları geldiğini anımsatan Çiçek, şunları söyledi 
     ''Tabiatıyla bunları anlayış ve teşekkürle karşılıyoruz. Ama Türkiye olarak bizim beklentimiz, gelin taziye mesajlarıyla bu olayı geçiştirmeliyim, terörün kavramında ve tanımında teröristin kim olduğu noktasında bir işbirliğine girelim. Aksi halde bugün Türkiye'yi vuran terör yarın bunlara himaye gösteren ülkeleri de vuracaktır.'' 
     
     ''TERÖRÜN HEDEFİ ÜLKEYİ İSTİKRARSIZ KILMAK'' 
     ''Bana dokunmayan yılan bin yaşasın'' atasözünü anımsatan Çiçek, bu yılan yaşadığı sürece terörü himaye eden ülkelerin hepsini bir gün gelip vuracağını söyledi. 
     Türkiye'nin dünyanın gündeminde olduğunu ve çok konuşulduğunu kaydeden Çiçek, 9. Avrupa Forumu toplantısında Türkiye'nin misafir konuşmacı olarak kabul edilmiş olmasının, Türkiye'ye verilen önemin göstergesi olduğunu belirtti. 
     Çiçek, meydana gelen olayların Türkiye'nin bu iyi yoldaki kararlılığını hiçbir şekilde engellemeyeceğini bildirdi. 
     Terörün hedefinin ülkeyi istikrarsız kılmak, huzur ve barışı bozmak ve o ülkeyle ilgili tereddütler meydana getirerek, kalkınmayı geciktirmek olduğunu belirten Çiçek, ''Biz bu tecrübeleri geçmişte de çok defalar yaşadığımız üzere yolumuza devam edeceğiz. Hem belediyeler hem de merkezi hükümet olarak milleti hizmet yolunda kararlılığımızı sürdüreceğiz.'' dedi. 
     
     ''ANKARA KABUK DEĞİŞTİRİYOR'' 
     Ankara'nın, bir süreden bu yana yapılan çalışmalar sonucunda kabuk değiştirmeye başladığını belirten Çiçek, kalkınma çabalarının ve iyileştirme gayretlerinin sürmesi gerektiğini dile getirdi. 
     Çiçek, Türkiye'ye gelenlerin Ankara'ya bakarak ülkenin gelişmişlik düzeyi hakkında bilgi sahibi olduğunu belirterek, hükümet olarak mahalli idarelere önem verdiklerini vurguladı. 
     Yerel yönetimlerin merkezi hükümetlerden yetki alamadıkları için çalışamadıklarını anlatan Çiçek, hükümetlerin kendi partilerinden olmayan belediyelere gerekli desteği sağlamadığını savundu. 
     Çiçek, AK Parti hükümetinin bu anlayış içinde olmadığını sözlerine ekledi. 
     
</TEXT>
</DOC>
