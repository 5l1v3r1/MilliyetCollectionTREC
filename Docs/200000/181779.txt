<DOC>
<DOCNO> 181779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/dunya/dun02.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül sempatisi öfkeye dönüştü 
</HEADLINE>
<TEXT>

   New York AA 

   
   11 Eylül saldırılarının ikinci yıldönümü törenlerle anılırken, New York Times gazetesinin dünya çapında yaptığı araştırma, 11 Eylül'den sonra uluslararası alanda ABD'ye duyulan sempati ve desteğin yerini nefret ve kızgınlığın aldığını ortaya koydu. Buna göre ABD, artık terörizm kurbanı olarak değil, "haksız ve tek taraflı askeri güç kullanarak dünya kamuoyunun görüşlerine karşı gelen bir emperyalist güç" olarak görülüyor. 
   New York Times muhabirlerinin, dünyanın dört bir köşesinde yaptıkları röportajlara göre, ABD, Irak Savaşı nedeniyle, ikna edici bir gerekçe ya da BM onayı olmadan kendi başına hareket eden bir süper güç olarak görülüyor. New York Times'ın araştırmasına katılanlar, bu eğilimin Başkan Bush'un şahsında odaklandığını ve Bush'u, eli silahlı, uluslararası sözleşmeleri hiçe sayan, tüm dünyayı kendi kontrolüne almak isteyen bir kovboy olarak gördüklerini ifade etti. NYT, Bush yönetiminin Irak konusunda yeniden BM'ye dönmesinin durumu düzeltebileceğini savundu. 
   
   
</TEXT>
</DOC>
