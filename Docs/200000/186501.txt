<DOC>
<DOCNO> 186501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/dunya/adun.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şair Başkan Bush 
</HEADLINE>
<TEXT>

   ABD Başkanı George W. Bush'un bilinmeyen şair yönü ortaya çıktı. Beş günlük bir Avrupa turuna çıkan eşi Laura'nın hasretine dayanamayan Başkan Bush'un yazdığı özlem şiiri, eşi tarafından basına dağıtıldı 
      DIŞ HABERLER SERVİSİ 

   
   ABD Başkanı George W. Bush'un, eski başbakanlardan Bülent Ecevit gibi şiir yazmayı sevdiği ve en son 5 günlük Avrupa gezisine çıkan karısı Laura Bush'a hitaben birkaç dizeden oluşan bir hasret şiiri yazdığı ortaya çıktı. 
   Reuters'ın haberine göre, karısının geçen hafta ABD'den binlerce kilometre uzakta olmasından etkilenen Başkan Bush, o anki duygularını dizelere dökerek ölümsüzleştirdi. 
   Başkan'ın şiirsel sırrını "First Lady" Laura Bush açığa vurdu. Önceki gün eşiyle bilikte Kongre Kütüphanesi'ndeki Ulusal Kitap Festivali'ne katılan Laura Bush, "Başkan Bush çok iyi bir lider ve koca, ama bilmediğiniz bir şey var. O, aynı zamanda bir şair" diyerek Başkan Bush'un kendisi için yazdığı şiiri okudu. Laura Bush'un açıklamasına göre, George W. Bush, "Avrupa - Rusya ayrılığında" eşine yazdığı şiiri geçtiğimiz perşembe Avrupa'dan dönüşünde armağan etti. 
   
   Kafiyeler tamam 
   Bush'un şiirindeki, "mavi" blue - "seni" you , "ben" I - "adam" guy , "too" de eki "shoe" ayakkabı ve "engel, duvar" barrier - "uçak gemisi" carrier sözcükleri arasındaki kafiyeler dikkat çekti. 
   Bush, 1 Mayıs günü üzerinde savaş pilotu ceketi, göğsünde "ordu başkomutanı" rütbesiyle USS Abraham Lincoln Uçak Gemisi'ne gelmiş ve tüm dünyaya, "Irak'ta büyük çarpışmaların sona erdiğini" ilan etmişti. 
   Laura Bush, 5 günlük Avrupa gezisinde Moskova ve Fransa'ya gitmiş, Fransa Cumhurbaşkanı Jacques Chirac kendisini iki elini öperek karşılamıştı. 
   
   CHIRAC'TAN KISKANDI    First Lady Laura Bush, Avrupa gezisindeki birinci durağı Paris'te Fransa Cumhurbaşkanı Jacques Chirac tarafından sıcak bir şekilde ağırlanmıştı. Chirac'ın eğilerek Laura Bush'un elini öpmesini kıskandığı belli olan Bush, duygularını şiirine, "Bense hüzünlüyüm O çekici Fransız seni öptüğü için" dizeleriyle yansıttı. 
   
   
</TEXT>
</DOC>
