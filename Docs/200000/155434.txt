<DOC>
<DOCNO> 155434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sontur08.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
"O şimdi asker filmi, "Vizontele"nin rekoruna koşuyor... 
</HEADLINE>
<TEXT>

     Türk izleyicisi, vatani görevini bedelli olarak yapan bir grup askerin ilginç hikayesini sevdi. Sinemalarda 46 günde 1 milyon 444 bin 309 kişiye ulaşan ''O Şimdi Asker'', ''Vizontele''nin rekoruna doğru hızla koşuyor. 
     Dağıtımcı firması Warner Bros'un yetkililerinden alınan bilgiye göre, ''O Şimdi Asker'', 21 Mart'tan bugüne kadar 1 milyon 444 bin 309 kişiyi sinema salonlarına çekti. 
     Film, bu süre içerisinde toplam 7 trilyon 148 milyar 860 milyon lira gişe hasılatı bıraktı. Gösterimi devam eden yapım, şimdiden bu seyirci sayısıyla Türkiye'de tüm zamanların en çok izlenen dördüncü yapımı koltuğuna yerleşti. 
     Senaryosu Levent Kazak'ın imzasını taşıyan filmin yapımcısı Abdullah Oğuz. Filmde, başlıca rolleri Mehmet Günsür, Özcan Deniz, Ali Poyrazoğlu, Levent Kazak, ''Athena'' topluluğunun solisti Gökhan Özoğuz, Yavuz Bingöl, Ercan Saatçi, Pelin Batu, Özlem Tekin, Seray Sever, Yiğit Özşener, Yunus Günçe, Metin Belgin ile Hakan Ka paylaşıyor. 
     ''O Şimdi Asker'', Çanakkale'de kısa dönem bedelli askerlik yapan birliğin başından geçen ilginç maceraları ve askerlik yaparken ''gerçek hayatla tanışmalarını'' konu alıyor. 
     
     SON 7 YILIN REKORTMENLERİ... 
     Türkiye'de gösterilen yerli filmler arasında, bugüne kadar en çok izlenen yapım unvanını 3 milyon 308 bin 97 izleyici ile ''Vizontele'' taşıyor. 
     Yılmaz Erdoğan'ın başrolünü üstlendiği ve Ömer Faruk Sorak ile birlikte yönettiği film, Türkiye'nin ''televizyonla'' tanışmasını ilgi çekici biçimde anlatıyor. Film, gösterime girdiği ilk hafta 800 bin kişi tarafından izlenmişti. 
     Bu filmi, Şener Şen ile Uğur Yücel'in başrolünü üstlendiği bir Yavuz Turgul yapımı izliyor ''Eşkıya''... Bir dönem Türk izleyicisini hem güldürüp hem de gözyaşlarına boğan film, 2 milyon 572 bin 287 izleyiciye ulaşmıştı. 
     Türkiye'de 1 milyon izleyici barajını aşan filmler ve seyirci sayıları, sırasıyla şöyle 
     1. Vizontele 2001 3 milyon 308 bin 97 . 
     2. Eşkıya 1996 2 milyon 572 bin 287 . 
     3. Kahpe Bizans 2000 2 milyon 472 bin 162 . 
     4. O Şimdi Asker 2002 1 milyon 444 bin 309 . 
     5. Komser Şekspir 2001 1 milyon 329 bin 86 . 
     6. Güle Güle 2000 1 milyon 275 bin 967 . 
     7. Propaganda 1999 1 milyon 238 bin 128 . 
     8. Herşey Çok Güzel Olacak 1998 1 milyon 232 bin 572 . 
     9. Deli Yürek-Boomerang Cehennemi 2001 1 milyon 51 bin 352 . 
     
</TEXT>
</DOC>
