<DOC>
<DOCNO> 180340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sontur23.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebek cinsiyetini seçen bilgisayar programı tartışılıyor... 
</HEADLINE>
<TEXT>

     Konya'da 500 milyon liraya satılan bir bilgisayar programı ile doğacak çocuğun cinsiyetini kesin olarak belirlemeyi vaat eden yöntem tartışmaya neden oldu. İl Sağlık Müdürlüğü, bir sivil toplum örgütünün şikayet dilekçesi üzerine olayla ilgili inceleme başlatırken, kadın doğum uzmanları yöntemin kandırmacadan başka bir şey olmadığını bildirdi. 
     Konya'da, doğacak bebeğin cinsiyetini tercih edebilme iddiasıyla piyasaya bir bilgisayar programı süren firma, ürününü ''Anne ve Babalara Müjde. Dünyada ilk defa'' sloganıyla pazarlamaya çalışıyor. 
     Bu amaçla hazırladığı program CD'sini tanesi 500 milyon liradan satışa sunan firma, ürününü, yerel gazete ve radyolarla birlikte belediyeye ait bilboardlara verdiği reklam ve ilanlarla tanıtıyor. 
     Ürünü piyasa süren firmanın Satış Sorumlusu Ersin Haksever, bebeğin cinsiyetini tercih etme imkanı sağladığını öne sürdüğü bilgisayar programını dünyada ilk defa kendilerinin geliştirdiğini iddia etti. 
     
     BİLGİSAYAR PROGRAMI İLE CİNSİYET TERCİHİ İDDİASI 

     Bu yöntemin, kendileriyle birlikte çalışan araştırmacı Osman Yıldırım tarafından bulunarak bilgisayar programı haline getirildiğini belirten Haksever, şunları söyledi 
     ''İnanılmaz gibi gelen bu yöntemi deneyen tüm aileler, kesin sonuç alıyor. Programın uygulanması ise çok basit. CD'yi satın alan kişi, içindeki programı bilgisayara yüklüyor. Son 4 ayın adet başlangıç günleri programa yüklendikten sonra bilgisayar, iki adet dönemi arasında, üçü kız, üçü erkek için olmak üzere 6 farklı tarih belirliyor. Belirlenen bu günlerde cinsel ilişkiye giren çift, isteğe göre erkek ya da kız çocuk sahibi olabiliyor.'' Ailelere, bilgisayar programının yanında ilaç ya da başka bir madde kullanımı önerilmediği için, programın hiçbir sağlık riski taşımadığını iddia eden Haksever, ''Programa göre hareket edildiği takdirde çocuğun cinsiyetini önceden belirlemeyi garanti ediyoruz. Bu programın satışına, aslında yılbaşından sonra başlamak istiyorduk. Fakat, tanıtım kampanyasından sonra vatandaşlarımızdan gelen yoğun talep nedeniyle satışlara hemen başlamak zorunda kaldık'' dedi. 
     Haksever, 500 milyon liraya satılan ve bilgisayara yüklenerek çalışan programın, geliştirdikleri özel güvenlik sistemi sayesinde bir başka kişi tarafından kesinlikle kullanılamadığını belirterek, sözlerini şöyle sürdürdü 
     ''Deneme aşamasında 27 bin kişide yüzde 100 başarı elde ettiğimiz bu yöntemin kısa süre içinde Türkiye geneline, hatta dünyaya yayılacağını düşünüyoruz. Çünkü toplumuzda, çocuğunun cinsiyetini belirlemek isteyen yüz binlerce aile var. Bize başvuranların büyük bir bölümünü, çok sayıda aynı cinsiyette çocuğu olduğu için boşanma noktasına gelen çiftler oluşturuyor. İkinci büyük müşteri grupta ise, hem az sayıda, hem de farklı cinsiyette çocuklara sahip olmak isteyenler bulunuyor.'' 
     
     BU YÖNTEMLE CİNSİYET TERCİHİ ALDATMACA 

     Selçuk Üniversitesi Meram Tıp Fakültesi Kadın Hastalıkları ve Doğum Bölümü Öğretim Üyesi Prof. Dr. Mehmet Çolakoğlu ise, cinsel ilişkinin günleri gibi son derece yüzeysel yöntemle bebek cinsiyeti belirlemenin kesinlikle mümkün olmadığını söyledi. 
     Bebeklerin cinsiyetinin, bir bilgisayar programının adet günü hesaplamasıyla belirlenemeyecek kadar basit konu olmadığını vurgulayan Çolakoğlu, ''Ancak tüp bebek yöntemiyle çocuğun cinsiyete belirlenebiliyor. Fakat bu yöntemle bile yüzde 100 başarı garantisi verilemez. Kaldı ki bu olay ahlaken tartışmalı bir konudur'' dedi. 
     Çolakoğlu, bu tür iddiaların vatandaşların zaaflarını kullanma amacı taşıdığını ve bilimsel dayanaktan yoksun olduğunu ifade ederek, '' Vatandaşlarımız bilimsel dayanaktan yoksun bu tip vaatlere kesinlikle kanmasın'' dedi. 
     
     İL SAĞLIK MÜDÜRLÜĞÜ İNCELEME BAŞLATTI 

     İl Sağlık Müdürü Dr. Fatih Kara ise bu konudan, önceki gün kendilerini Mazlum-Der Konya Şubesi tarafından verilen şikayet dilekçesi ile haberdar olduklarını söyledi. 
     Olayla ilgili geniş çaplı inceleme başlattıklarını ifade eden Kara, şunları kaydetti 
     ''İncelemeden çıkardığımız ilk sonuçlar, söz konusunu işyerinin ruhsatsız, yasalara aykırı olarak çalıştığını ortaya koydu. Bugün ise bir grup kadın doğum uzmanımız, söz konusu bilgisayar programının içeriğini inceleyecek. Uzmanlarımızın verdiği rapor doğrultusunda Cumhuriyet Savcılığı'na suç duyurusunda bulunacağız ya da bu işyerini kapatarak faaliyetlerine son vereceğiz.'' 
     
</TEXT>
</DOC>
