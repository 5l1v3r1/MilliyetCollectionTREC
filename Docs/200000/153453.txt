<DOC>
<DOCNO> 153453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sondun12.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
SARS Hollywood yıldızlarını da korkuttu... 
</HEADLINE>
<TEXT>

     Dünyayı kasıp kavuran SARS, ünlü Hollywood yıldızlarını da korkuttu. Oscarlı aktris Halle Berry'nin rol aldığı ''Catwoman'' ile Colin Farrel'ın başrolünü üstlendiği ''A Home at the End of the World'' adlı yapımların çekimleri Kanada'dan başka ülkelere kaydırıldı. 
     Internetteki ''peoplenews'' sitesinin haberine göre, SARS korkusu Hollywood yapımlarını da etkiledi. Geçtiğimiz aylarda Irak Savaşı nedeniyle Ortadoğu'dan kaçan sinema yıldızları, şimdi de SARS korkusuyla Kanada ile Uzakdoğu ülkelerinin yakınından bile geçmiyor. 
     Çekimleri Toronto'da gerçekleştirilecek olan ''Catwoman'' adlı filmin başrol oyuncusu Halle Berry de SARS salgınından korkan ünlülerden. Güzel yıldız, hastalıktan korktuğu için yapımcılardan filmin çekimlerinin başka bir ülkeye kaydırılmasını isterken, bu isteğinin yerine getirilmemesi halinde kendisi olmadan filmin çekilmesi yönünde ültimatom verdi. 
     Hem kendi sağlığı, hem de film ekibi için endişelendiğini ifade eden Halle Berry, ''Dünya Sağlık Örgütü'nün resmi açıklaması gelmeden şirketten böyle bir istekte bulunmadım. Ama, şimdi ortada resmi veriler var. Ben de filmin başka bir ülkeye alınmasını istedim'' açıklamasında bulundu. Başrol oyuncusu Berry'nin bu isteğini kabul eden film şirketi de, çekimler için yeni bir mekan arayışına girdi. 
     Bu arada, Colin Farrel ile Robin Wright-Penn'in rol aldığı ''A Home at the End of the World'' isimli filmin çekimlerinin de, SARS sebebiyle Kanada'dan başka bir ülkede yapılması uygun bulundu. 
     Dünya Sağlık Örgütü'nün verilerine göre, Akut Solunum Yetmezliği Sendromu SARS nedeniyle Kanada'da 22 kişi hayatını kaybetti. 
     
</TEXT>
</DOC>
