<DOC>
<DOCNO> 160970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sondun23.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'de mağazalardan bir yılda 22.7 milyar Euro'luk mal çalındı 
</HEADLINE>
<TEXT>

     AB üyesi 15 ülkede parakende satış yapan mağazalardan, son bir yılda 22,7 milyar euro tutarında malın çalındığı açıklandı. 
     Hırsızlık olaylarını inceleyen bir araştırma merkezi tarafından, ''AB'de Hırsızlık Barometresi'' isimli rapor çerçevesinde yapılan açıklamaya göre, son bir yılın verileri, bir önceki yıla göre hırsızlık olaylarında yüzde 5,5 oranında azalma olduğunu gösteriyor. 
     Hırsızlığın azalmasının ana nedeni olarak, tüccarların güvenlik ve gözleme önlemlerini artırmaları gösteriliyor. AB ülkelerinde parakende satış yapan mağazaların, son bir yılda, güvenlik önlemleri için 6,4 milyar euro harcadıkları belirtildi. 
     Araştırmaya göre hırsızlıkların yüzde 58'i müşteriler, yüzde 34'ü mağazaların personeli ve yüzde 8'i mal getiren toptancı firmaların personeli tarafından yapılıyor. 
     En fazla çalınan mallar arasında mücevherler, çamaşır ve çeşitli giyim eşyaları, çay, kahve, et, bebek eşyaları ve bira bulunuyor. 
     
</TEXT>
</DOC>
