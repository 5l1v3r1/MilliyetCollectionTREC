<DOC>
<DOCNO> 199321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sonspo36.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
2006 Dünya Kupası kuraları 5 Aralık'ta çekilecek 
</HEADLINE>
<TEXT>

     Almanya'nın ev sahipliği yapacağı 2006 Dünya Kupası için eleme grupları kuraları, 5 Aralık Cuma günü Almanya'nın Frankfurt kentinde çekilecek. 
     Futbol Federasyonu'ndan yapılan açıklamada, FIFA Dünya Kupası Organizasyon Komitesi, yarın toplanarak kura sistemini belirleyecek. Ayrıca Asya AFC , Kuzey-Orta Amerika ve Karaipler CONCACAF , Güney Amerika COBMEBOL ve Okyanusya OFC , kıtalarının temsilcilerinin aralarında oynayacakları Play-Off maçlarının sistemi de belirlenecek. Toplantıda bunun yanı sıra, maçların programları ve bilet sistemi de görüşülecek. 
     FIFA Yönetim Kurulu, 4 Aralık Perşembe günü de olağan toplantısını yapıp, 2010 Dünya Kupası evsahibi adaylarını tartışacak, ayrıca 1 Ocak 2004 tarihinde yürürlüğe girecek yeni FIFA Statülerini görüşecek. 
     Dünya Kupası grup kuraları, 5 Aralık Cuma günü TSİ 18.05'de çekilmeye başlanacak ve önce Asya kıtası, sonra Okyanusya, CONCACAF, Afrika ve Avrupa olarak devam edecek. 
     Kura çekimine, Futbol Federasyonu adına başkan Haluk Ulusoy, Milli Takımlar Sorumlusu Selami Özdemir ve Milli Takımlar Teknik Direktörü Şenol Güneş katılacak. 
     
</TEXT>
</DOC>
