<DOC>
<DOCNO> 161378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/06/spor/spo03.html </URL>
<DATE> 2003/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim’e tam yetki 
</HEADLINE>
<TEXT>

Galatasaray yönetimi transferdeki tüm sorumluluğu tecrübeli teknik adama verdi. Fatih Terim yabancı oyuncuların gönderilmesini, Andersson, Pena ve Clayton’ın alınmasını istedi 
     HALİL ÖZER 

     Yabancılar yolcu 
     TEKNİK Direktör Fatih Terim’in raporu sonrası dün bir araya gelen Galatasaray yönetimi transferdeki tüm yetkiyi tecrübeli hocaya verdi. Oybirliği ile alınan bu karar sonrası transfer konusu hemen masaya yatırıldı. Terim’in öncelikle Lyon’da forma giyen Sony Andersson’un yanı sıra Porto’lu Pena ve Clayton’ın işinin bitirilmesini istediği öğrenildi. Fatih Terim, mümkünse takımdaki tüm yabancıların gönderilmesini de talep etti. 
     
     Takas gündemde 
     SÖZLEŞMELERDE bulunan bağlayıcı maddeler nedeniyle çıkış yolları arayan yönetim Pinto’nun gönderilmesini, Batista’nın da takasta kullanılmasını kararlaştırdı. Xavier ile görüşüp, anlaşmayı karşılıklı olarak feshetmenin planlarını yapan Sarı - Kırmızılılar bonservisi pahalı olan Lukunku’yu da başka bir takıma kiralamak için harekete geçti. Mondragon’un ise müşteri çıkması halinde verilmesi gündeme geldi. 
     
     Buruk sesleri 
     REVİVO ile de son bir görüşme yapılacağı belirtilirken, İsrailli oyuncunun gitmekten yana bir tavır sergilemesi halinde sözleşmesinin feshedilmesi karara bağlandı. Ümit Davala’nın ise kendisine kulüp bulması ya da Inter’e geri dönmesi istenecek. Terim’in Okan Buruk’u tekrar getirmeye çalıştığı ancak yönetimin buna sıcak bakmadığı ifade edildi. Başkan Özhan Canaydın, "Para konusunda rahatız. Transferlerde sorun olmaz" dedi. 
     
Okan için ağır liste      NECMİ KEPÇETUTAN 

     Okan Koç çıkmazı 
     GENÇLERBİRLİĞİ Başkanı İlhan Cavcav, Okan’a karşılık olarak Galatasaray’dan 3 futbolcu talep edince pazarlıklar tıkandı. Ersun Yanal’ın Murat Erdoğan’ı istemesi üzerine Okan’a talip olan Sarı - Kırmızılılar, Cavcav’ın kabarık listesiyle karşılaştı. Başkent ekibinin Başkanı, genç futbolcu için Murat, Berkant ve Sedat takasını gündeme getirdi. 
     
     Ayrılmak istiyor’ 
     MİLLİ oyuncunun ağabeyi Orhan Koç’un Cavcav’ı arayıp Okan’ın ayrılmak istediğini söylediği vurgulandı. Cavcav’ın "Bu iş bizim istediğimiz şekilde olursa olur. Okan’ın sözleşmesi devam ediyor. Gerekirse kenarda oturur" dediği bildirildi. Daha önce Terim ile görüştüğü açıklanan Okan’ın İstanbul’u istediği bildirildi. 
     
Hasan Şaş iddiası      Moratti - Luce zirvesi 
     İTALYA’NIN La Gazzetta dello Sport gazetesi, Lucescu’nun, İnter Başkanı Moratti ile yemek yediğini iddia etti. Haberde, Moratti’nin Rumen hocadan Hasan hakkında bilgi aldığı da ifade edildi. İtalyan gazetesi, Hasan’ın 1.7 milyon Euro karşılığında 3 yıllık imza attığı yolunda dedikoduların olduğunu da vurguladı. 
     
     Monaco’dan döndü 
     FRANSA Ligi’nin güçlü ekiplerinden Monaco ile masaya oturan ancak anlaşma sağlamayan Hasan Şaş dün gece İstanbul’a döndü. Milli futbolcunun menajeri Mehmet Soykök, transfer görüşmelerinin sürdüğünü açıkladı. Soykök, "Bazı sahte menajerler Hasan’ın aklını çeliyor’ dedi. 
     
Önce Avrupa sonra Florya’      BURSASPORLU Okan Yılmaz’ın menajeri Ali Güven dün Florya’da Fatih Terim ile görüştü. Güven, Lazio ile prensip anlaşmasına vardıklarını belirterek, "Fatih Terim’e hedefimizin Avrupa olduğunu söyledik. Eğer bu gerçekleşmezse Türkiye içinde Galatasaray’ı tercih edeceğiz. Okan, Milli Takım kampında arkadaşlarıyla konuşup, tavsiyeler alacak. Sonra karar vereceğiz" dedi. 
     

</TEXT>
</DOC>
