<DOC>
<DOCNO> 173332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/03/son/soneko01.html </URL>
<DATE> 2003/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF kredilerinin geri ödenmeleri yıllara yayılacak... 
</HEADLINE>
<TEXT>

     Türkiye'nin Uluslararası Para Fonu'ndan IMF kullanmış olduğu kaynakların geri ödeme planındaki değişikliğin geri ödemelerin bazı yıllarda yoğunlaşmasını önleyeceği, ödemelerin daha düzgün ve yıllara yayılmış olacağı açıklandı. 
     Hazine Müsteşarlığı'ndan yapılan yazılı açıklamada, Türkiye'nin kullandığı kredilerin vadesinin 3 yıl 3 ayı ödemesiz olmak üzere 5 yıl olduğu, ancak IMF İcra Direktörleri Kurulu'nun 28 Kasım 2000 tarihinde ''koşulların uygun olması durumunda, ülkelerin kredi geri ödemelerini normal vadesinden bir yıl önce yapmasının beklendiği'' yönünde bir karar aldığı hatırlatıldı. 
     Bu karara rağmen normal vadesinden bir yıl önce geri ödeme yapmak, bir zorunluluk olmadığı belirtilen açıklamada, ülkelerin, ödemeler dengesi ve kamu maliyesi açısından bir yıl önce ödeme yapmayı arzu edilir bulmamaları durumunda, geri ödemelerini normal zamanında yapma hakları bulunduğuna işaret edildi. 
     Türkiye'nin erken ödeme planını tercih etmesi durumunda 2004 yılında 9,7, 2005 yılında da 10,1 milyar dolar geri ödeyeceği belirtilen açıklamada, normal vadede yapılması durumunda ise 2004 yılında 2,7 milyar dolar, 2005 yılında 9,2, 2006 yılında 10 milyar dolar geri ödeme yapılması gerektiği kaydedildi. 
     Geri ödemelerin bu şekilde iki yıla yığılmasının, ödemeler dengesi ve kamu maliyesi açısından arzu edilir bir durum olmadığı anlatılan açıklamada, şöyle devam edildi 
     ''Bu durum karşısında Türkiye, geri ödemelerinin bir kısmını erken ödeme planına göre, bir kısmını ise normal zamanında yapma kararı almıştır. Bu şekilde, geri ödemelerin bazı yıllarda yoğunlaşması önlenecek, ödemeler daha düzgün ve yıllara yayılmış bir yapıya kavuşacaktır. Böylece hem kamu maliyesi finansman planı rahatlatılmış olacak hem de finansmana ilişkin önemli bir belirsizlik ortadan kalkmış olacaktır.'' Açıklamaya göre, dün yapılan IMF İcra Direktörleri toplantısında da uygun bulunan yeni ödeme planıyla 2004-2005 yıllarındaki borç ödemelerinde 11,3 milyar dolarlık bir rahatlama sağlandığı belirtildi. 
     Sadece 2004-2005 yılları için değiştirilen ve sonraki yıllar için de planlanan geri ödeme planları şöyle 
     Türkiye'nin IMF'ye geri ödeme ödemeleri milyar dolar olarak şöyle 
     
     
Ödemeler 2003 2004 2005 2006 2007 2008 2009 Erken ödeme planına göre 2,6 9,7 10,1 3,6 1,8 0,8 0,0 Normal ödeme planına göre 1,6 2,7 9,2 10,0 3,6 1,8 0,8 YENİ ÖDEME PLANINA GÖRE 2,6 5,2 7,8 10,7 1,8 0,8 0,0 Sonra seçilebilecek plan 2,6 5,2 7,8 7,3 3,6 1,8 0,8 
     
</TEXT>
</DOC>
