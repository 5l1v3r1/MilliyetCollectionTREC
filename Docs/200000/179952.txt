<DOC>
<DOCNO> 179952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/yasam/yas05.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüp bebekte yeni yöntem 
</HEADLINE>
<TEXT>

   Hacettepe Üniversitesi'nde uygulanan "In - Vitro Matürasyon" uygulamasıyla tüp bebek yönteminin riskleri ortadan kaldırılıyor, maliyet ve uygulama süresi azaltılıyor 
      
   10 kadından birinde var 
   HACETTEPE Üniversitesi Tıp Fakültesi Kadın Hastalıkları ve Doğum Anabilim Dalı öğretim üyesi Prof. Hakan Yaralı, Türkiye'de ilk kez uygulanan "In - Vitro Matürasyon" IVM uygulamasını anlattı. Türkiye'de 10 kadından birinde yumurtlayamama olarak tanımlanan "PCOS" görüldüğünü belirten Yaralı, "Bu tip olgularda çocuk istendiğinde tüp bebek tedavisi önerilir" dedi. 
   
   Riskleri azaltıyor 
   YARALI, PCOS'li hastaların tüp bebek uygulamalarında "yumurtlatma tedavi protokollerine çok duyarlı ve aşırı sayıda yumurta gelişimi eğiliminde" olduklarını kaydetti. Bunun da karın içinde sıvı toplanması, vücutta sıvı toplanması hatta ölümcül olan bir komplikasyona neden olabildiğini kaydeden Yaralı, IVM'yle bu risklerin ortadan kalktığını söyledi. 
   
   Maliyet düşüyor 
   YARALI, "IVM uygulamasında normal tüp bebek uygulamasında kullanılan ilaçlar kullanılmıyor. Ultrason tetkikleri de azalıyor. Bu da maliyeti düşürüyor. IVM yöntemi polikistik over tespit edilen hastalara da uygulanıyor" dedi. Uygulama için Kanada'dan gelen Dr. Ri Cheng Chian da yeni yöntemle dünyada 250-300 civarında bebeğin dünyaya geldiğini söyledi. 
   
   IVM nedir 
   IVM yönteminde, ilaç tedavisiyle yumurtalıkları uyarılmayan hastaların yumurtalıklarında "inci tanesi" gibi yerleşim gösteren henüz olgunlaşmamış yumurtalar ultrasonografi eşliğinde toplanıyor. Tüp bebek laboratuvar ortamında olgunlaştırılıyor, ardından mikroenjeksiyonla döllendirilerek rahim içine transfer ediliyor. 
   
   
</TEXT>
</DOC>
