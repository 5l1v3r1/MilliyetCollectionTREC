<DOC>
<DOCNO> 184750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/26/son/sondun02.html </URL>
<DATE> 2003/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'da 8 büyüklüğünde deprem... 41 bin kişi tahliye edildi 
</HEADLINE>
<TEXT>

     Japonya'nın Hokkaido adasını vuran ve büyüklüğü Richter'e göre 8 olarak düzeltilen depremde yaralananların sayısı gayri resmi açıklamalara göre 243 olurken, yetkililer 100 kadar yaralı olduğunu doğruladı. Depremde, ayrıca 1 kişi öldü, 41 bin kişi evlerinden tahliye edildi, 16 bin kişi elektriksiz kaldı ve çok sayıda küçük tsunami deprem dalgası oluştu. 
     Herhangi bir üçüncü dünya ülkesinde olsa binlerce kişinin ölümüyle sonuçlanabilecek bu büyüklükte bir depremin, sadece 1 ölü ile atlatılmış olması, depreme hazırlığın ne kadar önemli ve yaşamsal olduğunu bir kez daha gözler önüne serdi. 
     NHK televizyonu, depremde 243 kişinin yaralandığını, bu yaralanmaların çoğunun pencere camlarının kırılmasından ve çeşitli eşyaların savrulmasından kaynaklandığını duyurdu. 
     Hokkaido polisi ise depremde 11'i ağır 100 kadar kişinin yaralandığını, ancak yaralı sayısının artabileceğini açıkladı. 
     Depremde şu ana kadar 1 kişinin öldüğü haberi geldi. Ancak, bu ölümün de, 61 yaşındaki bir kadına yolda araba çarpması sonucu olduğu belirtildi. 
     
     TSUNAMİ TEHLİKESİ 

     Japon Meteoroloji Ajansı, Kushiro'yu vuran tsunaminin 1.3 metre yükseklikte dalgalar yarattığını duyurdu, ancak dalgaların 200 bin kişilik kentte bir zarara yol açtığına dair bilgi gelmedi. Hokkaido'nun doğu sahillerinde de 1 metre civarında dalgalar oluştuğu ve bazı araçları suya sürüklediği belirtildi. 
     Hokkaido Üniversitesi'nden sismolog Munoru Kasahara, tsunami alarmının 1-2 gün daha devam edeceğini açıklarken, tsunami için başta yapılan alarm uyarısı hafifletilerek ikaza dönüştürüldü. 
     Ulusal İtfaiye Ajansı sözcüsü Kazuhiko Kuni, tsunami ya da artçı şoklar, zarar gören binaların yıkılma tehlikesi gibi nedenlerle 41 bin kişinin evlerinden tahliye edilerek yöredeki sığınaklara alındıklarını söyledi. Elektrik santralinin deprem anında otomatik olarak faaliyetini durdurması nedeniyle de, 16 bin kişi elektriksiz kaldı. 
     Karayolları yollarda oluşan büyük çatlaklar nedeniyle, havaalanları da kontrol amacıyla kapatıldı. bir havaalanındaysa kontrol kulesi çöktü. 
     Depremde bir petrol tesisinde yangın meydana gelirken, 39 yolculu bir tren raydan çıkmıştı. 
     
     DEPREMİN BÜYÜKLÜĞÜ 8 

     Japon Meteoroloji Ajansı, daha önce 7.8 olarak açıkladığı depremin büyüklüğünü 8 olarak düzeltti ve depremin artçı şoklarının yaklaşık 10 gün kadar devam edebileceği uyarısında bulundu. 
     ABD Jeolojik Araştırma Merkezi USGS , depremin hemen ardından büyüklüğü 8 olarak açıklamıştı, depremin derinliğini ise deniz dibinde 42 kilometre olarak duyurdu. 
     USGS, Japonya'daki depremin bu yıl dünyada herhangi bir yeri vuran en şiddetli deprem olduğunu bildirdi. 8 büyüklüğündeki ilk deprem, depremin merkezine 975 kilometre uzaklıkta bulunan Tokyo'dan da hissedildi. 
     Şafak sökmeden önce meydana gelen depremi, 5.8 ve 7 büyüklüğünde 2 sarsıntı daha izledi. 
     Depremlere hazırlıklı bir ülke olan Japonya'da, 1923'te Tokyo ve Yokohama'yı vuran 8.3 büyüklüğündeki depremde 140 bin, 1995'te Kobe'yi vuran 7.2'lik depremdeyse 6 bin kişi ölmüştü. 
     Hokkaido'da, 1993'de 7.8 büyüklüğündeki bir depremin neden olduğu tsunamide 200 kişi ölmüştü. 
     Japonya'nın 4 ana adasından ikinci en büyük ada olan Hokkaido'da, bir nükleer santral ve aktif yanardağlar bulunuyor. 5 milyon civarında nüfusu olan Hokkaido'nun başkenti Sapporo, 1972 Kış Olimpiyatları'na da ev sahipliği yapmıştı. 
     
</TEXT>
</DOC>
