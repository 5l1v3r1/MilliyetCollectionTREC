<DOC>
<DOCNO> 189689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/19/son/sonspo01.html </URL>
<DATE> 2003/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu 3 puanı aldık ama haketmedik 
</HEADLINE>
<TEXT>

     Beşiktaş Teknik Direktörü Mircea Lucescu, Diyarbakırspor karşısında 3 puan kazandıklarını, ama bunu hakedecek bir oyun ortaya koymadıklarını söyledi. 
     Lucescu, maç sonrasına düzenlediği basın toplantısında oyuncularının kafasının Avrupa Şampiyonlar Ligi'nde yapacakları Sparta Prag maçında olduğunu belirterek, ''Bugün iyi oynamadık. Lige verilen aradan sonra eski hırsı ve motivasyonu yakalamak zor. İlk yarıda iyiydik, ama sonra rakibin agresif oyunu karşısında bocaladık. Rakibimizin agresif oynayacağını biliyorduk. Bu maçı çabuk unutmak istiyorum. Çünkü bir an önce Sparta Prag maçına konsantre olmalıyız'' diye konuştu. 
     ''Diyarbakırspor karşısında bu sezonun en kötü oyununu ortaya koyduk'' diyen Rumen teknik adam, önemli maçlar öncesinde futbolcuların konsantrasyonunu sağlamanın zor olduğunu anlattı. Lucescu, Sparta Prag maçında bundan bir ders alarak daha etkili oynamak zorunda olduklarını da ifade etti. 
     İlhan'ın cezası nedeniyle Sparta Prag maçında oynayamayacağı, neden bu oyuncuyu tercih edip, Ahmet Dursun'u kadroya almadığı yönündeki bir soruya Rumen çalıştırıcı, ''Ahmet Dursun'un ne verebileceğini biliyorum. Ben aslında bu maçta Sinan'ı görmek isterdim. Ancak Tümer sakatlanınca planlarım değişti. Sergen'i oynatmak istemiyordum, oynattım. Sinan'a da daha az süre vermek zorunda kaldım'' diye yanıt verdi. 
     Lucescu, Okan Koç'un etkisiz kalışıyla ilgili bir soru üzerine de ''Okan çok heyecanlıydı. Daha genç ve biraz zamana ihtiyacı var'' derken, Sparta Prag karşısında Kaan Dobra'ya şans verebileceğini söyledi. 
     Sparta Prag maçının çok zor geçeceğini ifade eden Lucescu, şöyle konuştu 
     ''Tümer ve Sergen'i oynatamamak çok kötü olur. Rakibimizin son şansı, kendi evlerinde kaybettiler. Chelsea maçından daha zor olacak. Sparta Prag, Chelsea maçında bizi gördükten sonra 2 misli önlem alacaklardır. İyi hazırlanmaya çalışacağız.'' 
     
     TÜMER'İN MR'I ÇEKİLDİ 
     Karşılaşmanın tek golünü atan ve ilk yarının sonlarına doğru sağ ayak bileğinden sakatlanıp, oyunu bırakmak zorunda kalan Tümer'in Memorial Hastanesi'nde MR'ı çekildi. 
     Kulüp doktoru Ayhan Optur, Tümer'in geçen hafta yapılan idmanda da sağ ayak bileğinden sakatlandığını hatırlatarak, ''Tümer'in MR sonuçlarını yarın alacağız. Sparta Prag maçında oynayıp, oynamayacağına da bu sonuçlardan sonra karar vereceğiz. Zago ve Ronaldo'nun ciddi sakatlıkları yok. Kasığında ağrı olan Sergen için de yarın yapacağımız kontrolden sonra karar verilecek'' diye konuştu. 
     Bu arada, Sergen maçtan sonra yaptığı açıklamada, kasığındaki ağrıların devam ettiğini, rahatsızlığına bir an evvel teşhis konulması gerektiğini söyledi. 
     Öte yandan, Tümer attığı gol sonrası yedek kulübesini şaşırdı. Beşiktaş'ın daha önceki maçlarda sürekli kapalı tribünün sağ tarafındaki yedek kulübesini alması nedeniyle Tümer, attığı gol sonrası sevinci paylaşmak için o tarafa doğru koştu. Ancak daha sonra durumu farkeden Tümer, sol taraftaki yedek kulübesine giderek, sevincini Sinan'la paylaştı. 
     
     KAPALI TRİBÜNDE İZDİHAM 
     Karşılaşmanın ikinci yarısında İlhan oyundan çıkarken, kapalı tribünde yaşanan izdiham nedeniyle birkaç kişi yaralandı. 
     İlhan oyundan çıktıktan sonra yedek kulübesinin arkasındaki bölüme giderek, formasını taraftarlara attı. Bu sırada taraftarların formayı kapmak için ön tarafa yüklenmeleri nedeniyle o taraftaki cam bölüm kırıldı. Birkaç taraftar, cam üzerine düşerek yaralandı. Hemen olay yerine gelen ambulans, yaralıları hastaneye kaldırdı. 
     İlhan, taraftarın alkışlarına karşı onları sevindirmek için formasını attığını belirterek, ''Formayı attıktan sonra camların kırıldığı gördüm. Keşke atmasaydım'' dedi. 
     Beşiktaş, Sparta Prag maçının hazırlıklarına, yarın yapacağı antrenmanla başlayacak. 
     
     BJK İNÖNÜ'DEKİ 14. GALİBİYET 
     Beşiktaş, Diyarbakırspor'u 1-0 yenerek, Birinci Süper Lig'de BJK İnönü Stadı'ndaki üst üste 14. galibiyetini aldı. 
     BJK İnönü Stadı'nda en son geçen sezonun 15. haftasında Gençlerbirliği karşısında 1-1'lik skorla puan kaybeden siyah-beyazlılar, daha sonra yaptıkları 14 maçta da galip gelerek, büyük bir başarıya imza attı. 
     
     KART ENFLASYONU 
     Beşiktaş-Diyarbakırspor karşılaşmasında adeta kart enflasyonu yaşandı. 
     Hakem Bülent Demirlek, 90 dakika boyunca 12 kez sarı, bir kez de kırmızı kartına başvurdu. Diyarbakırspor, 7 sarı kart görürken, Beşiktaş, Serdar'ın 2 sarı kartıyla birlikte 5 sarı, 1 de kırmızı kartla cezalandırıldı. 
     Beşiktaş, böylece bu sezon ligde ilk kez kırmızı kart görmüş oldu. 
     
     DİYARBAKIR'IN PENALTI İSYANI 
     Diyarbakırsporlu futbolcular, maçın ikinci yarısında Serdar ile Zago arasında Beşiktaş ceza alanı içinde yaşanan pozisyonun ardından hakem Demirlek'e uzun süre penaltı itirazında bulundu. 
     Karşılaşmanın bitiş düdüğüyle birlikte de yeşil-kırmızılı futbolcular, hakemlerin etrafını sarıp, hem penaltı pozisyonu hem de maçın yeterince uzatılmadığı gerekçesiyle itiraz ettiler. Soyunma odasına giderken futbolcuların bu nedenle bir hayli sinirli oldukları gözlendi. 
     Basın toplantısı yapmayan ve ayak üstü gazetecilerin sorularını yanıtlayan Diyarbakırspor Teknik Direktörü Sakıp Özberk ise hakemden yakınarak, ''Ben olayı tam görmedim, ama tüm futbolcularım penaltı olduğunu söylüyor. Ayrıca ikinci yarıda oyun sık sık durmasına rağmen sadece 3 dakika uzatma yapıldı. Bence uzatmaların daha fazla olması gerekirdi'' dedi. 
     
</TEXT>
</DOC>
