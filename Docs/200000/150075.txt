<DOC>
<DOCNO> 150075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/guncel/agun.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye planlarına Bush taş koydu 
</HEADLINE>
<TEXT>

The Guardian gazetesine göre, Savunma Bakanı Rumsfeld, birkaç hafta önce Suriye savaşı için ayrıntılı planlar istedi ama Bush hazırlıkları durdurdu 
     DIŞ HABERLER SERVİSİ 

     İngiltere'de yayımlanan "The Guardian" gazetesi, ABD Başkanı George Bush'un, Savunma Bakanlığı Pentagon'dan yapılan Suriye'ye saldırı önerilerini kabul etmediğini ve bu amaçla başlatılması düşünülen hazırlık planlarını önlediğini iddia etti. ABD Savunma Bakanı Donald Rumsfeld'in birkaç hafta önce Suriye ile savaş konusunda planlar yapılması emrini verdiğini öne süren gazete, Savunma Bakanlığı Müsteşarı Dough Feith ve Pentagon'un özel planlar bürosu başkanı William Luti'den, Suriye'nin Saddam Hüseyin rejimine silah desteği, Ortadoğu'daki terörist gruplarla ilişkileri ve geliştirdiği iddia edilen kimyasal silah teknolojisi hakkında brifing istendiğini kaydetti. 
     The Guardian'ın haberine göre, bir istihbarat yetkilisi, Suriye ile ilgili tartışma konusunda, "Bu tartışma hiçbir yere varamadı tabii, Başkan son noktayı koydu ve konu kapandı" dedi. Gazete, ABD'nin bölgedeki askeri ağırlığını diplomatik baskı unsuru olarak kullanacağını yazdı. 
     
     ŞARON 'BASKI' İSTİYOR 
     İsrail Başbakanı Ariel Şaron da ABD'den, Filistinli aşırı dinci örgütlerin Şam'dan kovulması ve Hizbullah militanlarının da Güney Lübnan'dan çıkartılması için Suriye'ye ağır baskı yapmasını istedi. Şaron, "Yedioth Ahranoth" gazetesiyle yaptığı mülakatta, Irak savaşından önce Şam yönetimine yönelttiği suçlamaları tekrarlayarak, Bağdat'ın savaş başlamadan önce silah ve askeri malzemeleri Suriye'ye gönderdiğini, silahların Amerikan güçlerinden saklandığını ya da Hizbullah'a verildiğini ileri sürdü. 
     
İşte Suriye'nin hataları...      Amerikan, İngiliz ve İsrail hükümetlerinin Suriye'ye yönelttikleri suçlamalar, ana başlıklarıyla söyle sıralanıyor 

</TEXT>
</DOC>
