<DOC>
<DOCNO> 159997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/son/sonspo07.html </URL>
<DATE> 2003/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Samsunspor'la 52. randevuya çıkıyor... 
</HEADLINE>
<TEXT>

     Beşiktaş ile Samsunspor, yarın yapacakları maçla birlikte Birinci Futbol Ligi'nde 52. kez karşı karşıya gelecek. 
     Samsunspor'un ilk kez Birinci Lig'e yükseldiği 1969-70 sezonundan itibaren yapılan 51 lig maçından 27'sini Beşiktaş, 9'unu ise Samsunspor kazandı, 15 karşılaşma da beraberlikle sonuçlandı. 
     ''Kara Kartallar''ın toplam 77 golüne, Karadeniz takımı 42 golle karşılık verdi. 
     Sezonun ilk yarısında İstanbul'da yapılan maçı Beşiktaş 2-0 kazanmıştı. 
     
     SAMSUN'DA DA BEŞİKTAŞ ÖNDE 
     Samsun'da 2 takım arasında yapılan lig maçlarında da genelde olduğu gibi Beşiktaş'ın üstünlüğü göze çarpıyor. 
     Beşiktaş, deplasmandaki maçlarda galibiyet sayısında rakibine 10-6 üstünlük kurarken, 8 maç da berabere sonuçlandı. 
     Samsun'daki lig maçlarında Samsunspor 24, Beşiktaş ise 28 gol attı. 
     Bu arada 2 takım arasında geçen sezonun ilk yarısında Samsun'daki maç, saha zemininin bozukluğu nedeniyle karşılaşmanın hemen başında ertelenmiş, Ankara'daki erteleme maçını Samsunspor 2-1 kazanmıştı. 
     
     EN FARKLI SKORLU MAÇLAR 
     Beşiktaş, Samsunspor karşısındaki en farklı skorlu galibiyetini 14 Eylül 1991 tarihindeki lig karşılaşmasında 5-1'lik skorla elde etti. 
     Bunun dışında Beşiktaş, 23 Aralık 1973'te yine İstanbul'da rakibini 4-0'lık skorla yenerek, rakibine üstünlük kurdu. 
     
</TEXT>
</DOC>
