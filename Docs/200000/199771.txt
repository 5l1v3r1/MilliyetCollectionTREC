<DOC>
<DOCNO> 199771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/04/son/soneko37.html </URL>
<DATE> 2003/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıfbank, 200 milyon dolar sendikasyon kredisi aldı... 
</HEADLINE>
<TEXT>

     Vakıfbank, İngiltere'nin başkenti Londra'da düzenlenen bir törenle, 15 ayrı ülkeden 36 bankanın katılımıyla sağlanan sendikasyondan 200 milyon dolarlık kredi sağladı. 
     Düzenlenen törende konuşan Vakıfbank Yönetim Kurulu Başkanı ve Genel Müdürü Ahmet Kacar, bankasının iki yıldır kredi arayışıyla piyasaya çıkmadığını hatırlatırken, bu yıl ilk kez yeniden sendikasyon anlaşması yapmaya karar verdiklerini anlattı. 
     Anlaşmanın son derece büyük bir başarıyla sağlandığını belirten Kacar, kendilerinin 150 milyon dolarlık bir kredi aradıklarını, ancak piyasanın yoğun talebi sonucunda bu krediyi 200 milyon dolara çıkarttıklarını ifade etti. 
     Bu durumun yabancı piyasaların Türk ekonomisini ve Vakıfbank'a duydukları büyük güvenin bir göstergesi olduğunu belirten Genel Müdür Kacar, önümüzdeki yılın ilk çeyreğinde de daha yüksek bir sendikasyon anlaşması için piyasaya çıkacaklarını bildirdi. Kacar, Vakıfbank'ın Türkiye'deki konumunu da överken, halen yüzde 10 olan pazar paylarını, 2004 yılı itibariyle yüzde 15'in üzerine çıkarmayı planladıklarını da kaydetti. 
     
     ''TÜRKİYE'YE GİDİN'' 
     Sendikasyon kredisini sağlayan 36 banka adına bir konuşma yapan Standart Bank'ın Genel Müdürü Jonathan Pearson da Türk ekonomisinde yaşanan dikkat çekici ve başarılı değişimi izlemekte olduklarını ifade etti. Türk siyasetinin de daha istikrarlı bir yapıya kavuştuğuna işaret eden Pearson, Türkiye'nin Avrupa Futbol Şampiyonası'ndan elenmesinden duyduğu üzüntüyü dile getirdi. 
     Pearson daha sonra İstanbul'a yönelik bombalı saldırılar konusuna da değindi. Bu saldırıların herkesi çok üzdüğünü belirten Pearson, böyle bir tehlikenin aralarında Londra'nın da bulunduğu pek çok dünya kenti için de geçerli olduğunu hatırlattı. 
     Pearson, yabancı işadamları ve bankacılara ''bu olay sizi Türkiye ile iş yapmaktan alıkoymasın. Aksine Türkiye ile olan iş ilişkilerinizi daha da güçlü olarak sürdürün'' çağrısında da bulunurken, bunun tersi davranışların teröre hizmet edeceğini vurguladı. 
     Vakıfbank tarafından alınan 200 milyon dolar tutarındaki kredi bir yıl vadeli ve libor artı 0.85 baz puanlı olarak sağlandı. Kredinin ihracatçı KOBİ'lere çok uygun koşullarda ihracat kredisi olarak verileceği de vurgulandı. 
     Söz konusu kredi, ABN Amro Bank N.V, Amerikan Express Bank GmbH, The Bank of New York, CoBank ABC, The Commercial Bank of Kuwait S.A.K, Gulf Bank K.S.C, Gulf International Bank B.S.C, HVB Group, ING Bank N.V, Mashreqbank PSC, Natexis Banques Populaires, Standart Bank London Limited, Wachovia Bank, National Association, WestLB AG London Branch liderliğinde dünyanın önde gelen bankalarından oluşan 36 bankanın katılımıyla düzenlendi. 
     
</TEXT>
</DOC>
