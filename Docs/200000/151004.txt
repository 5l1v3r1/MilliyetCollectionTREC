<DOC>
<DOCNO> 151004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/soneko18.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Eğer bu ülkede yaşıyorsan IMF'yi tanımak zorundasın... 
</HEADLINE>
<TEXT>

     Başbakan Recep Tayyip Erdoğan, ''Bazıları meydanlara çıktı şunu söyledi 'Biz IMF ile olan anlaşmaları yırtar atarız' 'Biz IMF'yi tanımıyoruz'. Neyi tanımıyorsunuz Eğer bu dünyada yaşıyorsan tanımak zorundasın'' dedi. 
     Erdoğan, MÜSİAD Genel Kurulu'nda yaptığı konuşmada, Türkiye'nin en önemli meselesinin sürdürülebilir bir kalkınma ve büyüme modelini gerçekleştirmek olduğunu, büyüme ve kalkınmanın temelinde de üretimin bulunduğunu bildirdi. 
     Geçmiş hükümetler üretim ortamını iyileştirmek için gerekli çalışmaları yapmadıkları için uzun zamandır üretim heyecanının iyice azaldığını kaydeden Erdoğan, konuşmasını şöyle sürdürdü 
     ''Dün bazı sanayicilerle görüştük. Şu ifadeyi kullandılar 'Artık biz faaliyet göstermeden para kazanmanın yollarını öğrendik. Ama bu bizi üzüyor' Ülkenin gerçeği de bu değil mi 'Biz çalışarak kazanmak istiyoruz ama maalesef önümüz tıkandığı için, engellendiğimiz için biz de çalışmadan kazanmanın yollarını öğrendik. Şimdi onu yapıyoruz. Önümüzü açın. Çalışalım ve kazanalım' dediler. Biz üretim ortamını iyileştirmek için üzerimize düşeni yapacağız. Bundan hiç endişeniz olmasın. Sizler de sanayici, tüccar, ihracatçı ve özel sektör olarak yatırım ve istihdam üreteceksiniz.'' Erdoğan, bütün düşüncelerinin iş dünyasının boşuna zaman harcamasını önlemek ve Ankara'nın daha kolay ulaşılabilir olmasını sağlamak olduğunu ifade ederek, ''Bu konuda verdiğimiz sözlerin arkasında durduğumuzun en açık ispatı yatırımcıların önündeki engelleri kaldırmamız, mevzuat kirliliğiyle mücadelede adım atmış olmamızdır'' dedi. 
     
     ÇIKIŞ YOLU ÖZEL SEKTÖRÜN ŞAHLANMASINDA 

     Türkiye ciddi ve önemli meselelerle yüzyüze olduğu için atılan bu adımların belki yeterince değerlendirilemediğini kaydeden Erdoğan, bir şirket kurabilmek için 19 kalemden oluşan mevzuat zorluğunu bir tek kararla üçe indirdiklerini anımsattı. 
     Erdoğan, ''Bunun ne anlama geldiğini işadamları, Ankara koridorlarında günlerce aylarca bir tek evrakın tamamlanmasını bekleyen sizler çok çok iyi biliyorsunuz. Çıkış yolumuz özel sektörün şahlanmasında, desteklenmesinde, ihracatın artmasında, teknolojinin üretiminde, istihdam kapılarının açılmasında ve rekabettedir. Buna inanıyoruz, böyle biliyoruz'' diye konuştu. 
     Başbakan Erdoğan, kendilerinin devletin menfaatleri ile milletin menfaatlerinin aynı olduğunu söylediklerini ifade ederek, ''Yeter ki bu ülkenin onurlu insanları, değil namerde merte dahi muhtaç olmasınlar'' dedi. 
     Recep Tayyip Erdoğan, yakaladıkları güveni istikrara oturtacaklarını söyledi. AK Parti iktidarının çabasının belli bir zümre için olmadığını ifade eden Erdoğan, konuşmasında işveren örgütlerine de seslenerek, ''Bu ülke insanın ekmeğini büyütünüz. Biz üzerimize düşeni yapacağız, bundan endişe etmeyiniz '' diye konuştu. 
     
     5 MİLYAR METREKARE ORMAN ARAZİSİ İŞGAL ALTINDA 

     Vakıfların amacına uygun olarak kullanılmadığını, birçok vakıf arazisinin işgal altında bulunduğunu bildiren Başbakan Erdoğan, bu arazilerin üzerinde çeşitli binaların inşa edildiğini ve şu anda bunları kaldırmanın da mümkün olmadığını kaydetti. Erdoğan, ''Ne yapmamız lazım Hazine arazileri bu arazileri takas etmek suretiyle bu vakıflara amaca uygun bir hizmet tanımalıyız diye bir anlayışı düşünmek istiyoruz'' dedi. 
     Orman vasfını kaybetmiş arazilerin hazineye kazandırılmasına yönelik adımın arzu edilen şekilde gerçekleşmediğini, parlamentodan geçmediğini bildiren Erdoğan, şöyle konuştu 
     ''Birçok spekülasyonlar oldu. 'Efendim ormanlar peşkeş çekiliyor' Böyle bir şey yok. Niye Orman ve arazileri üzerindeki şu anda işgal altında olan yaklaşık 5 milyar metrekaredir. Bunların üzerinde tesbit edilen rakam 400 bin konuttur, fabrikadır. Şimdi deniliyor ki, 'Bu böyle kalmalıdır. Eğer bunu siz değiştirirseniz, bir yasa çıkarırsanız bu ülkede gayrimeşruluk meşru hale gelir' Gayrimeşruluğu meşru hale getirmiyoruz. Buradaki bir yanlışlığı gidermek suretiyle, kendi meşru imkanlarıyla mal mülk sahibi olanlara karşı, kendi meşru imkanlarını gayrimeşru yollarla maalesef mal mülk sahibi olmaya yönelik olanlarla biz eşit hale getiriyoruz. Nedir o. Sen de para vereceksin arkadaş. Yapmamız gereken nedir Bunları hazineye gelir kaydetmektir. Yaptığımız hesaplara göre burada 25 milyar dolar yatmaktadır. Ülkemizde ekonomik kriz var mı Var. Arkadaşlar kusura bakmayın, gerçekleri görerek konuşalım. Eğer Türkiye bu yıl yılbaşı itibariyle 65 katrilyon lira faiz ödemeye mahkum edilmişse, bunun sorumlusu 59. hükümet değildir. Bu geçmişe ait olan bir sorumluluktur. 
     Bazıları meydanlara çıktı şunu söyledi 'Biz IMF ile olan anlaşmaları yırtar atarız' dedi. 'Biz IMF'yi tanımıyoruz' dediler. Neyi tanımıyorsunuz Eğer bu dünyada yaşıyorsan tanımak zorundasın. Sizi dünya tanımaz. Ne ihracat, ne ithalat yapabilirsiniz. Tamamen durursunuz, stop edersiniz. Devletsiniz, uluslararası bir yapınız var. Ayaklarınızın üzerinde dört dörtlük durursunuz, ondan sonra istediğinizi yaparsınız. Ama şu anda siz ayaklarınızın üzerinde durma gayretinde olan bir ülkesiniz. Bunu da kabul etmek durumundasınız.'' 

     
</TEXT>
</DOC>
