<DOC>
<DOCNO> 166718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/ekonomi/eko08.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP yönetimi "krizci" bakanı sorguladı 
</HEADLINE>
<TEXT>
Niye böyle konuştun 
AKP'lilerin krizle ilgili sözlerinin nedenini sorduğu Tüzmen, 'yanlış anlaşıldım' dedi 
     ABDULLAH KARAKUŞ Ankara 

     AKP yönetimi "kriz sinyalleri geliyor" açıklaması yapan dış ticaretten sorumlu Devlet Bakanı Kürşat Tüzmen'i önceki gün Genel Merkez'de MYK toplantısına çağırarak, "Neden böyle konuştunuz " diye sorguladı. 
     Başbakan Recep Tayyip Erdoğan'ın katılmadığı MYK'da Tüzmen, icraatlarını anlattı. Toplantıda Genel Başkan Yardımcıları, Tüzmen'e geçtiğimiz günlerde söylediği ekonomik krizle ilgili sözlerini hatırlattı. Bu sözlerin söylenip söylenmediğini ve neden böyle tavır içine girildiğini soran MYK üyelerine Tüzmen, uzun uzun kendini savundu. Kriz istemeyen bir görev alanında bakanlık yaptığını dile getiren Tüzmen, sözlerinin yanlış anlaşıldığını vurguladı. 
     Ekonomik veriler üzerinde durduğunu ve tabloları ortaya koyduğunu söyleyen Tüzmen, "Ben ödemeler dengesindeki sıkıntıları anlattım. İhracat ve doların son durumu üzerinde durdum. Ancak durum tespitim yanlış tarafa çekildi" diye konuştu. 
     
     Erdoğan'a sarıldı 
     Dış ticareti artırmak için Erdoğan ile birçok ülkeye gittiklerini belirten Tüzmen, "Her gittiğimiz ülke ile yeni ticari anlaşmalar imzalanıyor. İşadamları da gezilerimize katılıyor. Onlar da gezilerden anlaşmalarla dönmekten memnun. Günden güne ihracatımız artacak" dedi. 
     

</TEXT>
</DOC>
