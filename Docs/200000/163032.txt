<DOC>
<DOCNO> 163032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur39.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Okullar tatile girdi... 
</HEADLINE>
<TEXT>

     2002-2003 eğitim-öğretim yılı sona erdi. İlköğretim ve ortaöğretim okullarında okuyan yaklaşık 13.5 milyon öğrenci, 3 ay sürecek yaz tatiline girdi. 
     Milli Eğitim Bakanlığı Müsteşarı Necat Birinci, Akyurt Balıkhisar Köyü Barmek İlköğretim Okulu ile Keçiören Aydınlıkevler Ticaret Meslek Lisesi ve Anadolu İletişim Meslek Lisesi'nde karne dağıtarak, öğrencilerin heyecanını paylaştı. 
     İlk olarak Barmek İlköğretim Okulu'ndaki törene katılan Birinci burada yaptığı konuşmada, eğitimin, toplumların geleceği açısından belirleyici olduğunu ifade etti ve Atatürk'ün sözlerine de atıfta bulunarak, büyük önem verilmesi gerektiğini vurguladı. 
     Birinci, öğrencilere seslenerek, tatilde bol bol eğlenmelerini ancak ders çalışmayı da ihmal etmemelerini istedi. 
     Daha sonra Birinci, Ankara Valisi Yahya Gür ve Milli Eğitim Müdür Vekili Murat Bey Balta, başarılı öğrencilere karne ve belgelerini verdi. 
     
     MESLEK LİSELERİNİN SIKINTILARI... 

     Birinci ve beraberindekiler, Keçiören Aydınlıkevler Ticaret Meslek Lisesi ve Anadolu İletişim Meslek Lisesi'nde düzenlenen törene geçti. 
     Okul Müdürü ile lise birincileri yaptıkları konuşmalarda, meslek lisesi öğrencilerine ÖSS'de uygulanan katsayı farklılaşmasına dikkati çekerek, ''ayrımın ortadan kaldırılmasını'' istediler. 
     Birinci konuşmasında, bu isteğe ''yürekten katıldığını'' belirterek, ''meslek liselerinin önünün açılacağını'' kaydetti. Milli Eğitim Bakanı Hüseyin Çelik'in bu yöndeki açıklamalarının ''sadece bir okula yönelik algılandığını'' belirten Birinci, ''Hiçkimsenin önü kesilmemelidir'' dedi. 
     ''Bu yanlışlığın düzeltileceğini'' dile getiren Birinci, ''Ama düzeltilinceye kadar ne yazık ki bir iki nesil ziyan edilecek'' dedi. 
     Daha sonra başarılı öğrencilere karne ve belgeleri dağıtıldı. 
     
</TEXT>
</DOC>
