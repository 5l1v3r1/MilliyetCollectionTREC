<DOC>
<DOCNO> 189329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/son/sonspo07.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Alpay'a taraftar desteği... Letonya maçında oynasın 
</HEADLINE>
<TEXT>

     12. Avrupa Futbol Şampiyonası 7. Eleme Grubu'nda İngiltere ile yapılan karşılaşmada David Beckham ile yaşadığı gerginlik sonrası medyanın gündemine oturan Alpay Özalan'a, Türk sporseverlerden destek geldi. 
     Özellikle Aston Villa takımının formasını giydiği İngiltere'de büyük eleştiri alan Alpay için ''www.turktransfer.com'' internet sitesi tarafından düzenlenen, ''Alpay, A Milli Takım'ın Letonya maçı kadrosuna çağrılmalı mı '' anketine katılanların yüzde 93.2 olumlu görüş bildirdi. 
     Toplam 4 bin 247 kişinin oy kullandığı ankette 3 bin 960 kişi Alpay'ın, yapılan tüm eleştirilere karşın A Milli Takım'ın Letonya ile yapacağı Avrupa Şampiyonası baraj maçları aday kadrosunda yer alması gerektiği biçiminde görüş belirtti. 
     Alpay'ın cezalandırma amaçlı olarak kadroya çağrılmaması gerektiğini düşünenlerin sayısı ise 287 oyla, yüzde 6.8'de kaldı. 
     
</TEXT>
</DOC>
