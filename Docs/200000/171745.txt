<DOC>
<DOCNO> 171745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/spor/spo02.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hata yaptım, özür diliyorum 
</HEADLINE>
<TEXT>

   Serhat, yönetimden af beklediğini söyledi, "Benim yerim Fenerbahçe'dir" diye konuştu 
      
   SARI - Lacivertli takımın sorunlu golcüsü Serhat dün düzenlediği basın toplantısında "Affımın çıkmasını bekliyor ve herkesten özür diliyorum" dedi. Geçmişte hata yaptığını söyleyen genç oyuncu, "Artık ileriye bakıyorum. Fenerbahçe ile şampiyonluk yaşamak istiyorum" ifadelerini kullandı. 
   SERHAT, Galatasaray ile görüşüp görüşmediği şeklindeki bir soruya ise "Bu olay geçmişte kaldı. Benim yerim orası değil, Fenerbahçe'dir" karşılığını verdi. Para için Fenerbahçe'yi bırakmayacağını vurgulayan Serhat, "Eskisinden daha hırslıyım. Sakatlığımın uzun sürmesi kemik büyümesi yüzünden" diye konuştu. 
   
   Bielefeld sınavı    SARI-LACİVERTLİ takım, Almanya kampındaki dördüncü hazırlık maçını bugün ikinci lig takımlarından Bielefeld ile oynayacak. Karşılaşma TSİ 18.30'da başlayacak. Show TV maçı 20.00'den itibaren ekranlara getirecek. Fenerbahçe daha önce Mannheim'ı 2-0, Bochum'u 1-0 yenmiş, Aachen ile 0-0 berabere kalmıştı. Fenerbahçe Kulübü Yüksek Divan Kurulu olağan toplantısı ise bugün saat 10.30'da İSTEK Vakfı Semiha Şakir Lisesi'nde yapılacak. 
   
   Saracoğlu hareketlendi    Türkiye'de ilk defa Şükrü Saracoğlu Stadı'na yerleştirilecek hareketli panolara reklam vermek için şirketler kuyruğa girdi 
   YALÇIN TÜRK 

   
   Dakika üzerinden 
   ŞÜKRÜ Saracoğlu Stadı'na konulacak reklam panoları için şirketler kuyruğa girdi. Real Madrid, Barcelona, Bayern Münih gibi kulüplerin stadlarında bulunan ışıklı, renkli ve hareketli panolar konusunda birçok ünlü şirketin fiyat verdiği ve Fenerbahçe yönetiminin bunları değerlendirdiği öğrenildi. Satışları dakika üzerinden yapılan panolar Türkiye'de ilk kez Şükrü Saracoğlu Stadı'na konulacak. 
   
   Özaydınlı iddialı 
   PANOLAR maraton tribünündeki bir merkezden bilgisayar sistemiyle yönetilecek. Asbaşkan Murat Özaydınlı, "Zaten diğer kulüplere göre reklam gelirlerimiz fazlaydı. Bu uygulamayla 3-4 katına çıkacak. Büyük kulübe yakışır bir şekilde her türlü yeniliği Fenerbahçe'ye getirme gayretimiz devam ediyor. Yan gelip yatmıyoruz, Fenerbahçe'yi ekonomik olarak rahatlatacak çalışmaları yapıyoruz" dedi. 
   
   Kanat çalışması    TEKNİK Direktör Daum dün Sarı - Lacivertli futbolculara çift antrenman yaptırdı. Alman hocanın oldukça tempolu geçen iki çalışmada da özellikle kanat akınları üzerinde durduğu gözlendi. Kalecilere ayrı bir program uygulanırken, idmanı 500'den fazla Türk ve Alman izledi. Akşam çalışmasında kaleci Recep sağ dizinden sakatlanıp antrenmanı yarıda bıraktı. İdmana sakat olan Kemal ile Hooijdonk katılmadı. Denenen iki Brezilyalı oyuncu Riga ve Da Silva ise vasat bir görüntü çizdi. Bu arada Vladimir için yurt dışında takım arayışlarının sürdüğü öğrenildi. 
   
   Hooijdonk stop    FENERBAHÇE'NİN bu yılki flaş transferi Van Hooijdonk göze geldi. Bochum maçında ortaya koyduğu başarılı futbol ve attığı nefis frikik golüyle tüm dikkatleri üzerinde toplayan ünlü golcünün Teknik Direktör Daum tarafından yapılan ağır antrenmanlar sonrası baldırında sertleşme olduğu ve riske girmemek için bir hafta süreyle dinlendirileceği açıklandı. 
   
   
</TEXT>
</DOC>
