<DOC>
<DOCNO> 193075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sonspo12.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Akçaabat Rıza Çalımbay ile masaya oturuyor 
</HEADLINE>
<TEXT>

     Birinci Süper Futbol Ligi'nde Fenerbahçe karşısında 1-1'lik beraberlikle ayrılan Akçaabat Sebatspor'un kulüp asbaşkanı Veli Sezgin, 1 puana sevindiklerini söyledi. 
     Sezgin, Fenerbahçe maçına galibiyet için çıktıklarını belirterek, ''Hafta içinde Fenerbahçe karşısında puan veya puanlar alırsak kimse şaşırmasın demiştik. Şansız bir gol yiyerek maçtan beraberlikle ayrıldık. Ancak Fenerbahçe beraberliği umut ve güç verici bir unsur oldu'' dedi. 
     Fenerbahçe maçının artık geride kaldığını ve bu maçın da diğer maçlardan farklı olmadığını ifade eden Sezgin, şöyle konuştu 
     ''Önümüzde zorlu bir 6 hafta var. 4 deplasman, 2 iç sahada maçımız olacak. Bu maçlardan da toplayabileceğimiz en üst puanı toplayarak, bulunduğumuzdan daha üst sıralarda ligin ilk yarısını kapamak istiyoruz. Biz hep diyoruz Akçaabat Sebatspor'un önü açık. Fenerbahçe maçında puan veya puanlara ihtiyacımız vardı. Bunun devamı artık gelecektir.'' Metin Aktaş'ın yaptığı hatanın normal olduğunu ve her futbolcunun başına gelebileceğini ifade eden Sezgin, Metin'in Türkiye'nin en iyi kalecilerinden biri olduğunu ifade etti. 
     
     ÇALIMBAY GÖRÜŞMESİ 
     Sezgin, teknik direktör konusunda bugün Rıza Çalımbay ile bir görüşme yapacağını söyledi. 
     Geçen hafta Çalımbay ile görüşmelere başladığını ifade eden Sezgin, bugün yapacakları görüşmeden sonra bu teknik adamın transferinin netlik kazanabileceğini de sözlerine ekledi. 
     
</TEXT>
</DOC>
