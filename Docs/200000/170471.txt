<DOC>
<DOCNO> 170471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/20/guncel/agun.html </URL>
<DATE> 2003/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Peki, kent niye bu halde 
</HEADLINE>
<TEXT>
Bu İstanbullular uzayda mı yaşıyor 
BELEDİYE ANKETİNE GÖRE İstanbulluların yüzde 83'ü yerlere tükürmüyor, çöp atmıyor, şehir mobilyalarına zarar vermiyor. Yüzde 60'ı ise trafik kurallarına her zaman uyduğunu söylüyor 
     ELİF KORAP İstanbul 

     İstanbul Büyükşehir Belediyesi'nin araştırmasına göre İstanbulluların yüzde 83'ü mecbur kalsa dahi yerlere tükürmüyor, çöp atmıyor, şehir mobilyalarına zarar vermiyor Yüzde 60'ı trafik kurallarına her zaman uyuyor. Yüzde 83'ü ise toplu taşıma araçlarında sıraya büyük önem veriyor APK Daire Başkanlığı Araştırma Müdürlüğü, araştırmasından elde ettiği bu verilere dayanarak hazırladığı profilde "İstanbulluların sosyal davranışı olumlu", "İstanbulluların çoğu mecbur kalsa da yerlere çöp atmıyor" ve "İstanbulluların trafik kültürü olumlu" sonuçlarına vardı. 
     Belediyenin bir süredir yürüttüğü "Sosyal Doku Projesi İstanbullu Olma Bilinci Araştırması" kapsamında yer alan bu araştırmanın sonuçları 14 Temmuz günü Belediye'nin "www.ibb.gov.tr" adresli resmi web sitesinde yayımlandı. Araştırmada, yöneltilen sorulara 2 bin 490 İstanbullu yanıt verdi. 
     
     ŞAŞIRTTILAR 
     Aynı ankette sorulan "Ulaşım araçlarına binerken ya da bir şey satın alırken 'Hayırlı sabahlar', 'günaydın', 'iyi günler', 'iyi akşamlar', 'teşekkür ederim' gibi şeyler der misiniz." sorusuna deneklerin yüzde 59'u "Evet" yanıtını verdi. Yine ankete göre, İstanbulluların yaşlılıra, hamilelere, sakatlara saygısı da sonsuz. Özellikle toplu taşım araçlarında yer verdiğini söyleyenlerin oranı yüzde 75... 
     Web sitesinde yer alan araştırma sonuçlarından bir başkasında ise, İstanbulluların "İstanbul bir ev olsa, kendinizi ne olarak görürsünüz " sorusuna verdikleri yanıtlar yer aldı. Buna göre, İstanbulluların yüzde 48'i kendini "İstanbul'un sahibi", yüzde 26'sı kiracı, yüzde 17'si "misafir", yüzde 7.7'si "yabancı gibi" görüyor. 
     
Tahrip edenler kim      Yıllardır İstanbul'un çeşitli semtlerinde araştırmalar yapan Marmara Üniversitesi Sosyoloji Bölüm Başkanı Prof. Dr. Nilüfer Narlı ise kendi yaptığı araştırmalarında, bu davranışların tam tersini gözlemlediğini vurguladı. Bunun "normatif, yani düşündüğünün tam tersini yapan" davranış olduğunu belirten Narlı, bu konuda şunları söyledi 
     "İstanbul'un Esenler, Bağcılar, Taksim, Dolapdere, Fatih, Süleymaniye, Aksaray, Laleli'nin de aralarında bulunduğu pek çok bölgesinde yıllarca saha çalışması yaptım. Gözlemlerimden birisi, insanların sokağa çöp atma ve tükürme gibi konularda hassas olmadığı yönünde. Aynı şekilde çoğunluk da trafik kurallarına tüm cezalara rağmen uymamakta diretiyor. Ancak, insanlar soruları yanıtlarken daha farklı davranıyor, yaptıklarını söylemiyorlar. Buna normatif kültür diyoruz." 
     İnsanların söylediklerinin tam tersini yaptığını anlatan Narlı, şöyle devam etti "Diyeceklerdir ki, sokağa çöp atmak kötüdür. Ancak, reel kültürde bunun tam tersini yaptıklarını rahatlıkla görebiliyoruz. Türkiye'de de reel kültürle normatif kültür arasında uçurum var. Her ülkede farklılık vardır ama Türkiye'de uçurum var. Trafik kurallarına uymuyorlar ama uymaları gerektiğini bildikleri için sorulduğunda anketöre, 'uyuyorum' yanıtını veriyorlar. Türkiye'de çok fazla kaza oluyor. Bunun nedeni kurallara uyulmaması. Uysalar, bu kadar kaza olur mu " 
     

</TEXT>
</DOC>
