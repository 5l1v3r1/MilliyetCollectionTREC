<DOC>
<DOCNO> 171103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/yazar/asik.html </URL>
<DATE> 2003/07/23/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
İzmir kaynıyor 
</HEADLINE>
<TEXT>

   
   İzmir bu mevsimde her zaman sıcaktan kaynar... Bu kez sıcağa ilaveten siyasi olarak da kaynıyormuş. İzmirli dostumuz yerel seçim öncesi CHP'de olup biteni anlatıyor 
   - Ahmet Piriştina'nın CHP'den Büyükşehir Belediye Başkanlığı adaylığına İzmir milletvekili Bülent Baratalı ve İzmir İl Başkanı Alaattin Yüksel tavır almış görünüyor. Bu iki isim şimdi var güçleriyle delege seçimlerini kazanmaya çalışıyorlar. Kazanırlarsa, Büyükşehir Belediye Başkanı adayının önseçimle belirlenmesi için bastıracaklar. Önseçimi kabul ettiremezlerse Piriştina'ya, tepeden inme aday oldun ne halin varsa gör, demeleri çok mümkün. 
   - Piriştina kaybedebilir mi 
   - Eğer örgütün desteğini alamazsa elbet zorlanır. Eski bakanlardan Işılay Saygın AKP'den aday olursa ANAP ve DYP'li seçmenin de oyunu toplayarak ciddi rakip haline gelecektir. Yüksel Çakmur söylendiği gibi DSP'den aday olursa CHP'nin oyunu bölebilir... Özetle oylar çantada keklik değil... 
   İzmir'i uygar, temiz, aydınlık bir kent haline getiren Ahmet Piriştina, kifayetsiz muhterislere kurban giderse hem CHP'ye hem İzmir'e yazık olacak... 
   
   "Büyük adamın aradığı kendinde, küçük adamın aradığı başkasında bulunur." 
   Konfüçyüs 
   
   Vergi yerine Tekel'e zam yapıldı... 
   "İçtiğiniz her yudum içki ve içinize çektiğiniz her nefes sigara size yol, su ve elektrik olarak geri dönecektir." 
   Akif Kökçe 
   
   Laf ola beri gele...    Orman Bakanlığı yeni bir saptama yapmış... Orman yangınlarının en büyük sebebi akli dengesi yerinde olmayan vatandaşların orman alanlarında dolaşması imiş. 
   Bu tespiti yapanın akli dengesi yerinde mi acaba 
   Bir akil demeç de Başbakan Tayyip Erdoğan'dan 
   "Devlet okullardan elini çeksin, özel sektöre bıraksın" 
   Çocuğuna defter - kalem alacak para bulamayan milyonlarca veli çocuğunu özel okula nasıl gönderecek Ramsey gömlekleri sahibi Remzi Bey'in bursuyla mı 
   
   Lozan kutlamaları    Lozan Barış Antlaşması'nın 80'inci yıldönümü paneller, konferanslar, görsel etkinliklerle kutlanıyor. İstanbul Kadın Araştırmaları Derneği'nin anma töreni yarın 11.00'de The Marmara Oteli'nde... Konuşmacılar Nazan Moroğlu, Gülsüm Bilgehan ve Mümtaz Soysal... Çağdaş Yaşamı Destekleme Derneği'nin İzmir'deki kutlamaları da sürüyor. Yarın saat 16.30'da kutlamaların açılış konuşmalarını Özden Toker, Ahmet Piriştina ve Türkan Saylan yapacak... 17.45'teki panelin yöneticisi Erdal İnönü, konuşmacıları Türkel Minibaş, Hakan Baykal, Enis Tulca ve Onur Öymen... Tüm yurttaşlar davetli... 
   
   Neler oluyor...    Türkiye'de insanların aklından geçirmeye utanacağı konular hükümet üyelerinin ağzında rahat rahat konuşuluyor. Emperyalizme karşı ilk kurtuluş savaşını vermiş ülkenin yöneticileri, doğrudan ya da dolaylı, işgalci emperyalistlere asker desteği öneriyor. Kime karşı İşgale karşı direniş savaşı veren mazlum Irak halkına karşı... Mehmetçik Bağdat çöllerine sürülüp orada Coniler adına dövüşecek. İktidar Washington'daki efendisinden "aferin" alacak... Efendim Amerika bize çok önceden sormuş da biz bir tugay asker gönderebileceğimizi söylemişiz. Hükümet TBMM'ye sormadan bu sözü nasıl vermiş Daha da önemlisi... Aradan geçen zamanda onca şey değiştikten, Türkiye'nin başına çuval geçirildikten sonra dahi iktidardakilerin hizmet hevesinde bir değişiklik olmaması... Başbakan ve Dışişleri Bakanı'nın Irak'a asker gönderilmesine sıcak bakıyor olması. 
   ABD'ye yine umut veriliyor... Büyük olasılıkla böyle bir öneri TBMM'ye gelirse yine geri çevrilecek. Yine bir kriz ortamı... 
   AKP grubu asker gönderme işine soğuk bakıyor. TBMM Dış İlişkiler Komisyonu Başkanı, AKP Antalya milletvekili Mehmet Dülger güzel konuşuyor 
   - Amerikalıların kendileri bile Irak'ta işgalci güç olduklarını kabul ediyorlar. Ben bu durumda işgalci güce yardım için oraya asker gönderirsem Irak halkının gözündeki konumum ne olur Bu iş için önce BM kararı lazım, sonra TBMM onayı... Tabii Genelkurmay'ın görüşünü almamız da şart... 
   Hükümetin, gördüğümüz hakaretin izi kurumadan asker göndermeyi gündem konusu yapması ülkenin onuruna en büyük darbedir. 
   
   Askerimizin başına çuval geçirdiler... Yeterli bulmadık... Kefen geçirsinler diye uğraşıyoruz... 
   Oralp Basım 
   
   
      
   
</TEXT>
</DOC>
