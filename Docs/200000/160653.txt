<DOC>
<DOCNO> 160653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/guncel/gun03.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Havalimanında sahte polis terörü 
</HEADLINE>
<TEXT>

Polis olduğunu söyleyen bir kişi, aranmadan Dış Hatlar'a girmek istedi. Ancak engellendi. Bunun üzerine polisle kavga edip kurşun yağdıran şahıs, gasp ettiği araçla kaçtı 
     SİNAN TOROS İstanbul 

     Atatürk Havalimanı Dış Hatlar Terminali geliş katındaki A Kapısı'na gelen ve görevlilere polis olduğunu söyleyerek aranmadan terminale giriş yapmak isteyen 27-28 yaşlarındaki bir kişi, polisle boğuşup havaya ve bir taksiye ateş açtıktan sonra gasp ettiği araçla kaçtı. 
     
     Kontrol noktasına geldi 
     Terminale dün saat 16.00'da gelen hafif sakallı bir kişi, X - Ray cihazının önüne geldiğinde, polis ve silahlı olduğunu belirterek, bilet almak için içeri girmek istediğini söyledi. Bunun üzerine özel güvenlik görevlisi, bu kişiyi yandaki polis kontrol noktasına götürdü. 
     Buradaki polis, yaptığı kimlik kontrolü sırasında şüphelenince, şahsa "Nerede görev yapıyorsunuz " diye sordu. "Vatan'daki Emniyet Müdürlüğü'nde" yanıtını alan polis memurunun ısrarlı soruları karşısında paniğe kapılan şahıs, içerisinde polis kimliğinin de bulunduğu cüzdanını masanın üzerinden kapıp kaçtı. 
     
     Görüntüler incelenecek 
     Kendisine müdahale eden polis Serkan Atalay'la boğuşup havaya bir el ateş eden saldırgan, bir taksiye de kurşun sıktı. Ardından Selçuk İnanç'a ait Opel Astra marka aracı gasp ederek kaçtı. 
     Saldırganın havaalanındaki kamera görüntülerden kimliğinin belirlenebileceği öğrenildi. 
     

</TEXT>
</DOC>
