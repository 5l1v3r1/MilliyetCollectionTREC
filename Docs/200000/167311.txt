<DOC>
<DOCNO> 167311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/soneko35.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Krediler İstanbul'a aktı... 
</HEADLINE>
<TEXT>

     Bankacılık sisteminin kredi ve mevduat hacminde geçen yıl en büyük payı İstanbul aldı. 
     Tüm coğrafi bölgeleri geride bırakan İstanbul, 2002 yılı toplam kredi hacmi 52.6 katrilyon liranın yüzde 42'sini oluşturan 22.1 katrilyon liralık krediyi tek başına kullandı. 
     Türkiye Bankalar Birliği TBB web sitesinde yer alan ''2002 Yılında Türkiye Ekonomisi ve Türk Bankacılık Sistemi'' başlıklı çalışmaya göre, İstanbul'u, 7.5 katrilyon lira ile Ankara, 2.3 katrilyon lira İzmir izledi. 
     Katrilyon liranın üzerinde kredi tahsis edilen iller arasında, 1.7 katrilyon lira ile Kocaeli, 1.1 katrilyon lira ile Giresun ve 1 katrilyon lira ile Adana yer aldı. 
     Bölgesel bazda ise, Marmara Bölgesi İstanbul hariç olarak değerlendirmeye alındı. Buna göre, 7.7 katrilyon lira ile Batı Anadolu ve 3.3 katrilyon lira ile Ege Bölgesi ilk sıralarda gösterildi. 
     Kredi hacminin 2.9 katrilyon lirası Doğu Marmara, 2.3 katrilyon lirası Akdeniz ve 1.4 katrilyon lirası da Doğu Karadeniz Bölgesi'ne tahsis edildi. 
     Kredi hacminden en düşük payı bölge bazında Kuzeydoğu Anadolu, il olarak da Ardahan aldı. Ardahan 4 trilyon 49 milyar liralık kredi kullandı. 
     Kredilerin 47 katrilyon lirasını ihtisas dışı krediler oluşturdu. Kalan 5.6 katrilyon lira ise tarım, gayrimenkul, denizcilik, turizm gibi ihtisas kredileri yoluyla kullanıldı. 
     
     İSTANBUL MEVDUATTA DA YÜZDE 42 İLE İLK SIRADA 
     Kredide olduğu gibi mevduatta da İstanbul yüzde 42 pay ile ilk sırada yer aldı. Toplam 142.3 katrilyon lira olan mevduatın 59.8 katrilyon lirası İstanbul'da toplandı. 
     Bölgelere dağılımda, 25.9 katrilyon lira ile Batı Anadolu ve 14.2 katrilyon lira ile Ege en çok mevduat toplayan bölgeler oldu. 
     Mevduatta illere göre bakıldığında, İstanbul'u Ankara ve İzmir izledi. 
     En az mevduat toplayan bölge, kredilerde olduğu gibi Kuzeydoğu Anadolu olurken, il olarak ise Hakkari sıralamada gösterildi. Hakkari, 30 trilyon 573 milyar liralık mevduata ev sahipliği yaptı. 
     
</TEXT>
</DOC>
