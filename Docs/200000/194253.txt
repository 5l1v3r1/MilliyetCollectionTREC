<DOC>
<DOCNO> 194253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/08/son/sontur06.html </URL>
<DATE> 2003/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramda Antalya "ünlü" kaynayacak 
</HEADLINE>
<TEXT>

     Ramazan Bayramı'nda Antalya adeta sanatçı akınına uğrayacak. Sibel Can, Ebru Gündeş, Hülya Avşar, Gülben Ergen bayramda Antalya'daki otellerde sahne alacak. 
     Bayramın yaklaşmasıyla birlikte Antalya'daki lüks oteller, zengin aktiviteler hazırlamaya başladılar. AA muhabirinin aldığı bilgiye göre, bayramda Belek'te bulunan Xanadu Resort Oteli, Sibel Can'ı sahneye çıkaracak. Sibel Canlı Xanadu'nun bayram paket fiyatları ise farklılık gösteriyor. Xanadu'da, üç gecelik paket program, kişi başına standart odada 720 milyon lirayken, bu fiyat junior süitte 1 milyar 680 milyon liraya çıkıyor. 
     Bayramda en canlı aktivite WOW Kremlin Palace'de olacak. Bayram boyunca Hülya Avşar, Cenk Eren-Nükhet Duru, Dans Of Karadeniz ve Davut Güloğlu'nu sahneye çıkaracak Kremlin Palace, tatilcilerin ilgisini çekiyor. Kremlin Palace, bir çok sanatçının yer aldığı bayram paket fiyatlarını ise hala belirlemedi. 
     Belek'te bulunan Cornella De Luxe Resort'ta ise, bayramda Gülben Ergen sahne alacak. Gülben Ergenli Cornella'da, bayramda kalmak isteyenler standart oda için kişi başına 162 milyon lira öderken, villa junior süite için ise kişi başına günlük 205 milyon lira ödeyecekler. 
     Ünlü sanatçı Ebru Gündeş de, Kundu bölgesindeki Titanic Otel'de sahne alacak. 
     Antalya'da ünlü sanatçıları sahneye çıkarmayan 5 yıldızlı oteller ise fiyatlarını aşağıda tuttular. Şehir merkezinde bulunan Falez Oteli hazırladığı 5 günlük tatil paketi için günlük kişi başına 60 milyon lira fiyat belirledi. 
     Kemer'deki Kemer Resort Oteli'nde ise, bayram fiyatı günlük kişi başına 90 milyon lira olarak açıklandı. Otelde, yerli turist kadar Hollanda, Avusturya ve Alman turistlerin de yoğun olarak bulunacağı bildirildi. 
     Antalya'daki diğer lüks otellerin bir kısmı hala bayram programını hazırlamazken, bazı otellerin de ünlü sanatçıları bayramda sahneye çıkarmaya hazırlandığı öğrenildi. 
     
</TEXT>
</DOC>
