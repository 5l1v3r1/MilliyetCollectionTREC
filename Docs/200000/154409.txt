<DOC>
<DOCNO> 154409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sondun09.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin'deki okullarda SARS tatili sürüyor... 
</HEADLINE>
<TEXT>

     Çin'in başkenti Pekin'de, akut solunum yetmezliği sendromu SARS nedeniyle ilk ve orta dereceli okulların iki hafta daha kapalı kalacağı bildirildi. 
     Resmi Çin haber ajansı, iki hafta önce kapatılan okulların iki hafta daha kapalı tutulacağını, bu dönemde öğrencilerin internet ve televizyon yoluyla dersleri takip etmesinin sağlanacağını bildirdi. 
     Yetkililer, okulların, SARS'ın kontrol altına alınması halinde 7 Mayıs'ta açılmasının planlandığını belirtmişlerdi. 
     
     KUVEYT VE SUDAN 
     Bu arada, Kuveyt ve Sudan, SARS hastalığı görülen ülkelerden yolcu kabul etmeme kararı aldı. 
     Mısır Havayolları, Sudan'ın, kendilerine ABD, Kanada, İngiltere, Çin, Singapur ve Vietnam'dan yolcu kabul edilmediği yönünde bir bildiri gönderdiğini bildirdi. 
     Sudan'ın, başka ülkelere söz konusu bildiriden gönderip göndermediğinin bilinmediği belirtildi. 
     Kanadalı yetkililer, Sudan'ın kararını kınayarak, konuya ilişkin olarak Sudanlı yetkililerle temasa geçileceğini söylediler. 
     Kuveyt Sağlık Bakanlığı sözcüsü Ahmed El Şatti de diplomatlar dahil, SARS görülen ülkelerin vatandaşlarının, Kuveyt'e gelmeden önce hastalığın görülmediği bir ülkede en az 10 gün geçirmedilerse ülkeye girişlerine izin verilmeyeceğini kaydetti. 
     
</TEXT>
</DOC>
