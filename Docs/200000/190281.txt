<DOC>
<DOCNO> 190281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/ekonomi/eko09.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'de kriz bitti, yükseliş başladı 
</HEADLINE>
<TEXT>

   Arjantin ekonomisi son yıllarda yaşadığı krizlerden çıkma eğilimine girdi. Arjantin borsası da bir rekora imza attı ve tarihindeki en yüksek değerini gördü 
      EKONOMİ SERVİSİ 
   
   Arjantin'in Merval endeksi, açıldığı 1986 yılından bu yana en yüksek değerine çıktı. Önceki gün yüzde 2.8 yükselen endeks 902.8 puandan kapandı. 
   En son 1992 Haziran ayında 900 puana yükselen endeksin çıkışının en önemli sebebinin geçtiğimiz ay IMF ile yapılan anlaşma olduğu belirtiliyor. Arjantin hisseleri de 2002 krizinden sonra bu yıl içinde yüzde 70 değer kazandı. Ancak bazı ekonomistler yine de dikkatli olunması gerektiğini belirtiyorlar. 
   Son birkaç yıldır çok ciddi krizler geçiren Arjantin ekonomisinin bu yıl kendini toparlamaya başladığı rakamlarla da ortada. Yılın ilk yarısında yüzde 6.6 büyüyen Arjantin ekonomisinin, yılın tamamında bu rakamında üzerinde büyümesi bekleniyor. Eylül ayında Devlet Başkanı Nestor Kirchner'in IMF'yle hayati öneme sahip kredi konusunda anlaşmaya varmasının ardından yatırımcılar sevinmişti. 
   
   
</TEXT>
</DOC>
