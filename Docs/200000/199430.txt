<DOC>
<DOCNO> 199430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/03/spor/spo04.html </URL>
<DATE> 2003/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeytan üçgeni 
</HEADLINE>
<TEXT>

   Son üç maçını Gaziantep, Galatasaray ve Gençlerbirliği ile oynayacak olan Trabzonspor dokuz puana şartlandı 
      
   Zorlu viraj 
   LİGDE ikinci sırada yer alan Trabzonspor'un son üç haftada birbirinden zorlu maçlar bekliyor. Sırasıyla Gaziantepspor, Galatasaray ve Gençlerbirliği ile karşılaşacak olan Bordo - Mavili takımın hedefi en az yedi puan çıkarmak. Teknik Direktör Samet Aybaba, öncelikle Gaziantepspor sınavını düşündüklerini söyledi, "Yönetimden paket prim talebinde bulunabilirim. Eğer dokuz puan toplarsak zirvenin en iddialı takımı oluruz" dedi. 
   
   Fatih savunması 
   FATİH Tekke'deki düşüşü de değerlendiren Aybaba, "Beşiktaş maçında gördüğü kırmızı kart onu çok etkiledi. Farklı yenilgiden kendisini sorumlu tuttu. Ruhsal yönden yıprandı. Bu nedenle şu ana kadar beklenen patlamayı yapamadı ama eski günlerine dönecek" diye konuştu. Bu arada Samet Aybaba'nın bugün Gökdeniz ve Petkoviç ile basın toplantısı yapacağı ve Diyarbakır maçından sonra yaşananlara açıklık getireceği belirtildi. 
   
   Turuncu sevildi 
   BORDO-Mavili taraftarlar bu sezon piyasaya sürülen turuncu formalara büyük ilgi gösteriyor. TS Club Sorumlusu Özkan Yavuz, ilk başlarda tartışmalara neden olan formaların tahmin ettiklerinden fazla satıldığını söyledi, "İnsanlar bu formayı sadece maçlarda değil, normal hayatta da giyebiliyor" dedi. 
   
   Trabzon'da Hugo şoku 
   YÖNETİMİN transfer listesinde yer alan Sporting Lizbon'un sol kanat oyuncusu Miguel Viera Hugo'nun ciddi sakatlık geçirdiği ve sezonu kapattığı öğrenildi. Hugo'nun transferini çok isteyen Teknik Direktör Samet Aybaba, öteki sol kanat adayları üzerinde durmaya başladı. Aybaba konuyla ilgili, "Yeni yönetim bir belirlensin, sonra alınacak oyuncuları masaya yatıracağız" ifadesini kullandı. 
   
   
</TEXT>
</DOC>
