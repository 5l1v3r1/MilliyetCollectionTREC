<DOC>
<DOCNO> 167300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/04/son/soneko24.html </URL>
<DATE> 2003/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan açıkladı İmar Bankası'nın tasfiye süreci başladı... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Tasarruf Mevduatı Sigorta Fonu'nun TMSF İmar Bankası'nı hisseleri ile birlikte devralmadığını belirtirken, bankada, ''sigortaya tabi mevduatın ödenmesi suretiyle tasfiye yoluna gidilmesi'' sürecinin işlemeye başladığını bildirdi. 
     Mevduat sahiplerinin hiç bir mağduriyete uğramayacaklarını belirten Şener, mevduat sahiplerinin parasının güvence altında olduğunu vurguladı. 
     Şener, bir grup gazeteciye yaptığı açıklamada, İmar Bankası'nın bankacılık işlemleri yapma ve mevduat kabul etme izninin kaldırılması yanında, yönetim ve denetiminin Fon'a geçmesi konusunu değerlendirdi. 
     Zaman zaman bankaların sorunlu hale geldiğini belirten Şener, sorunlu hale gelen bankaların durumunun çözümü için, farklı alternatiflerin uygulanabildiğini söyledi. 
     Bankalar Kanunu incelendiğinde, sorunlu hale gelen bankalar ile ilgili 3 farklı alternatif çözüm yönteminin uygulanabileceğinin anlaşıldığını anlatan Şener, şöyle devam etti 
     ''Bu yöntemlerden birincisi, sorunlu hale gelen bankaların tüm yükümlülüklerinin ödenmesi suretiyle doğrudan tasfiye edilmesidir. İkinci yöntem ise sigortaya tabi mevduatın ödenmesi suretiyle tasfiye yoluna gidilmesidir. Üçüncüsü ise söz konusu bankaların Tasarruf Mevduatı Sigorta Fonu TMSF bünyesinde çözüme kavuşturulmasıdır.'' 
     
     FARKLI YÖNTEMLER UYGULANDI 
     Bu üç yöntemden biri veya diğerinin, Bankacılık Düzenleme ve Denetleme Kurulu BDDK tarafından uygulanabileceğini ve karara bağlanabileceğini belirten Şener, TMSF'ye daha önce devredilen 20 bankanın durumuyla ilgili çözümün ise üçüncü alternatif çerçevesinde yapıldığını hatırlattı. 
     Ancak dünkü ve bugünkü mükerrer Resmi Gazetelerde yayımlanan 3 ayrı BDDK kararı birlikte değerlendirildiğinde, İmar Bankası'nın durumunda bir farklılık olduğunun anlaşıldığını kaydeden Şener, şöyle devam etti 
     ''Söz konusu bankanın yükümlülüklerini vadesinde yerine getirmemesi, alınması gereken tebbirleri almaması, faaliyetine devamı halinde mevduat sahiplerinin hakları ve mali sistemin güven ve istikrarı bakımından tehlike arzettiği için, Türkiye İmar Bankası'nın bankacılık işlemleri yapma ve mevduat kabul etme izni BDDK tarafından kaldırılmıştır.'' 
     
     BANKANIN YÖNETİM VE DENETİMİ 
     Bir bankanın bankacılık yapma ve mevduat kabul etme izninin BDDK tarafından kaldırılması halinde ortaya çıkan durumu değerlendiren Şener, Bankalar Kanunu'nun 16. maddesi 1. fıkrasına göre, bankanın yönetim ve denetiminin fona intikal ettiğini söyledi. 
     BDDK'nın bugünkü kararlarının dikkatli şekilde incelendiğinde, bu iki noktanın vurgulanması gerektiği üzerinde duran Şener, şöyle devam etti 
     ''İmar Bankası'nın bankacılık faaliyetleri ve mevduat kabul etme izni kaldırılmıştır. Buna istinaden de bankanın yönetim ve denemi Fon'a intikal etmiştir. Bankanın yönetim ve denetiminin fona intikal etmiş olması, daha önce Fon'a devredilen 20 bankanın konumundan daha farklı bir durumu ifade etmektedir. 
     Yani Fon, İmar Bankası'nı hisseleri ile birlikte devralmış değildir. Sorunlu bankaların çözümüyle ilgili ikinci yöntemi kullanmıştır. Yani sigortaya tabi mevduatın ödenmesi suretiyle tasfiye yoluna gidilmesi süreci işlemeye başlamıştır.'' Mevduat sahiplerinin hiç bir mağduriyete uğramayacaklarını belirten Şener, mevduat sahiplerinin parasının güvence altında olduğunu kaydetti. 
     
</TEXT>
</DOC>
