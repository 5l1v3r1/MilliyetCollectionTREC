<DOC>
<DOCNO> 176425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/yasam/yas01.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Böbrek naklinde ilk mucize 
</HEADLINE>
<TEXT>

   Böbrek naklinde mucize haber Türkiye'de ilk kez bir hastaya, 'dokusu uymadığı halde', eşinden alınan böbrek nakledildi 
      ALİ GÜLER Antalya DHA 
   
   Türkiye'de ilk kez vericiyle aralarında doku uyumu bulunmayan hastaya böbrek nakli yapıldı. 17 yıldır böbrek hastası olan Şevket Gürci'ye eşi Sevgi Gürci'den nakledilen böbrek, tekrar hayata bağlanma umudu verdi. 
   Akdeniz Üniversitesi Organ Nakil Merkezi'ne başvuran Gürci'ye 38 , uzun süre uygun kadavra bulunamadı. Kardeşlerinin dokusu da uymayınca, Gürci'nin eşi Sevgi Gürci 30 , bir böbreğini eşine vermeye karar verdi. Doktorlar dokuların tutmadığını ancak nakil yapabileceklerini belirtti. Çiftin ameliyatı kabul etmesi üzerine Gürci ameliyata alındı. 
   
   'Güvendiler, kazandılar' 
   Akdeniz Üniversitesi Tıp Fakültesi Hastanesi'nde Yrd. Doç. Dr. Alihan Gürkan, Doç. Dr. Alper Demirbaş ve Yrd. Doç. Dr. Okan Erdoğan'dan kurulu ekip, Sevgi Gürci'den aldıkları böbreği Şevket Gürci'ye başarıyla nakletti. 
   Eşini verdiği böbreğiyle tekrar hayata döndüren Sevgi Gürci, "Onun boynu büküldüğünde dünyam yıkılırdı. Kana kana su içemediği, doya doya yemek yiyemediği için önünde su bile içemezdim. O bana hiçbir zaman 'Böbreğini verir misin ' teklifinde bulunmadı" dedi. 
   Akdeniz Üniversitesi Tıp Fakültesi Hastanesi Nefroloji Ana Bilim Dalı Öğretim Üyesi Doç. Dr. Murat Tuncer de, doku grubuna bakılmaksızın nakil yapılabileceğini kaydederek, mucizevi ameliyatı şöyle anlattı 
   "Gürci'nin 10. yıldaki sonuçları, ikiz kardeşlerden yapılan nakillerle aynı olacak. Cesaret gösterdiler. Türkiye'de hiç örneği yokken önlerine sunduğumuz verilerle bize güvendiler." 
   
   
</TEXT>
</DOC>
