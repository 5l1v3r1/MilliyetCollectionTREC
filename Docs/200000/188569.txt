<DOC>
<DOCNO> 188569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/soneko28.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
TEKEL, ÖTV'nin artırılmasından memnun... 
</HEADLINE>
<TEXT>

     Bira ve alkollü içeceklerden alınan Özel Tüketim Vergisi'nde ÖTV asgari vergi, bir başka deyişle maktu verginin yürürlüğe girmesiyle, bu alandaki vergi kaybının önleneceği ve Tekel'in içinde bulunduğu dezavantajın ortadan kalkacağı bildirildi. 
     Bakanlar Kurulu'nun, bira ve alkollü içeceklerden alınan ÖTV'ye dönük düzenlemesine ilişkin soruları yanıtlayan TEKEL Genel Müdürü Sezai Ensari, önceki uygulamada alkollü içki ithaline kendilerinin izin verdiğini, ancak bir-kaç aydır, Tütün ve Alkollü İçkiler Piyasası Düzenleme Kurulu'nun bu uygulamayı iptal etmesi nedeniyle fiyatların ucuzladığını anlattı. 
     İthal edilen içkilerin ucuz gösterilmesi sonucu, ciddi miktarda vergi kaybı yaşandığı ve haksız rekabete neden olunduğu gerekçesiyle ÖTV'nin maktu belli tutar hale getirildiğini belirten Ensari, şunları kaydetti 
     ''Bizim 56 milyon liraya ithal ettiğimiz bir ürünü, özel sektör 25-29 milyon liraya satıyorlardı. Şimdi vergi maktuya dönüşünce, aramızdaki fiyat farkı azalacak. Böylece hem özelleştirme aşamasındaki kuruluşumuzun içinde bulunduğu dezavantaj ortadan kalkacak hem de vergi kaybı önlenecek.'' Bakanlar Kurulu'nun bugünkü Resmi Gazete'de yayımlanan kararıyla, sıfır otomobillerden alınan özel tüketim vergisi oranları 3 ile 25 puan arasında arttırılırken, bira ve diğer alkollü içecekler için 'asgari vergi' uygulamaya sokulmuştu. 
     Yeni düzenleme uyarınca, alkollü içeceklerde oransal vergi uygulaması, herhangi bir oran değişikliğine gidilmeden yine devam edecek. Ancak oransal vergi, yeni belirlenen asgari verginin, bir başka deyişle maktu verginin altında kalamayacak. 
     Eğer oransal tutar, belirlenen asgari verginin altında ise o zaman vergi miktarı, otomatikman asgari vergi tutarına yükselecek. 
     Oransal tutar daha yüksek ise bu defa asgari verginin bir geçerliliği olmayacak ve ÖTV, oransal tutar üzerinden tahsil edilecek. 
     
</TEXT>
</DOC>
