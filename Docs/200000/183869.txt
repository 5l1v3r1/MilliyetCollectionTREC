<DOC>
<DOCNO> 183869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/son/sondun03.html </URL>
<DATE> 2003/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Asker kararı Ekim ortasında çıkar, İngilizler gibi olacağız 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''hükümetin henüz Irak'a asker gönderip göndermeme konusunda nihai kararını vermediğini söyledi. 
     Kararın meclis ekim ayı başında açılınca belirginleşeceğini belirten Gül, konunun ekim ayı ortasına kadar sonuca bağlanacağını tahmin ettiğini belirtti. 
     New York'taki Türkevi binasında şerefine verilen resepsiyona katılan Gül, burada gazetecilerin sorularını cevaplarken, ''asker göndermeyle ilgili sürecin, hükümetin değerlendirmesini tamamlayıp kesin kararını vermesiyle başlayacağını, ondan sonra meclisten yetki alınacağını ve hükümetin gerekeni yerine getireceğini'' vurguladı. Gül, ''Hükümet içinde biz karar verince, mecliste bir problem olmaz. Bunu söyleyebilirim'' diye konuştu. 
     
     TÜRKİYE ABD'Yİ UYARMIŞTI 

     Gül, Türkiye'nin savaşın hemen ertesinde ABD'yi Irak halkının günlük ihtiyaçlarının karşılanması konusunda uyardığını, ancak önerilerine kısa sürede cevap alamadığını da belirtti, ''Sonuçta bugünkü kaos ortaya çıktı'' dedi. 
     Türkiye'nin Irak'a gelecek hafta elektrik vermeye başlayacağını belirten Gül, DSİ'den bir heyetin de Irak'ta bulunduğunu ve su konusunda çalışmalar yaptığını hatırlattıktan sonra şunları söyledi 
     ''Biz aslında savaşın hemen ertesi günü tüm bunları teklif etmiştik. Amerikalılara 'Siz sadece güvenlik işleriyle uğraşıyorsunuz, ama halkın temel ihtiyaçlarını ihmal ediyorsunuz. Siz güvenlikle uğraşırken, biz de temel ihtiyaçları karşılayalım. Bu ekonomik boyutlu bir şey değil, sosyal ve insani amaçlı bir boyuttur. Sürece en büyük yardım aslında böyle olur' dedik. O zaman gariptir ki uzattılar, cevap vermediler ve bugünkü kaos ortaya çıktı.'' 
     
     TÜRKİYE'NİN GÖREV ALANININ SINIRLARI 

     Gül, Türkiye'ye teklif edilen yerlerin sınırını da şöyle çizdi 
     ''Teklif edilen yerler Bağdat'tan başlar, Ürdün-Suriye sınırından, Selahaddin'e kadar uzanan büyük bir bölgedir. Bu bölgenin içersinde farklı farklı alanlar var bizim için. Burası 4-5 bölüme ayrılabilir. Bunların içinden biri olacaktır. O bizim vereceğimiz karar.'' 
     
     AYRI KOMUTANLIK 

     ''Türkiye Irak'a gittiği takdirde, tamamen kendi hakimiyetimizde olan, aynı İngilizler gibi, ayrı bir bölge, ayrı bir komutanlık şeklinde gideriz'' diyen Bakan Gül, ''Bir tarafta bölge ve Türkiye'nin güvenliği, diğer tarafta da Irak'ın bir an önce kendini yönetecek duruma gelmesi, toprak bütünlüğünü, politik bütünlüğünü koruyarak normalleşmesi. Tüm bunlar, Türkiye için çok önemlidir'' diye konuştu. 
     Gül, Irak'ta yapılan incelemelerle ilgili olarak da şunları söyledi 
     ''Adım adım her yer gezildi, her yer görüldü. Her bölgedeki ileri gelenler ve aşiret liderleri ve oradaki akımların önde gelen insanlarıyla görüşüldü. Tüm bu analizler yapıldı.'' 
     
     PKK'NIN ASKER GÖNDERMEYLE İLGİSİ YOK 

     ABD'nin PKK ile mücadele konusundaki tutumunu da değerlendiren Bakan Gül şunları söyledi 
     ''Amerikalılar, terörle mücadeledeki inandırıcılıklarını kendileri zedeleyemezler. Terör listesine aldığınız örgütle, mecbursunuz mücadele edeceksiniz. Biz asker göndersek de, göndermesek de. Bununla hiç ilgisi yok. Beklentimiz o bakımdan tereddütsüzdür.'' 
     
     GÜL, ÇELEBİ İLE GÖRÜŞÜYOR 

     ''Bölgenin istikrara kavuşması, Irak'ın normalleşmesi Türkiye'ye çok şey kazandırır. Türkiye'nin en büyük kazancı bu olur'' diyen Gül, Irak geçici yönetimi başkanı Ahmet Çelebi'yi bugün saat 11.30'da TSİ 18.30 Türkevi binasında kabul edecek. 
     Gül, bu konudaki görüşlerini açıklarken, ''Bölgenin karışması, çatışmaların artması Türkiye'nin zararınadır. Dolayısıyla kararımızı verirken buna göre veririz'' diye konuştu. Gül, sözlerine şöyle devam etti 
     ''Şayet biz oraya gidersek, muhakkak politik vizyonun bir parçası olarak gideriz. Yoksa polis gücü gibi gitmeyeceğimizi hepsine söyledik.'' Gül, bir soru üzerine de Türk dış politikasının en önemli 3 konusunu, ''Avrupa Birliği ile müzakerelere başlamak, Irak'ın bir an önce istikrara kavuşması ve Kıbrıs'ta her iki tarafı tatmin edici, kalıcı bir çözümün bulunması'' diye sıraladı. 
     
</TEXT>
</DOC>
