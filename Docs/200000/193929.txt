<DOC>
<DOCNO> 193929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/spor/ysenay.html </URL>
<DATE> 2003/11/07/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Fiesta'ya dönelim 
</HEADLINE>
<TEXT>

   
   Serdar Bilgili başkanın yaptığı centilmen davranış futbolumuzda ders niteliği taşıyan bir hareketin işaret fişeği olmalıdır bizce... 
   Futbol oyununun derbiler serisinde Batı'daki büyük oyunlarda tribünler tam bir "FIESTA" yaşayıp, maç sonraları şarkılar, sevinçler içinde şehiri ayaklandırırken, bizdeki bu erken gelen öfke ve kin niye ki .. Geçmiş yıllarda Kadıköy'deki Fenerbahçe - Galatasaray maçında Fenerbahçe taraftarı yapmıştı takımı daha oyunun başında gol bulup, galibiyeti yakalamışken, "stadı dumana boğma" yanlışlığını... Ve 15 dakika kesilen oyun sonrası Galatasaray ayaklanıp, attığı gollerle de yakalamıştı beraberliği... Şimdi geçen cuma Beşiktaş tribünleri bir meşale kalabalığının dumanlarıyla oyunun kesilmesine sebep olmuş ve soyunma odasında oyuncularını maça hazırlamış teknik heyetlerin bütün çabaları bir anda silinip, gitmiştir futbolcu belleklerinden... Futbolumuzun artık Batı'da, hatta Dünya'da itibar gördüğü yıllar yaşanmaktadır... Öyleyse bizim tribünlerimizin de düşünce ve uygulamada yeni ve çağdaş kıyafetler getirmesi gerekmez mi .. Kardeşim, yeni başlamış ve her sonuca açık bir maçın daha ilk dakikalarında futbolcunun oyun konsantrasyonunu sıfırlayacak davranışlar yapılır mı .. Bu bilinçsizlik karşı rakibin işine yaramaktan başka ne getirir ki sizlere .. Var oyunu galip bitir, sonrasında tribünlerde yap kendine göre dilediğin bayramı... Ayrıca rakibe yapacağın küfürlerin gelecek maçlardaki sonuçlara göre size geri döneceğini hiç mi düşünmüyorsunuz .. Çıkacak yeni kanunla bu tribün terörünü geçim kaynağı yapanların birkaç gün içinde silinip, gideceğini düşünüyorum ben... Hele İçişleri Bakanlığımız konuya titizlik gösterip, cımbızla tek tek yakalayıp, fişlerse bu tipsizleri ve de yasa gereklerini keskin bir şekilde uygularsa, bu işin de sonu gelir ve kulüp yöneticilerinin "amigocu tipleri" de deşifre olacaklarına göre, temizlik harekatı maksadına ulaşır... 
   Serdar Bilgili'nin açtığı bu çığıra anında katılan Özhan Canaydın kardeşimiz de kendi centilmenliğinin en samimi fotoğraflarını koymuştur terör konusuna... Yalnız benim bir sitemim olacak Fenerbahçe Başkanı Aziz Yıldırım'a... Aslında Aziz başkan da, anında bir basın toplantısı tertiplemeli ve iki başkanın saygın görüşlerine paralel cümlelerle üç büyüğün centilmenlik bütünleşmesine ortak olmalıydı... Ancak yine de geç değil... Sayın Yıldırım'ın uygun bir zamanlamada bu rötarı kolayca kapatacağına inanıyorum ben... 
   
      
   
</TEXT>
</DOC>
