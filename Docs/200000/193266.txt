<DOC>
<DOCNO> 193266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/04/son/soneko15.html </URL>
<DATE> 2003/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye sınırındaki mayınlar temizlenecek... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, değişen ve gelişen Türkiye-Suriye ilişkileri çerçevesinde, hükümetin Suriye sınırındaki mayınlanmış tarım arazilerinin temizlenerek, ekonomiye katkı sağlayacak şekle dönüştürülmesi yolunda karar aldığını açıkladı. 
     Şener, GAP İdaresi Başkanlığı binasında mayınlı arazilerin temizlenmesiyle ilgili oluşturulan ''Çalışma ve Koordinasyon Kurulu''nun ilk toplantısı öncesinde basına açıklamalarda bulundu. 
     Şener, Suriye sınırındaki mayınların temizlenmesi ile 30 bin 600 hektarlık bir alanın üretime kazandırılacağını ve 6 bin aileye iş imkanı sağlayacağını söyledi. 
     Kara mayınlarının tüm dünyada 10 yıl içerisinde temizlenmesinin Birleşmiş Milletler Ottowa Sözleşmesi gereği kaldırılması gerektiğini belirten Bakan Şener, bu hükmün TBMM tarafından 12 Mart 2003 tarihinde onaylanarak kabul edildiğini kaydetti. 
     GAP İdaresi Başkanlığı koordinasyonunda oluşturulan Çalışma ve Koordinasyon Kurulu'nun Genelkurmay Başkanlığı, Maliye, Tarım ve Köyişleri Bakanlığı ve GAP İdaresi Başkanlığı'ndan oluşacağını ifade eden Şener, projenin ilk ayağı olan mayınların temizlenmesi işinin Genelkurmay Başkanlığı tarafından yürütüleceğini, bu alanların ekonomiye kazandırılması için hangi model veya modellerin kullanılacağının ise Kurul tarafından belirleneceğini kaydetti. 
     Bakan Şener, kurulun ilk toplantısının kendi başkanlığında yapılmasının hükümetin konuya verdiği önemi gösterdiğini de sözlerine ekledi. -HARİTALAR KAYBOLMADI- Mayınlı arazilerin temizlenmesinin yeni bir dönemin ifadesi olarak algılanması gerektiğini vurgulayan Şener, her dönemin kendine göre gereklilikleri bulunduğunu kaydetti. 
     Yeni bir döneme geçildiğine işaret eden Şener, hem dünyada hem de Türkiye'de değişimlerin olduğunu kaydetti. 
     Şener, ''Mayınların temizlenmesinden sonra güvenlik sorunu nasıl sağlanacak '' şeklindeki bir soruya karşılık, güvenlikle bağlantılı bir sorunun söz konusu olmayacağı yanıtını verdi. 
     Bakan Şener, arazilerin hibe mi edileceği yoksa özelleştirileceği mi sorusuna karşılık da, şu an herhangi bir karar verilmediğini, bölgedeki tarım arazilerinin bakir olduğunu ve organik tarım açısından önem taşıdığını söyledi. 
     Bölgenin mayınlardan temizlenmesi işleminin ne zaman tamamlanacağına yönelik bir soru üzerine de Şener, en kısa zamanda tamamlanmaya çalışılacağı yanıtını verdi. 
     Bakan Şener, Genelkurmay'ın mayın temizleme konusunda ihtisas sahibi olduğunu ifade etti. 
     Basında zaman zaman mayınlı bölgeye ilişkin haritaların kaybolduğu yönünde haberlerin yer aldığının hatırlatılması üzerine, harita konusunda teknik bir şey söyleyemeyeceğini, haritaların kaybolmadığını belirterek, ''Günümüzde teknoloji artık o kadar gelişti ki, kağıt kabul edilecek işlemlerden dolayı güçlük çıkacağını düşünmüyoruz.'' Bu arada 1957-1959 yılları arasında Suriye sınırındaki tarım arazilerine yerleştirilmiş olan toplam 615 bin 419 kara mayını temizlenecek. 
     
     KOMŞULARLA DIŞ TİCARET 

     Türkiye'nin, komşularıyla ticaret yapamayan bir ülke izlenimi verdiğini ifade eden süren Şener, Türkiye'nin komşularıyla dış ticaretinin toplam dış ticaret içindeki payının yüzde 6 olduğunu, ancak bu yıl yüzde 10'a ulaşmasını hedeflediklerini kaydetti. 
     Şener, herhangi bir Avrupa Birliği ülkesinin komşularıyla dış ticaretinin toplam dış ticaret içindeki payının yüzde 50'ye ulaştığını belirterek, Türkiye'nin komşularıyla olan mevcut dış ticaret oranının bir handikap olduğunu kaydetti. 
     
</TEXT>
</DOC>
