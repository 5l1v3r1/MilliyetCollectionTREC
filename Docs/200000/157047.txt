<DOC>
<DOCNO> 157047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/16/son/sondun13.html </URL>
<DATE> 2003/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos "İyi komşuluğu asla kabul etmeyeceğiz" 
</HEADLINE>
<TEXT>

     Kıbrıs Rum yönetimi lideri Tasos Papadopulos, Rum tarafının ''yana yana iyi komşuluğu asla kabul etmeyeceğini'' söyledi. 
     Rum basınına göre Papadopulos, Rum kesiminin Avrupa Birliği üyeliğine katkılarından dolayı eski Yunanistan Dışişleri Bakanı Theodoros Pangalos'un ödüllendirilmesi amacıyla Lefkara Belediyesi tarafından düzenlenen etkinlikte yaptığı açıklamada, iyileştirilmesi halinde Annan planını görüşeceğini belirtti. 
     ''Avrupa Birliği'ne üyeliğin ve yeni şartların dayattığı uygun değişiklikler yapıldıktan sonra Annan planını görüşmeyi kabul ettiğini'' yineleyen Papadapulos, KKTC Cumhurbaşkanı Rauf Denktaş'ın önerdiği ''iyi komşuluk ilişkileri bulunan ayrı devlet temelinde bir çözümü asla kabul etmeyeceğini'' kaydetti Denktaş'ın, ''Kıbrıs'ta çözüm bulunursa, bu çözüm bugünkü görüntüde, yani KKTC ile Rum tarafı arasında gidiş-gelişler şeklinde olacaktır'' yönündeki açıklamasını da yorumlayan Papadopulos, ''bugün gerçekleşmekte olanın çözüm olmadığını, çözüme yönelik adım bile teşkil etmediğini'' savundu. 
     Papadopulos, ''Kıbrıs sorunu yalnızca, iyi komşuluk ilişkileri içinde olan ve sınır problemlerini çözen iki devlet olmasını isteyen Denktaş'ın dayattığı gibi kısıtlanmış serbest dolaşım sorunu değildir'' dedi. 
     Papadopulos, ayrıca Pangalos'un Rum kesiminin AB üyelik sürecine katkılarından da övgüyle söz etti. 
     
</TEXT>
</DOC>
