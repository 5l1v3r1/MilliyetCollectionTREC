<DOC>
<DOCNO> 174308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sonspo50.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Som açıkladı Galatasaray'ın kredisi hazır... 
</HEADLINE>
<TEXT>

     Galatasaray Kulübü'nün, Yeni Ali Sami Yen Stadı için yaptığı 99 milyon dolarlık kredi anlaşmasına aracılık eden Sahip Som'un avukatı Erhan Büyükerk, sarı-kırmızılı kulübe sağlanan kredinin hazır olduğunu açıkladı. 
     Büyükerk yaptığı yazılı açıklamada, kredinin kullanılması için Galatasaray Kulübü'nün yerine getirmesi gereken birkaç formalite kaldığını dile getirdi. 
     Som aleyhine, bazı medya kurululuşlarında yer alan haberlere de tepki gösteren Büyükerk, şunları söyledi 
     ''Medyada müvekkilime yapılmadık hakaret kalmadı. 'Dolandırıcı', 'sahtekar' denildi. Bir kez daha tekrar ediyorum. Kendisi, merkezi ABD'de olan Som İnternational Consulting Financial Services Şirketi aracılığı ile Galatasaray Kulübü'ne ihtiyacı olan krediyi, AG'den Allianca Group temin etmiş ve kulüp başkanı Özhan Canaydın ile kredi sözleşmesi imzalanmıştır. 
     Sağlanan kredi koşullarının fevkalade iyi ve piyasa koşularının altında olduğunu bütün uzmanlar ifade etmektedir. Hal böyle iken, sadece müvekkilimi değil, gerek Galatasaray Kulübü'nü, gerekse başkanı Canaydın'ı yıpratmak isteyen kişilerce, müvekkilim Sahip Som hakkında asılsız suçlamalar ve hakaretler yayınlanmıştır.'' Avukat Büyükerk, müvekkili Som hakkındaki ''asılsız ve çirkin karalamaların'' tahammül düzeyini aşması, şahsi ve ticari itibarını zedelemesi sebebiyle, 3 basın kuruluşu aleyhine 100'er milyar liralık tazminat davası açtıklarını sözlerine ekledi. 
     
</TEXT>
</DOC>
