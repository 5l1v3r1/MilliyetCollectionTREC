<DOC>
<DOCNO> 153700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sondun10.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtlerden Türkmen öğretmene baskı 
</HEADLINE>
<TEXT>

     Irak'ın kuzeyinde Türkmenlerin yoğun olarak yaşadığı Kerkük'te, peşmergelerin 10 Nisan'da kente girmesinden sonra Türkmen öğretmenlere ''Kürtçe baskısı'' uygulandığı bildirildi. 
     Otoritenin Kürt gruplarının elinde bulunduğu Kerkük'te, Türkmen öğretmenlerin tehdit edilerek, Kürtçe öğrenmeye ve dersleri Kürtçe vermeye zorlandıkları belirtildi. 
     Zehra İlkokulu'nda görevli öğretmen Müfide Enver, okulda Kürt öğretmenlerin yaptığı bir toplantıya katılmadığı için ertesi gün Kürt öğretmenlerden birinin elindeki sopayı masaya vurarak kırdığını ve toplantıya katılmadığı için artık okula giremeyeceğini söylediğini anlattı. 
     Enver, Kürt öğretmenin, ''Burası Kürdistan'ın başkenti. Bu memleket bizim. Amerika burayı bize verdi. Bize itaat edin, ya da gidin'' dediğini söyledi. 
     Çalıştığı okulda Kürtçe eğitime başlandığını ifade eden Enver, okuldaki Kürt öğretmenlerin, kendileriyle Kürtçe konuşulmasını istediğini, okuldaki panoya da, ''Kerkük Kürdistan'ın kalbidir'' yazısı asıldığını kaydetti. 
     
     ''TEHDİT EDİYORLAR'' 

     Müfide Enver'in kendisi gibi öğretmen olan ve Libraz İlkokulu'nda çalışan kardeşi Sacide Enver ise çalışmaya devam ettiğini, ancak okulundaki 2 Kürt öğretmenin kendisini tehdit ettiğini söyledi. 
     Sacide Enver, ''Bana, 'Kürtçe öğrenmen gerekiyor, yoksa artık öğretmenlik yapamazsın' diyorlar'' diye konuştu. 
     Hastanelerin de Kürtlerin kontrolünde olduğunu ve Kürtçe konuşmayan bir akrabasının tedavisinin yapılmadığını anlatan Sacide Enver, ''Amerikalılara da derdimizi anlatamıyoruz. Amerikalıların tercümanları da Kürt ve tercümanlar onlara yaklaşmamıza izin vermiyor'' dedi. 
     
     KÜRTÇE PUSULA 

     Öte yandan, Kerküklü Türkmenler, şehir içerisinde bir bölgeden diğer bir bölgeye geçişlerinin de Kürt gruplar tarafından denetlenmeye başlandığını bildirdi. 
     Türkmenler, şehir içerisinde bir yerden bir yere gidebilmek için, kendilerinden, kaymakamlar tarafından Kürtçe yazılan pusulalar istendiğini belirttiler. 
     




</TEXT>
</DOC>
