<DOC>
<DOCNO> 166392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/soneko31.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
E-ticarette AB'yi geçtik 
</HEADLINE>
<TEXT>

     Yılın ilk çeyreğinde Visa kartlarıyla yapılan online işlemlerde Türkiye AB Visa bölgesi ortalamasını aşan büyüme gösterdi. 
     Irak Savaşı'nın da gerçekleştiği Ocak-Mart döneminde online işlemler Türkiye'de yüzde 130, Visa AB bölgesinde yüzde 120 büyüdü. 
     Türkiye'nin de içinde bulunduğu Visa AB bölgesinin son dönem istatistikleri açıklandı. 
     Visa AB Bölgesi e-ticaret verilerine göre, AB genelinde e-ticaret işlem hacmi yılın ilk üç aylık döneminde bir önceki yılın aynı dönemine oranla yüzde 120'lik bir artış kaydetti. 
     İstatistiklere göre, 2003 yılının ilk çeyreğinde Visa kart sahiplerinin internet siteleri üzerinden yaptıkları alışveriş tutarı 2.6 milyar Euro'ya ulaşırken, bu dönem içerisinde gerçekleştirilen işlemlerin sayısı 32 milyona yaklaştı. 
     Avrupa genelinde Visa kartları aracılığıyla gerçekleşen online işlemlerdeki büyüme oranına en çok katkıda bulunan sektörlerin seyahat ve eğlence olduğu bildirildi. 
     Yakın zamanda yaşanan Irak Savaşı'na rağmen, 2003 yılının ilk aylarında turizm ve eğlence sektöründe yapılan online harcamalar, bir önceki yılın aynı dönemine oranla yüzde 303 oranında bir artış göstererek, üçe katlandı. 
     Restoran rezervasyonları, sinema ve konser bileti satışları ile araç kiralama en çok büyüme kaydedilen diğer sektörler olurken, online uçak bileti rezervasyon işlemleri de yüzde 666 oranında arttı. 
     Yılbaşı dönemini de kapsayan üç aylık sürede Visa kartları ile gerçekleşen e-ticaret işlemlerine bakıldığında, bu dönem yüzde 18'lik bir artış kaydedildiği gözlendi. 
     Ülkeler bazında ele alındığında ise e-ticaret hacmi büyümesinde yüzde 28 ile İspanya, yüzde 26 ile İtalya ve yüzde 20 ile Fransa ilk üç ülke olarak sıralandı. 
     Yüzde 16'lık büyüme oranına rağmen İngiltere, 1.8 milyar Euro tutarındaki online işlem hacmi ile e-ticaret konusunda en güçlü ülke olmayı sürdürdü. İngiltere'yi 75 milyon Euro ile Fransa ve 40 milyon Euro ile İspanya takip etti. 
     Visa'nın son dönem e-ticaret istatistiklerini yorumlayan Visa AB Bölgesi E-Ticaret Bölümü Yöneticisi Hugo Botellier, ''İstatistiklerimiz, savaş sonrası karamsarlığa ve perakendede yaşanan düşüşlere rağmen, online alışverişin popülerliğinin artmaya devam ettiğini ortaya koymaktadır'' dedi. 
     Botellier, düşüşe geçen perakende harcamalarına rağmen online işlemlerde kaydedilen artışın, her geçen gün daha fazla tüketicinin internete yöneldiğinin açık bir göstergesi olduğunu kaydetti. 
     Visa Türkiye Yeni Teknolojilerden Sorumlu Genel Müdür Yardımcısı Nur Öztin Kurak ise Türkiye'de 2003 yılının ilk üç aylık döneminde Visa kartları ile gerçekleşen online işlemlerde yüzde 130 oranında bir artış kaydedildiğini belirtti. 
     Avrupa'ya paralel olarak, e-ticaret hacminin de arttığını kaydeden Kurak, online işlem hacminde Visa kartıyla gerçekleştirilen alışverişlerde ise yüzde 186 oranında bir artış gözlendiğinin bildirdi. 
     
</TEXT>
</DOC>
