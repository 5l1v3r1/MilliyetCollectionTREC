<DOC>
<DOCNO> 175672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sondun17.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Artan "dilenciler" alışık olmayan Berlinliler'i çıldırtıyor 
</HEADLINE>
<TEXT>

     Almanya'nın başkenti Berlin'de işsizlerin ve dilencilerin sayısının arttığı bildirildi. 
     B.Z gazetesi, metrodaki dilencilerin, kırmızı ışıkta duran otomobillerin camlarını temizleyen ve park yeri gösterdiği gerekçesiyle vatandaşlardan para almaya çalışan işsizlerin sayısının arttığını ve bunların Berlinlileri çileden çıkarttığını yazdı. 
     Dilencilerin gruplar halinde metroları tercih ettikleri ve özellikle iş saati çıkışlarında vatandaşları para isteyerek rahatsız ettikleri belirtilen haberde, otomobillerin camlarını silerek para toplayan kişilerin de, ellerindeki pis bezlerle camları daha da kirlettikleri kaydedildi. 
     Polisin, yasadışı bir durum söz konusu olmadığı için bu kişilere müdahale edemediği ifade edilen haberde, Berlin Toplu Taşımacılık Şirketi BVG'nin sözcüsü Barbara Mansfield'in, ''Metroda rahatsız edilen kişi bize başvurabilir. Metro istasyonları bize ait olduğu için, dilencilerin buraları terk etmelerini sağlayabiliriz'' sözlerine yer verildi. 
     
</TEXT>
</DOC>
