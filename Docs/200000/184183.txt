<DOC>
<DOCNO> 184183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sontur28.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ararat filminin gösterimine "koşullu" izin verildi... 
</HEADLINE>
<TEXT>

     Ermeni asıllı Kanadalı yönetmen Atom Egoyan'ın çektiği ''Ararat'' adlı filmin Türkiye'de gösterimine, bazı sahnelerin kesilmesi koşuluyla izin verildiği bildirildi. 
     Filmi Türkiye'ye ithal eden Belge Film tarafından yapılan yazılı açıklamada, Film Değerlendirme ve Denetleme Komisyonu'nun, Egoyan'ın abartılı sinema diliyle Ermeni tarih tezlerini ileri sürdüğü ve Osmanlı askerlerini küçültücü ifadeler kullandığı sahnelerin bir bölümünün kesilmesine karar verdiği belirtilerek, şunlar kaydedildi 
     ''Filmin oynadığı ülkelerde sinema seyircisi başarısız bir sinema diliyle aktarılan bu tezleri inandırıcı bulmamıştı. Film Atom Egoyan sineması için bir siyasi vulgarizasyon örneği olarak kabul edilmişti. Biz de filmin Türkiye'ye asıl bu haliyle zarar vermeyeceğini, aksine Türkiye'nin tezlerine hizmet edeceğini düşünerek, filmi ithal ettik.'' ''Kesilmesine karar verilen sahnelerin çıkarılmasıyla abartılı Ermeni tarih tezinin inandırıcı bir biçimde sunulmasına olanak verildiği'' savunulan açıklamada, ''Dağıtımcı şirket olarak filmi kesintili göstermek yerine Film Denetleme Üst Kurulu'na başvurmaya ve filmin gösterimini bir süre ertelemeye karar verdiğimizi kamuoyuna açıklıyoruz'' denildi. 
     
</TEXT>
</DOC>
