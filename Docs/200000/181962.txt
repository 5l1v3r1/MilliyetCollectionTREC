<DOC>
<DOCNO> 181962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/12/son/sontur01.html </URL>
<DATE> 2003/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Vehbi Koç'un kızı Sevgi Gönül öldü... 
</HEADLINE>
<TEXT>

     Koç ailesi iki ay içinde ikinci büyük acıyla sarsıldı. Merhum işadamı Vehbi Koç'un kızı, Koç Holding Yönetim Kurulu Üyesi Sevgi Gönül eşinin ölümünden iki ay sonra dün geceyarısından sonra 65 , vefat etti. 
     Yaklaşık 2 ay önce eşi Erdoğan Gönül'ü kaybeden Sevgi Gönül, yakalandığı kanser hastalığı sonucu evinde öldü. 
     Erdoğan Gönül de bundan iki ay önce benzer bir hastalık nedeniyle yaşama veda etmişti. 
     Sevgi Gönül'ün cenazesi, 14 Eylül Pazar günü Teşvikiye Camii'nde kılınacak öğle namazını takiben Zincirlikuyu'daki aile kabristanına defnedilecek. 
     Sevgi Gönül 41 yıllık hayat arkadaşını yitirmenin üzüntüsü ile Hürriyet Gazetesi'nin Pazar Eki'nde yazdığı yazıda duygularını şöyle dile getiriyordu 
     "Tam 41 senedir evliydik. Çok kavga ettik, çok şahsiyet çekişmesi yaşadık, birbirimizle boğuştuk ama bence en mühimi hep aynı şeylere güldük ve hep aynı işlere şaşırdık. Dodo hayata veda etti, beni yalnız ve dul bıraktı" Ankara'da 1938 yılında dünyaya gelen Sevgi Gönül, Amerikan Kız Koleji'ni bitirdi. 
     Koç Holding A.Ş. Yönetim Kurulu Üyesi olan Gönül, Vehbi Koç Vakfı Sadberk Hanım Müzesi İcra Komitesi'nin yanı sıra Türk Nümanistik Derneği ile Geyre Vakfı'nın başkanlığını yapıyordu. 

     
</TEXT>
</DOC>
