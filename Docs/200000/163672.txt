<DOC>
<DOCNO> 163672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sondun18.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Umman Sultanı yata gelen doktora 10 bin Euro'luk inci verdi 
</HEADLINE>
<TEXT>

     İtalya'nın güney sahilini yatıyla dolaşan Umman Sultanı Kabus Bin Said, bir süredir bulunduğu Napoli kentinde partiler veriyor. 
     Sultanın 100 metre uzunluğundaki yatında, sultanlık ailesi üyeleri, uşaklar ve korumaların bulunduğu belirtilirken, yatta ya da kentte partiler düzenleniyor. 
     Cumartesi günü ''Cassa Armonica Villası''nda düzenlenen partide Napoli halkına müzik ve yemek şöleni verildiği, daha sonra Umman'a özgü tabakların dağıtıldığı bildirildi. 
     Bu arada, bir kişinin rahatsızlanması üzerine yata çağrılan İtalyan doktor da Umman Sultanı tarafından, piyasa değeri 10 bin Euroyu bulduğu belirtilen inci ile ödüllendirildi. 
     Napoli limanından 22 Haziran'da demir alacak yatın, önce İspanya, daha sonra Hırvatistan sahillerine geçeceği, son olarak Roma'daki Civitavecchia limanına gideceği bildirilirken, Umman Sultanı Kabus'un buradan uçakla ülkesine döneceği açıklandı. 
     Napoli'de 21 Haziran akşamı, 100 kadar seçkin konuğun katılacağı büyük bir parti yapılacağı da belirtildi. 
     
</TEXT>
</DOC>
