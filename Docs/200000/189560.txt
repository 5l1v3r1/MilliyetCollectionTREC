<DOC>
<DOCNO> 189560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/18/son/sontur13.html </URL>
<DATE> 2003/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın platformunun basın açıklamasında olay çıktı... 
</HEADLINE>
<TEXT>

     Şanlıurfa'da, savaş karşıtı izinsiz basın açıklaması yapmak isteyen Kadın Platformu üyeleri ile emniyet güçleri arasında olay çıktı. Aralarında DEHAP İl Başkanı Ahmet Dağtekin ve Eğitim-Sen Şube Başkanı Mehmet Kutlu'nun da bulunduğu 11 kişi gözaltına alındı. 
     Atatürk Bulvarı'ndaki Ahmet Bahçıvan İş Merkezi önünde toplanan yaklaşık 60 kişilik grup, Irak'a asker gönderilmesi ve savaş karşıtı basın açıklaması yapmak istedi. 
     Güvenlik güçleri, izin alınmadığı gerekçesiyle, gruptan dağılmalarını istedi. Polis, uyarıya rağmen basın açıklaması yapmakta ısrar eden Kadın Platformu üyelerine, müdahalede bulundu. 
     Çıkan arbedede, aralarında DEHAP İl Başkanı Ahmet Dağtekin ve Eğitim-Sen Şube Başkanı Mehmet Kutlu'nun da bulunduğu 11 gösterici gözaltına alındı. 
     
</TEXT>
</DOC>
