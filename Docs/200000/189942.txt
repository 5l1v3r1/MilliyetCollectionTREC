<DOC>
<DOCNO> 189942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/20/son/sonspo14.html </URL>
<DATE> 2003/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Chelsea şimdi de Roberto Carlos'un peşinde .. 
</HEADLINE>
<TEXT>

     İngiltere Premier Ligi'nde yer alan Chelsea Kulübü'nü bu sezon başında satın alarak yıldız futbolculara rekor rakamlarda transfer teklifi yapan Rus işadamı Roman Abramoviç'in, Real Madrid'in Brezilyalı oyuncusu Roberto Carlos'un peşine düştüğü iddia edildi. 
     İspanyol spor gazetelerinde yer alan haberlerde, Abramoviç'in Carlos'a 5 yıllığına, 30 milyon Euro önerdiği belirtildi. 30 Haziran 2005 tarihine kadar Real Madrid ile sözleşmesi bulunan Brezilyalı yıldız futbolcunun şimdiye kadar sözleşmesini yenilemediği kaydedilse de ''Daha uzun yıllar Real Madrid'te oynamak istiyorum'' diyen Roberto Carlos'un İspanya'dan ayrılmasına pek olasılık verilmiyor. 
     1996-97 sezonundan bu yana Real Madrid formasını taşıyan 30 yaşındaki yıldız futbolcu, sezon başına 6.8 gol ortalamasıyla oynuyor. 
     Bu arada, Manchester United, Milan, Chelsea gibi Avrupa'nın büyük takımlarından teklifler alan İspanyol futbolcu Michel Salgado'nun kulübü Real Madrid ile sözleşme yenileme görüşmelerini sürdürdüğü, son olarak sezon başına 3 milyon Euro net ve 1.2 milyon Euro'luk prim teklif edildiği İspanyol gazetelerinde yer aldı. 
     
</TEXT>
</DOC>
