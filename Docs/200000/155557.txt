<DOC>
<DOCNO> 155557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/son/sondun13.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
General Franks Baas Partisi'ni lağvetti 
</HEADLINE>
<TEXT>

     ABD Merkez Karargahı Komutanı General Tommy Franks, Irak Arap Sosyalist Baas Partisi'nin lağvedildiğini açıkladı. 
     Franks, yayımladığı bir bildiriyle Baas Partisi'nin tüm mal, mülk ve belgelerinin ittifak güçlerine teslim edilmesini istedi. 
     Franks ayrıca, Saddam Hüseyin dönemindeki Irak ordusunun tüm askeri birliklerinin silahlarını ittifak güçlerine teslim etmelerinin zorunlu olduğunu, emniyet ve istihbarat mensuplarının da silahlarını teslim etmelerinin kararlaştırıldığını belirtti. 
     Irak'ı 35 yıl boyunca yöneten Baas Partisi, Amerikan birliklerinin 9 Nisan'da başkent Bağdat'a girmesiyle iktidardan uzaklaştırılmıştı. 
     
     ÇİN'DEN IRAK'A 1 MİLYON UYDU ANTENİ 
     Çin'in Irak'a 1 milyon uydu anteni sattığı bildirildi. 
     Çin'in Sejvan şirketi yetkilisi, 50 milyon dolarlık anlaşma kapsamında ilk parti 100 bin uydu anteninin Irak'a gönderildiğini söyledi. 
     
     IRAK ASKERİ HAREKETİ 
     Öte yandan, Saddam Hüseyin rejimi döneminde görev yapan askerlerin kurduğu Irak Askeri Hareketi adlı grup, 12 Mayıs'ta askeri kuvvet, emniyet ve istihbarat teşkilatı görevlilerini toplantıya çağırdı. 
     Grup tarafından yayımlanan bildiride, eski emniyet ve askeri kuvvet mensuplarının 12 Mayıs sabahı Bağdat'ta hava kuvvetleri kulübü lokalinde biraraya gelmeleri istendi. 
     Bildiride, kulüpte toplanan kişilerin ittifak güçlerinin karargahına doğru barışçı bir yürüyüş yapmalarının planlandığı da belirtildi. 
     Bildiride, Irak savaşından sonra Irak ordusunun kaderinin ne olacağının ortaya çıkmadığı, ordunun kimin tarafından yönetileceğinin ve maaşların nasıl ödeneceğinin açık olmadığı ve bu konuların müzakere edilmesinin gerekli olduğu kaydedildi. 
     
</TEXT>
</DOC>
