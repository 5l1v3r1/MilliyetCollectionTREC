<DOC>
<DOCNO> 184031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/spor/spo15.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>

   
   Ateşimiz yükseldi    UEFA Kupası ilk turunda çarşamba günü ter dökecek olan Trabzon, Gençlerbirliği, Gaziantep ve Malatya'yı heyecan bastı. Üç temsilcimiz de galibiyete odaklandı 
   FUTBOLDA UEFA Kupası ilk tur maçları için geri sayıma geçildi. Çarşamba günü rakiplerini konuk edecek olan Gençlerbirliği, Gaziantep ve Malatya'da yoğun bir hareketlilik yaşanıyor. Trabzonspor da İspanya'da kampa çekildi. Kupada rövanşlar 15 - 16 Ekim'de oynanacak ve tur atlayan 48 takım belli olacak. 
   UEFA Kupası'nda Gençlerbirliği, 18.00'de Tugay'ın takımı İngiliz B.Rovers'ı Başkent'te ağırlayacak. Gaziantep, 20.00'de İsrail'den H.Tel Aviv ile önceki yılın rövanşını yapacak. İlk kez Avrupa'ya çıkan Malatya da, aynı saatte İsviçre'nin Basel takımı ile kozlarını paylaşacak. Trabzon, TSİ 23.00'te Villarreal ile kapışacak. 
   
   Caner'in isyanı    VÜCUT geliştirmede adı hiçbir doping skandalına karışmayan, ikişer Dünya ve Avrupa şampiyonluğu bulunan Tülay Caner, gerekçe gösterilmeden 26 Eylül'de İspanya'da yapılacak Dünya Şampiyonası kadrosuna alınmadı. Caner, "Nedenini sorduğumda Başkan Eryetiş Kurtaral telefonu yüzüme kapattı" dedi. 
   
   Ayhan'dan açılış    ATLETİZMDEKİ altın kızımız Süreyya Ayhan, Antrenörü Yücel Kop ile birlikte Doktoru Tamer Çavuş ve Erdinç Özten'e ait sporcu sağlık merkezinin açılışına katıldı. Ayhan, "Yaptığım en anlamlı açılıştı. Ancak hiçbir sporcunun sakatlık nedeniyle buraya gelmesini istemem" dedi. 
   
   Beşok beklemede    BEŞİKTAŞ, milli basketbolcu Hüseyin Beşok'un transferini sağlık durumu nedeniyle askıya aldı. Kulüpten yapılan açıklamada "Hüseyin'in tedavisi bir süre daha devam edeceği için transferi durdurduk" ifadesi yer aldı. 
   
   İki yeni başkan    MOTORSİKLET ve Çim Hokeyi federasyonlarının patronları belli oldu. Yeni kurulan Motorsiklet Federasyonu'nun başına Bekir Yunus Uçar seçilirken, istifa eden Ali Aytemiz'den boşalan Çim Hokeyi Federasyonu'nun başkanlığına da Ömer Şahin getirildi. 
   
   SAMSUNSPOR    Multescu gitti Arıca geldi    LİGDE aldığı kötü sonuçlar nedeniyle keyfi kaçan Samsunspor'da, fatura Teknik Direktör Multescu'ya çıktı. Yönetim dün yaptığı toplantının ardından Rumen hoca ile yollarını ayırma kararı aldı. Trabzonspor maçının ardından savunma oyuncularını hedef olarak gösteren Multescu'nun yerine Erdoğan Arıca göreve getirildi. Arıca bu hafta içerisinde resmi sözleşmeyi imzalayacak. 
   
   GENÇLERBİRLİĞİ    Forza Ankara    GENÇLERBİRLİĞİ Başkanı İlhan Cavcav, Blackburn Rovers karşısında Başkentli sporseverlerin desteğine ihtiyaç duyduklarını söyledi. UEFA Kupası'nda birkaç tur çıkmayı hedeflediklerini belirten Cavcav, "Bugüne kadar sloganımız 'haydi gençler'di. Şimdi 'haydi Ankara' diyoruz. Biletleri ucuzlattık. Zaferi kutlamak için herkesi stada bekliyoruz. İngiliz taraftarları da en güzel şekilde konuk edeceğiz" açıklamasını yaptı 
   
   GAZİANTEPSPOR    'Bu kez başaracağız'    GAZİANTEPSPOR Başkanı Celal Doğan, bir yıl aradan sonra yeniden Avrupa'da mücadele edecek olmanın mutluluğunu yaşadıklarını söyledi. Doğan, "Futbolcularım ve teknik kadromuz, bu kez Hapoel Tel Aviv'den geçmiş yıldan kalan hesabı kapatacaklardır" dedi. Takımda Jaziri'nin kaburgalarındaki sorun sürerken, belinde zorlanma bulunan Mehmet Polat'ın iğne ile oynayacağı açıklandı. 
   
   MALATYASPOR    'Basel korksun'    TEKNİK Direktör Ziya Doğan, İsviçre'nin Basel takımından çekinmediklerini söyledi. Sorumluluklarının bilincinde olduklarını belirten Malatyaspor'un tecrübeli hocası, "70 milyon insanı temsil edeceğiz. Biz değil, onlar korksun. İkinci tur için iyi bir sonuç almak istiyoruz. Avrupa maçlarında hataların telafisi zordur. Özellikle seyircimizden sabırlı olmalarını bekliyoruz" dedi. Malatyaspor'da sakatlıkları süren Fazlı ve Mkalele'nin durumu maç saatinde belli olacak. 
   
   
   
   
</TEXT>
</DOC>
