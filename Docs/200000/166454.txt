<DOC>
<DOCNO> 166454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sontur12.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamyon Midibüsü biçti 12 ölü, 9 yaralı 
</HEADLINE>
<TEXT>

     Ankara Karayolu'nun 42'nci kilometresinde meydana gelen kazada, 12 kişi öldü, 9 kişi yaralandı. 
     Hüseyin Görgülü yönetimindeki 06 SAB 27 plakalı köy minibüsü, Ankara'dan Aksaray yönüne giderken, 43. kilometrede, şerit ihlali sonucu karşı yönden gelen Hüseyin İpek'in kullandığı 42 L 6282 plakalı kamyonla çarpıştı. Kazada, minibüsteki 12 kişi hayatını kaybetti, 7 kişi yaralandı. 
     Kazının ön lastiği patlayan midibüsün diğer şeride geçmesi sonucu meydana geldiği bildiriliyor. 
     Aksaray-Ankara karayolunda meydana gelen trafik kazasında hayatını kaybeden 12 kişiden 7'sinin kimlikleri belirlendi. 
     Kazadan sonra yapılan kimlik belirleme çalışmaları sonunda, ölenlerden 7'sinin Döndü Aydın 62 , Cafer Atak 34 , Mehmet Aydın 49 , İbrahim Baysal 47 , Gülizar Baysal 48 , Hacı Keskin 50 ve Çelebi Doğangüzel olduğu, diğer 5 kişinin kimlik bilgilerine henüz ulaşılamadığı bildirildi. 
     Aksaray ve Konya'daki hastanelere kaldırılan yaralıların ise sürücüler Hüseyin Görgülü ve Hüseyin İpek ile Davut Akın, Rukiye Atak, Fatma, İlkay ve Hümeysu Çam olduğu belirtildi. 
     Aksaray-Ankara karayolunda 12 kişinin öldüğü ve 7 kişinin yaralandığı trafik kazasına, minibüsün lastiğinin patlamasının neden olduğu sanılıyor. 
     
     LASTİK PATLAMIŞ... 

     Aksaray Emniyet Müdürü Mahmut Nas, Aksaray-Ankara karayolunda minibüsle kamyonun çarpışması sonucu meydana gelen trafik kazasının nedenlerini araştırmaya devam ettiklerini bildirdi. 
     Bölgede 6 aydır önemli bir trafik kazasının meydana gelmediğini belirten Nas, yapılan incelemede Ağaçören'den yolcu getiren minibüsün sol ön lastiğinin aniden patlamasının ardından yapılan frenin, aracın sol şeride geçmesine neden olduğunu sandıklarını ifade etti. 
     Karpuz yüklü kamyon ile sol şeride savrulan minibüsün kısa mesafe nedeniyle çarpışmadan kaçma imkanı bulamadıklarını ifade eden Nas, ''Minibüsün sol ön lastiğinin yolda bir yay şeklinde iz bıraktığı nokta ile çarpışmanın gerçekleştiği nokta arasında 20 metre mesafe var. Bu da çarpışmanın çok ani olduğunu gösteriyor. Parçalanan sol ön lastik ve eğrilen jant, kazanın lastik patlaması sonucu olduğu ihtimalini güçlendiriyor'' dedi. 
     Bilirkişi olarak bir makine mühendisinin istendiğini kaydeden Nas, kesin sonucun yapılacak teknik incelemenin ardından ortaya çıkacağını söyledi. 
     
     MİNİBÜSÜN FENNİ MUAYENESİ 2004'E KADAR GEÇERLİ 

     Nas, Ankara-Aksaray yolunda bir bölümünde duble yol çalışmalarının sürdüğünü anımsatarak, ''Burası bölünmüş yol olsaydı, aradaki refüj, kazada bu kadar kişinin ölmesine engel olabilirdi. Türkiye'de altyapı sorunları da kazaların nedenleri arasında yer alıyor'' diye konuştu. 
     Emniyet Müdürü Nas, 3 yılda bir araçların Karayolları'nda fenni muayeneden geçirildiğini anımsatarak, ancak bu muayenelerin genelde sadece gözle yapıldığını ve bunun büyük bir eksiklik olduğunu vurguladı. 
     Araçların fenni muayenesinin gözle değil, dijital aletlerle yapılması durumunda teknik sorunların kazalarda bu kadar çok can almayacağını dile getiren Nas, ''12 kişiye mezar olan minibüsün fenni muayenesini de 2004 yılına kadar geçerli. Ancak, büyük olasılıkla patlayan lastik ekonomik olarak ömrünü doldurmuştu'' dedi. 
     Nas, kazalarda teknik nedenleri en aza indirmek için araçların her türlü aksamlarının muayenesinin dijital ortamda ve 3 yıl yerine, yılda bir kez yapılmasının gerektiğini sözlerine ekledi. 
     

     
</TEXT>
</DOC>
