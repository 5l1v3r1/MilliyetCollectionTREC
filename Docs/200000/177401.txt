<DOC>
<DOCNO> 177401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/22/son/sondun01.html </URL>
<DATE> 2003/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya'da da Kelly skandalı patladı 
</HEADLINE>
<TEXT>

     Irak'taki savaşı protesto için Mart ayında istifa eden Avustralyalı üst düzey istihbarat yetkilisi Andrew Wilkie, Hükümetini, Irak'taki savaşı haklı göstermek için bu ülkeden kaynaklanan tehdidi abartmakla, ilgili istihbarat raporlarını çarpıtmakla suçladı. 
     Başbakan John Howard hükümetinin, Irak'ta savaşan ABD ve İngiliz birliklerine destek amacıyla 2000 asker göndermesine dayanak olan istihbarat raporlarıyla ilgili olarak Parlamento'da araştırma başlatıldı. Araştırma, Parlamento'nun alt ve üst kanatlarınca birlikte sürdürülüyor. 
     Araştırmanın ilk gününde görüşlerine başvurulan eski üst düzey istihbarat analisti Wilkie, ''hükümet, siyasi amaçlarını gerçekleştirmek için kendisine sunulan bilgileri çarpıttı'' dedi. 
     Wilkie, istihbarat birimi ONA'nın Başbakanlığa ilettiği istihbarat bilgilerinin, ''o makamda abartıldığını'' veya ''başbakanlıkta bir yerlerde sahtekarlık yapıldığını'' savundu. 
     ONA Ulusal Değerlendirme Ofisi , Avustralya veya müttefiklerinin istihbarat birimlerinden gelen bilgileri değerlendirerek Başbakan'a sunmakla görevli olan bir kuruluş. 
     Benzer bir suçlamayla karşı karşıya bulunan İngiltere Başbakanı Tony Blair de, savaşa girişi haklı göstermek için istihbarat raporlarını çarpıtmakla suçlanıyor. Skandal, hükümetin bu durumunu ortaya koyan BBC haberinin kaynağı olduğu öne sürülen bilimadamı David Kelly'nin ölmesi ile daha da büyüdü. İngiliz tabloid gazeteleri, Blair'in istihbarat raporlarını çarpıtmasını, ''istihbaratın cinsiyetini geliştirmek'' şeklinde nitelemişlerdi. 
     Wilkie'ye soru yönelten senatörler de, ''Başbakan Howard istihbarat raporlarının cinsiyetlerini geliştirdi mi '' diye sordular. Wilkie de, ''evet geliştirdi'' şeklinde yanıtladı. 
     Irak'ta savaşın başlamasından önce Parlamento'da bir konuşma yapan Başbakan Howard, ''istihbarat kaynakları, Bağdat yönetiminin kitle imha silahlarının olduğunu ve bunları teröristlere verebileceğini ortaya koyuyor'' demişti. Ancak savaşın bitiminden bu yana bu tür silahlar Irak'ta bulunamadı. 
     Araştırmada görüşüne başvurulan, Avustralya'nın eski BM Büyükelçisi olan ve Irak'taki BM denetçilerinin 1997'den 1999'a kadar başkanlığını yürüten Richard Butler da, ''Saddam yönetiminin, Bağdat'ın hemen dışında bulunan bir kampta teröristleri yetiştirdiğini'' belirtti. Butler, ''ancak Saddam yönetiminin teröristlere kitle imha silahları verdiğine ilişkin hiçbir ipucu yok. Ayrıca El Kaide terör örgütü ile o dönemdeki Bağdat yönetimi arasında da büyük bir husumet vardı'' dedi. 
     
</TEXT>
</DOC>
