<DOC>
<DOCNO> 172422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/30/ekonomi/aeko.html </URL>
<DATE> 2003/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyonun üstüne 10 puan reel faiz yeter 
</HEADLINE>
<TEXT>

   İş Bankası Genel Müdürü Ersin Özince, enflasyonun üstüne 10 puan reel faizin yeterli olduğunu belirterek, "Ben paramı yatırırım yani o kadar reel faize" dedi 
      
   Türkiye Bankalar Birliği TBB Başkanı ve İş Bankası Genel Müdürü Ersin Özince, enflasyonun üstüne 10 puan reel faizin yeterli olduğunu söyledi. Özince, İş Bankası'na 225 milyon dolarlık sendikasyon kredisi verilmesine ilişkin anlaşmanın imza töreninin ardından gazetecilerin sorularını yanıtladı. 
   Merkez Bankası'ndan ağustos ayında faiz indirimi bekleyip beklemediğine ilişkin bir soru üzerine Özince, faiz indiriminin ekonomiyle ilgili tüm gelişmeler doğrultusunda otoritenin takdirinde bir konu olduğuna dikkat çekerek, "Ama benim kişisel kanaatim enflasyonun üstüne bir 10 puan falan reel faiz yeter de artar bile. Ben paramı yatırırım yani o kadar reel faize" dedi. 
   
   Kur biraz inse bir şey olmaz 
   Özince, doların dalgalanmasının her bireyi çok fazla meşgul etmemesi gerektiğini belirterek, "Madem ki dalgalı kurdur, dalgalanacak. Biraz inmesinden, biraz çıkmasından hiçbir şey olmaz" dedi. 
   İcra İflas Yasası'nın TBMM'ce sadece bankalara değil tüm borç alacak ilişkilerine günün koşullarında daha iyi çözümler getirilmesi amacıyla yenilendiğini belirten Özince, yeni yasanın özellikle alacaklıların tahsilatını daha süratlendirmesine imkan sağlayacağını söyledi. 
   
   İş Bankası'na 225 milyon dolar sendikasyon kredisi    Ersin Özince, 15 bankanın katıldığı 1 yıl vadeli, 225 milyon dolarlık kredinin maliyetinin libor artı 0.75 olduğunu söyledi. 
   
   'Bankacılık yetmez' 
   İhracatın finansmanında kullandırılacak kredinin imza töreninde konuşan Özince, bankacılık yasa tasarısı taslağına ilişkin bir soru üzerine, şöyle dedi "Bankacılık sektörünü düzenlemekle bütün finans sektörünü ve genelde özel sektörün ya da Türk mali sisteminin reform edilemez. Reformla ilgili düzenlemelerin bir entegrasyon içinde harmonize bir şekilde yapılması gerekir derken bunları kastediyorduk. Sadece bankacılık sektörünü konu alan düzenlemelerin Türkiye'ye yetmeyeceği kanaatindeyim." 
   
   Fon müşterisine 'Acil Nakit Sistemi' hizmeti    İş Bankası, yatırım fonlarında, müşterilerin öngörülemeyen nakit ihtiyaçlarının otomatik olarak karşılanabilmesi için, "Acil Nakit Sistemi" geliştirdi. İş Bankası B Tipi Likit Fonu dışındaki tüm yatırım fonlarında ileri fiyat uygulamasının geçerli olduğu belirtildi. 
   Bu uygulamanın bir sonucu olarak, satış tutarının, satış talimatının verilmesini takip eden birinci veya ikinci işgününde kullanılabilir hale geldiği, endeks fon satışlarında ise tutarın, ikinci veya üçüncü iş gününde hesaba geçtiği kaydedildi. Yatırımcıların nakit ihtiyaçlarının olabileceğini düşünerek likit fona veya anında nakde dönüşebilecek diğer finansal enstrümanlara yönelebildiği ve yatırım kararı alırken bu özelliği de göz önüne almakta olduğu belirtildi. 
   
   
</TEXT>
</DOC>
