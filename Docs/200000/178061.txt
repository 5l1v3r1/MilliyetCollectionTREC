<DOC>
<DOCNO> 178061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/25/son/sontur16.html </URL>
<DATE> 2003/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Martı kurtarma operasyonu 8 saat sürdü.. 
</HEADLINE>
<TEXT>

     Edirne'de, bir apartman boşluğunda yaklaşık 8 saat mahsur kalan martı, Edirne Belediyesi İtfaiye ekipleri tarafından kurtarıldı. 
     Suterazisi Sokak'taki Güneş Apartmanı'nın havalandırma boşluğuna gece bir martı düştü. Martının sesini duyan apartman sakinleri, itfaiyeyi arayarak yardım istediler. Olay yerine gelen itfaiye ekipleri, apartmanın zemin katındaki dairenin penceresinden apartman boşluğuna geçerek martıyı kurtardı. 
     Yetkililer, martının sağlıklı olduğunu, Meriç Nehri'ne götürülerek doğaya salınacağını bildirdiler. 
     Apartman sakinlerinden Selma Çeker, martının yaklaşık 8 saat boşlukta kurtarılmayı beklediğini belirterek, ''Alan dar olduğu için uçamıyordu. Biz de korktuğumuz için yanına yaklaşamadık. Sabaha kadar bağırdı. Çok üzüldük. Aç olduğunu düşünerek ona ekmek attım. Fakat, ekmeği yemedi. Kurtarılmasına çok sevindim'' dedi. 
     
</TEXT>
</DOC>
