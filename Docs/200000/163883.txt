<DOC>
<DOCNO> 163883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/son/sondun13.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
FORBES dergisinin ''En ünlü 100'' listesi şekillendi... 
</HEADLINE>
<TEXT>

     Sinema dünyasının 2003 yılında parlayan yıldızı Nicole Kidman, ayrıldığı eşi Tom Cruise'u fersah fersah geride bıraktı. Amerikan Forbes Dergisi'nin ''En Ünlü 100'' listesine Nicole Kidman girerken, sinemanın en çok kazanan oyuncularından Cruise liste dışında kaldı. 
     Derginin her yıl duyurduğu ve merakla beklenen ''En Ünlü 100'' listesinin bir kısmı basına sızdı. 
     Listede öne çıkan isimler arasında yer alan Oscar ödüllü Nicole Kidman, geçen yıl bulunduğu sıraya göre atılım yaptı. Geçen seneki listede 27. olan Kidman, bu kez 16. sırada yer aldı. 
     Oscar ödülü alan ilk siyah aktris olan Halle Berry de başarısının semeresini gördü. Listeye ilk kez giren Halle Berry, dünyanın en ünlü 100 kişisinin arasında 19. sırada. 
     Televizyon sunucusu Ray Romano listede 45. olurken, eşi Patricia Heaton da 90. sırada yer aldı. ''My Big Fat Greek Wedding'' adlı filmin yazarı ve oyuncusu Nia Vardalos, filmin elde ettiği başarı nedeniyle listeye 78. sıradan girdi. 
     ''Bridget Jones'un Günlüğü'' ve ''Chicago'' filmlerinin sempatik yıldızı Renee Zellweger de listenin yeni sakinlerinden. Güzel yıldız listedeki ilk yılında 61. sırada yer aldı. 
     ''Ali'' filminde ''kelebek gibi uçup, arı gibi sokan'' boksör Muhammed Ali'yi başarıyla canlandıran Will Smith de müthiş bir atılım yaptı. Listeye bu sene giren aktör, 11. sırada. 
     Hollywood'un en çok kazanan aktörleri arasında yer alan Tom Cruise bu yıl liste dışı kalırken, oyuncunun, ''The Last Samurai'' adlı filminin vizyona girmesiyle birlikte gelecek yılki listede tekrar üst sıralarda yer alacağı yorumu yapıldı. Tom Cruise, 2001 yılında listenin birinci sırasındaydı. 
     Forbes'un ''En Ünlü 100'' listesinin tamamı cuma günü ilan edilecek. 

     
</TEXT>
</DOC>
