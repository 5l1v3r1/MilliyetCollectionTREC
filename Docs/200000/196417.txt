<DOC>
<DOCNO> 196417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sontur16.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Şanlıurfalılar, İbrahim Tatlıses heykeli için imza topluyor... 
</HEADLINE>
<TEXT>

     Şanlıurfa'da, bir grup İbrahim Tatlıses hayranı, hemşehrileri ünlü sanatçı İbrahim Tatlıses'in heykelinin kentin en işlek caddelerinden birine dikilmesi için başlattıkları kampanyada 30 bin imza topladı. 
     Çeşitli meslek gruplarından Osman Özaltın, Müslüm Çınar, Mustafa Altıkanat, Nesih Karataş ve Celal Fitki, kentin farklı yerlerinde kurdukları stantlarda, ünlü sanatçının heykelinin dikilmesi amacıyla imza toplamayı sürdürüyor. Grup, siyasi parti il başkanları ve sivil toplum kuruluşlarını dolaşarak destek istiyor. 
     Gruptan Özaltın ve Çınar, son olarak Ticaret ve Sanayi Odası Başkan Yardımcısı Hasan Fehmi Hayırlı ile görüştü. Özaltın, Tatlıses'in, yıllarca birçok insandan daha fazla Şanlıurfa'nın kalkınması için çaba harcadığını belirterek ''11 milletvekilinden hiç biri Tatlıses'in yaptığı kadar tanıtım yapamadı. Bu nedenle hepimizin vefa borcu var. İşadamlarından heykel yapımı için destek istiyoruz'' dedi. 
     Hayırlı da projeye destek olunması gerektiğini söyledi. 
     Bu arada, kentin farklı yerlerinde açılan stantlarda toplanan 30 bin imzanın 50 bine ulaşması durumunda, Şanlıurfa Belediye Başkanı Ahmet Bahcıvan'a iletileceği bildirildi. 
     
</TEXT>
</DOC>
