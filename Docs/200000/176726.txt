<DOC>
<DOCNO> 176726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/soneko12.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
"Batık" Endüstri Holding yönetiminde istifa... 
</HEADLINE>
<TEXT>

     Zor durumda olan Endüstri Holding'i ayağa kaldırması için yaklaşık 1 yıl önce göreve getirilen Genel Koordinatör Ramazan Arıkan istifa etti. 
     Endüstri Holding Eski Genel Koordinatörü Razaman Arıkan, yaklaşık 2 ay önce Yönetim Kurulu Başkanı seçilen Ahmet Tekin'in şirketi daha da zor duruma düşürecek kararlar verdiğini, yapılan yanlışa engel olamadığı için de istifa etmek zorunda kaldığını söyledi. 
     İflasın eşiğine gelen Endüstri Holding'in, kendi koordinatörlüğünde yaklaşık bir yıldır önemli bir iyileşme gösterdiğini belirten Arıkan, ''SSK'ya olan 3.5 trilyon lira ile 1 trilyon liralık vergi borcu, Holding bünyesinde olan otomobil, kamyon ve iş makinası gibi araçlar satılarak ödenmeye başlanmıştı. Ancak yeni gelen yönetim, borç ödemelerinin belli bir plan çerçevesinde yapılmasına engel oldu ve son çare olan haciz yolunu açtı'' dedi. 
     Endüstri Holding hesaplarını içinden çıkılamaz hale getiren asıl nedenin, eski yönetimler tarafından yurtdışındaki 46 ayrı hesaba çok büyük miktarlarda para aktarılması olduğunu ifade eden Arıkan, şunları kaydetti 
     ''Sadece İstanbul'daki bir şirkete 11 trilyon lira para aktarıldığını öğrendim. Bundan önce Holding, SSK, Çalışma ve Sosyal Güvenlik Bakanlığı ile Sanayi ve Ticaret Bakanlığı müfettişleri tarafından incelendi. Görülen bazı eksik ve kusurlar konusunda, bizim iyi niyetimize güvenilerek müsamaha gösterildi. Ancak yeni yönetim, müfettişlerin bize tanıdığı bu iyi niyeti aleyhte kullanmaya kalktı. Holding tamamen yok alma tehlikesiyle karşı karşıyadır. Şu anki idareciler, Holding'i yönetip ortakların hakkını koruyacak durumda değildir. Holding'in kalan malları da ortadan kaybolmadan, Sanayi ve Ticaret Bakanlığı Müfettişlerinin hazırlayacağı raporla, yönetime el konularak Holding kayyuma devredilmeli.'' Arıkan, Holding yönetiminin acilen kayyuma devredilmesinin, buraya para yatıran ortakların haklarının korunması için de tek çıkar yol olduğunu, aksi takdirde halen mevcut durumda olan 20 trilyon liralık mal varlığının, hacizler nedeniyle 5.5 trilyon liralık borçları ödemeye ancak yeteceğini vurguladı. 
     Endüstri Holding'de görev aldığı süre içinde, yapılan vurgun ve yolsuzluklar dışında, şirkete para yatıranların düştüğü ibret alınması gereken acı dolu hayat hikayelerine şahit olduğunu ifade eden Arıkan, ''Bu hikayeler dışında, Endüstri ve benzeri holdinglerin çalışma sistemlerini ve bu kuruluşlardaki bilinmeyen gerçekleri, Bir Bardak Su ismini vereceğim kitapta anlatacağım. Kitabımı en geç bir yıl içinde hazırlamayı planlıyorum'' diye konuştu. 
     
</TEXT>
</DOC>
