<DOC>
<DOCNO> 150096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/16/siyaset/siy05.html </URL>
<DATE> 2003/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakanlık'tan MİT usulü tuzak 
</HEADLINE>
<TEXT>

Basına sızması üzerine Başbakanlık, belgelerine MİT gibi gizli işaretler koyarak belge sızdıranları yakaladı 
     ANKARA Milliyet 

     Başbakanlığın, gizli belgelerinin nereden sızdığını belirlemek için MİT'in de zaman zaman uyguladığı "hatalı işaret" yöntemini kullandığı ortaya çıktı. 
     Personel atamalarına ilişkin listenin birkaç gün önce basında yayımlanması üzerine Başbakanlık, belgenin nereden sızdığını tespit etmek için harekete geçti. Başbakanlık, atama listesini dağıtılacak kurumların sayısına göre kopyaladı. Kopyalanan listedeki isimlerin bazıları yanlış yazıldı ve küçük işaretler konuldu. Bazı basın yayın organlarında yayımlanan listedeki hatalı işaret belirlenerek, söz konusu belgenin Başbakanlığın hangi biriminden çıktığı tespit edildi. Belgenin nereden çıktığının belirlenmesinin ardından konuyla ilgili soruşturma başlatıldı. 
     
     Şekilsel hatalar 
     Kripto yazışmalarında bazı şekilsel hatalar yapan MİT'in de kısa süre öncesine kadar kullandığı yöntem, Başbakanlığın hatalı işaret yöntemine benzerlik gösteriyor. Uygulamaya göre MİT, kurumlara gönderdiği kripto belgelere şekilsel hatalar koyuyor. Belgenin basına sızması durumunda da, koyduğu hatalı işaretlerden, sızdıran kişi ya da birimi belirleyebiliyor. 
     


SİYASET 


















</TEXT>
</DOC>
