<DOC>
<DOCNO> 176296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/17/son/sondun17.html </URL>
<DATE> 2003/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da karakol baskını 7'si polis 22 kişi öldü... 
</HEADLINE>
<TEXT>

     Afganistan'ın güneydoğusundaki Paktika eyaletinde militanların bir karakola baskın düzenlemesiyle çıkan çatışmalarda 22 kişi öldü. 
     Bölge valisi Muhammed Ali Celali, dün gece yarısından kısa süre önce, roket, el bombası ve ağır makinalı silahlar kullanan 400 kadar militanın, eyaletin Barmal kasabasındaki karakolu bir süreliğine ele geçirdiğini söyledi. 
     Celali, çıkan çatışmada ölenlerden 7'sinin Afgan polisi olduğunu belirtti. 
     Vali, saldırganlar arasında Taliban savaşçılarıyla Hizbi İslam'ın lideri eski Başbakan Gülbeddin Hikmetyar'a bağlı kişilerin de bulunduğunu kaydetti. 
     Polis şefi de, militanların, polisle çıkan çatışmadan sonra sabaha karşı geri çekilmeden önce binayı da yıktığını söyledi. 
     
     İRANDA OLAYLAR 6 KİŞİ ÖLDÜ... 

     Öte yandan, İran'da Samirom kentinde, idari bir anlaşmazlık yüzünde çıkan olaylarda da 6 kişi yaşamını yitirdi. 
     Keyhan gazetesinin bugünkü haberine göre, güneydeki İsfahan eyaletinin Samirom kentindeki olaylar, İçişleri Bakanlığı'nın Verdeşt bölgesini Samirom kentinden ayırarak Dehagan kentine bağlaması kararına kent halkının tepkisi üzerine çıkarken, olaylarda 4'ü sivil ve ikisi güvenlik gücü olmak üzere 6 kişi öldü. 
     Samirom kentindeki olaylarda, karara itiraz eden göstericilerin valilik binasına saldırdığı, lastik, araç ve evleri ateşe verdiği, ayrıca bazı hükümet binalarının taşlandığı, onlarca mağazanın yağmalandığı, camların kırıldığı belirtildi. 
     Olaylarda ayrıca bazı göstericilerin tutuklandığını, polis dahil onlarca kişinin yaralandığı kaydedildi. 
     İran Radyosu, bir yetkilinin, Samirom kentinde düzenin sağlandığını ve İçişleri Bakanlığı'nın ayaklanmalara yol açan kararını yeniden gözden geçireceğini söylediğini duyurdu. 
     
</TEXT>
</DOC>
