<DOC>
<DOCNO> 171717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/guncel/gun10.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk eğitim sistemi bitmiş, ağlayanı yok 
</HEADLINE>
<TEXT>

   Eğitimle ilgili istatistikler, Türkiye'deki tüm olumsuzlukları gözler önüne seriyor. Örneğin ABD'de her 100 okuldan 99'unda, Türkiye'de ise sadece ikisinde bilgisayar var 
      SİBEL KAHRAMAN İstanbul 

   
   Türkiye, kamu eğitim harcamasının milli gelire oranı bakımından Avrupa'nın en altında yer alıyor. Yüzde 2.2 olan eğitim harcaması oranı AB'de ortalama yüzde 5.3 düzeyinde. Ülkemizde üniversite mezunlarının yetişkin nüfusa oranı da yüzde 6 ile Avrupa'nın en düşüğü. AB'de ise bu oran yüzde 12. Ülkeler itibariyle bilgisayarsız okulların oranı ABD'de yüzde 1, İsviçre'de yüzde 2, Japonya'da yüzde 5, Almanya'da yüzde 17. Buna karşılık bu oran Türkiye'de yüzde 93'e ulaşıyor. 
   
   1000 kişiye 1 internet 
   Bahçeşehir Üniversitesi İşletme Fakültesi'nin Dünya Bankası ve Milli Eğitim Bakanlığı verilerine dayanarak hazırladığı rapora göre, fen bilimi mezunlarının oranı da ülkemizde AB ortalamasının yaklaşık yarısı kadar. Türkiye, bilgisayar ve internet kullanımı ile Avrupa sıralamasının en altında. Ülkemizde bin kişiye 20 PC, bir internet bağlantısı düşüyor. Buna karşılık AB ortalamaları 215 ve 11. 
   
   Araştırmacı eksikliği 
   Türkiye, kişi başı araştırma - geliştirme harcaması en düşük ülke konumunda. Ülkemizde işgücü içinde her 10 bin kişiden sadece biri işletmelerde araştırmacı olarak çalışıyor. Bu gösterge AB ortalamasında 23, İsveç'te 44, Norveç'te 36, Almanya'da 33. 
   Ekonominin yenilik ve yaratıcılık gücünü yansıtan önemli bir gösterge olan patent sayısında da Türkiye, Portekiz'le birlikte Avrupa'nın son sırasında yer alıyor. Yüksek teknolojiye dayalı ürünler imalat sanayi ihracatımızın yüzde 5.2'sini oluşturuyor. Bu oran, AB ortalaması olarak yüzde 16 düzeyinde ve Türkiye sonuncu. 
   İletişim ve enformasyon teknolojisi yatırımlarının milli gelire oranı Türkiye'de yüzde 2.6. Oysa bu oran AB'deki en düşük orana sahip Yunanistan'da dahi yüzde 4. 
   
   
</TEXT>
</DOC>
