<DOC>
<DOCNO> 176692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sondun18.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamburg Eyaleti hükümetinde "eşcinsel" şantaj skandalı 
</HEADLINE>
<TEXT>

     Almanya'nın Hamburg eyaletinin Hıristiyan Demokrat Birlik Partili CDU Başbakanı Ole von Beust, aşırı sağcı görüşleriyle bilinen eyalet İçişleri Bakanı Ronald Schill'i görevinden aldı. 
     Beust, bugün Hamburg'ta yaptığı açıklamada, Schill'in kendisine şantaj yapmaya kalkıştığını belirterek, ''Schill bu görev için karakter olarak uygun bir kişi değil'' dedi. 
     Schill'in, eyalet İçişleri Bakanlığı Müsteşarı Walter Wellinghausen'in görevden alınmasına karşı çıktığını kaydeden Beust, ''Schill beni, ihtilafa düştüğüm Wellinghausen'i görevinden almam durumunda, Hamburg Adalet Bakanı Roger Kusch ile birlikte yaşadığımı açıklamakla tehdit etti'' diye konuştu. 
     Aşırı sağcı görüşleriyle tanınan ve Schill partisinin de başkanı olan Ronald Schill, kokain kullanmakla da suçlanmış, ancak delil yetersizliğinden beraat etmişti. 
     
     SCHİLL "EŞCİNSEL İLİŞKİLERİ VAR" 

     Schill, Beust'un, Hamburg Adalet Bakanı Roger Kusch ile eşcinsel ilişkisi olduğunu ileri sürdü. 
     Schill, bugün Hamburg'ta yaptığı açıklamada, ''Beust'un, kendi evinde oturan Kusch ile eskiden eşcinsel ilişkisi vardı ve hala var'' dedi. 
     Eşcinsellere karşı olmadığını söyleyen Schill, ''Ancak bunu açıklamak zorunda kaldım, çünkü kendisini bunu açıklamakla tehdit ettiğim şeklindeki sözleri yalandır. Benim partimin üyesi olan eyalet İmar ve İskan Bakanı Mario Mettbach, sevgilisini Özel Kalem Müdürü yaptığı için eleştirilmişti. Ben de Beust'un, erkek arkadaşını bakan yapmasına sinirlendim'' diye konuştu. 
     Aşırı sağcı görüşleriyle tanınan ve Hamburg eyaletindeki Schill partisinin de başkanı olan Ronald Schill, görevinden alınmasına rağmen eyaletteki koalisyon hükümetinin sürdürülmesinden yana olduğunu da belirterek, ''Eyaletteki yönetimi Sosyal Demokrat Parti SPD ile Birlik 90 Yeşiller Partisi'ne bırakmamak için partimden koalisyonun sürdürülmesini istedim'' dedi. 
     Beust ise, Schill'in iddialarını yalanlayarak, ''Kusch, yaklaşık 25 yıldır tanıdığım çok iyi bir arkadaşımdır. Sahip olduğum bir evde kirada oturmaktadır. Schill'in iddiaları yalandır ve bu inanılmaz bir tutumdur'' ifadesini kullandı. 
     İmar ve İskan Bakanı Mettbach da, koalisyonun sürdürülüp sürdürülmemesi konusunda parti üyeleriyle görüşeceğini söyledi. 
     
</TEXT>
</DOC>
