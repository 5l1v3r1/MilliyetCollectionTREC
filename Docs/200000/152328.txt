<DOC>
<DOCNO> 152328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sondun47.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC, Rum tarafından geç dönenlere para cezası kesecek 
</HEADLINE>
<TEXT>

     KKTC ile Rum kesimi arasındaki geçişler yoğun olarak devam ederken, KKTC Devlet Bakanı ve Başbakan Yardımcısı Serdar Denktaş, gece saat 00.00'dan sonra dönenlere, geciktikleri her saat için 50 milyon TL ceza uygulanacağını açıkladı. 
     Serdar Denktaş, yaptığı yazılı açıklamada, bu konudaki beyanının yanlış anlaşılarak 15 milyon TL olarak yansıtıldığını belirterek, gecikmelere uygulanacak cezanın saat başı 15 değil, 50 milyon TL olduğunu bildirdi. 
     Vatandaşları Bakanlar Kurulu'nun konuyla ilgili kararında açıkladığı kurallara uymaya çağıran Denktaş, otel ve restoran sahiplerini, taksiciler ile diğer esnafı da ''fahiş fiyat uygulama'' konusunda uyardı. 
     Esnaftan, ''olaya kısa günün karı olarak bakmamalarını'' isteyen Denktaş, Rumların KKTC'de misafir olarak ağırlanması ve geleneksel, dürüst ticaret yaklaşımının unutulmaması gerektiğini belirtti. 
     Serdar Denktaş, Rum tarafından bazı seyahat acentelerinin, Rum kesimine giden turistleri KKTC'ye getirmek için taleplerde bulunmaya başladıklarını da bildirdi. 
     





</TEXT>
</DOC>
