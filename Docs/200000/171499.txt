<DOC>
<DOCNO> 171499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/guncel/gun10.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
OSYM yüzdelik dilimi anlattı 
</HEADLINE>
<TEXT>

   ÖSYM Başkanı Prof. Dr. Savaş Küçükyavuz, "Adaylar neyi okumak istiyorsa ondan başlayarak tercih düzeni kurmalı" dedi 
      ANKARA Milliyet 

   
   ÖSYM Başkanı Prof. Dr. Savaş Küçükyavuz, ÖSS'yi kazanan adaylara tercihlerini yaparken nasıl yöntem izlemeleri gerektiği konusunda önerilerde bulundu. Küçükyavuz, öğrencilerin 2002'ye ilişkin yüzdelik dilimleri 2003 sayısal sonuçlarıyla benzeştirerek tercih sıralamalarından yararlanabileceklerini belirtirken, "Yüzdelik dilimlerin yıldan yıla değişiklik gösterebileceği unutulmamalı" uyarısında bulundu. 
   Tercih yapacak adayların ellerindeki sayısal verileri yorumlayamadıkları veya yanlış yorumlarda bulundukları yönünde duyumlar alındığını anlatan Küçükyavuz, şöyle konuştu 
   "Adaylar neyi okumak istiyorsa onlardan başlayarak tercih düzeni kurmalı. Veriler, adayların günün gerçeklerine yakın sıralama yapmalarına yardımcı olacak. Yoksa bu yüzdelik dilimlerin, başarı sıralarının ille de bu şekilde uygulanması zorunludur gibi kural yok." 
   
   Yüzdelik dilim hesaplamaları 
   ÖSYM'nin internet sitesinde sayısal çizelgenin yer aldığını kaydeden Küçükyavuz, yüzdelik dilimlerin nasıl hesaplanacağına ilişkin şu örneği verdi 
   "Aday, Y - ÖSS - SÖZ türünde öğrenci alan yükseköğretim programını tercih etmek istiyor olsun. Alanında yerleşebileceği program için Ağırlıklı Ortaöğretim Başarı Puanı AOBP katsayısı 2002'de 0.5, 2003'te ise 0.8'dir. Bu puan türünün oranı 0.616'dır. 2002'deki yüzdelik dilimi 6.44 olan bu program, 2003'te, 2002'de olduğu gibi tercih edilirse yüzdelik dilimi 6.44 x 0.616 3.97 olur. Aday, yüzdelik dilimleri karşılaştırırken kendine ait yüzdelik dilimle hesapladığı 3.97 değerini dikkate almalı." 
   Küçükyavuz, başarı sıralarını karşılaştırmak isteyen adaylar için de şu yolu gösterdi 
   "Aday, Y - ÖSS - EA puan türüyle öğrenci alan yükseköğretim programını tercih etmek istesin. Bu programın kılavuzda gösterilen yüzdelik dilimi 8.63 olsun. 2002'de 0.5 katsayılı Y - ÖSS - EA puanı hesaplanan aday sayısı 288 bin 27'dir. Bu programa 2002'de yerleşen son adayın başarı sırası 228 bin 27 x 0.63 24 bin 857, yani yaklaşık 25 bindir. Aday, bu tahmini sırayı kendine ait başarı sırasıyla karşılaştırarak tercih sırası hakkında karar verebilir." 
   
   'ÖSS puanları değişmeyecek' 
   Küçükyavuz, Özel İtalyan Lisesi öğrencilerinden bazılarının ÖSS puanlarının yanlış hesaplanmasında okul yönetiminin ihmali olduğunu savunarak, "Düzeltmeler tamamlanmak üzere. Bu durum sadece o lisedeki öğrencilerin puanlarında değişikliklere yol açacak. Diğer adayları etkilemez" dedi. 
   
   ÖSS'de yanlış yanıta ilk dava    ÖSS'de fizik sorularından birinin cevabının yanlış verildiği iddialarının ardından soruya doğru yanıt verdiğini savunan bir öğrenci, ÖSYM aleyhine Ankara İdare Mahkemesi'nde dava açıp yürütmenin durdurulmasını istedi. Erciyes Üniversitesi Fen - Edebiyat Fakültesi Kimya Bölümü Fizikokimya Ana Bilim Dalı Başkanı Prof. Dr. Abdullah Çoban'ın, ÖSS'deki fizik sorularından birinin cevabının yanlış verildiğini iddia etmesi üzerine, soruya doğru yanıt verdiğini savunan Merve Küçüksarp, babası Muzaffer Küçüksarp aracılığıyla "ÖSYM aleyhine Ankara İdare Mahkemesi'nde dava açtı. Kırklareli Anadolu Lisesi mezunu Küçüksarp, sayısalda 362 puan aldığını belirterek, "51. sorunun cevabını 'B' şıkkı olarak işaretledim, 'E' şıkkı olarak açıklanınca 17 Haziran'da ÖSYM'ye başvurdum. Ancak, hiçbir cevap alamadım" dedi. 
   
   
   
</TEXT>
</DOC>
