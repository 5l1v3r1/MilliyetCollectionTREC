<DOC>
<DOCNO> 160155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sondun11.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kritik G-8 zirvesi yarın başlıyor... 
</HEADLINE>
<TEXT>

     G-8 ülkeleri devlet ve hükümet başkanlarının, ekonomik büyüme, kalkınma ve güvenlik konularındaki son gelişmeleri tartışmak üzere yapacakları üç günlük zirve, yarın Fransa'nın İsviçre sınırındaki Evian kentinde başlıyor. 
     Üç gün sürecek zirvenin ilk gününde, G-8 ülkeleri dışında 14 ülkenin hükümet ve devlet başkanları ile 5 uluslararası örgütün temsilcilerinin de iştirak edeceği ''genişletilmiş diyalog'' konulu bir oturum düzenlenecek. 
     Evian zirvesine ev sahipliği yapan Fransa'nın önerisiyle yapılacak bu oturum, bir anlamda küreselleşme karşıtlarına, sanayileşmiş sekiz ülkenin dünyanın güney bölgesindeki ülkelerle diyalogunu ve işbirliğini geliştirme arzusunu göstermek için yapılıyor. 
     Genişletilmiş diyalog oturumuna, G-8 ülkesi ABD, Fransa, İngiltere, İtalya, Almanya, Japonya, Kanada ve Rusya dışında, AB dönem başkanı olarak Yunanistan, Mısır, Cezayir, Nijerya, Güney Afrika, Fas, Senegal, Meksika, İsviçre, Brezilya, Çin, Suudi Arabistan, Malezya ve Hindistan'ın liderleri katılacak. Oturumda, BM, AB, Dünya Ticaret Örgütü, IMF ve Dünya Bankası temsilcileri de yer alacak. 
     G-8 liderleri, yarın akşam Afrika kıtasından beş ülkenin Mısır, Nijerya, Güney Afrika, Senegal ve Cezayir devlet ve hükümet başkanlarıyla Afrika kıtasının gelişmesi için alınacak önlemleri tartışmak üzere, bir çalışma yemeğinde bir araya gelecek. 
     
     IRAK SAVAŞININ MUHALİFLERİ 
     Evian zirvesi, Irak savaşında karşı cephelerde yer alan ABD, İngiltere, Kanada Japonya ve İtalya'ya karşı, Rusya, Almanya ve Fransa'nın devlet ve hükümet başkanlarının ilk kez toplu halde bir araya gelmesine de olanak sağlayacak. 
     ABD Başkanı George Bush, Fransa'ya gelmeden önce basına yaptığı açıklamada, Evian zirvesinin bir yüzleşme zirvesi olmadığını belirtmiş ve Fransa ile ilişkilerde artık geleceğe bakmanın zamanının geldiğini söyleyerek, Paris'e sıcak mesajlar göndermişti. 
     Fransa Cumhurbaşkanı Jacques Chirac ise ABD'den gelen bu mesajın hemen ardından yaptığı açıklamada, ''Bush ile tekrar görüşmekten çok mutlu olacağını'' söylemişti. 
     Dış politika uzmanları, iki liderin verdiği sıcak mesajlara rağmen, ABD ile Fransa arasındaki gerginliğin G-8 zirvesine gölge düşürmesinin kaçınılmaz olduğuna dikkati çekiyorlar. 
     
     ZİRVEDE TARTIŞILACAK KONULAR 
     Zirvenin en önemli gündem maddelerini, ekonomik büyüme, kalkınma ve güvenlik konuları oluşturuyor. 
     Chirac, zirveyle ilgili olarak basına yaptığı açıklamada, ''Evian zirvesinin dünya ekonomisinin büyümesine yönelik güçlü bir mesaj vereceğine inandığını'' bildirmişti. 
     Evian zirvesinin diğer önemli gündem maddelerini ise çevre, yoksullukla mücadele, AIDS ve diğer bulaşıcı hastalıklarla savaş, yoksul ülkelerin borçları gibi konular oluşturuyor. 
     
     ABD DOLARI'NIN DEĞER KAYBI 
     Evian zirvesi sırasında G-8 liderlerinin, ABD Doları'nın euro karşısında değer kaybetmesini detaya girmeden ele alacakları, ancak bu konuda kapsamlı bir tartışmaya girmekten kaçınacakları bildiriliyor. 
     ABD Başkanı Bush, dün basına yaptığı açıklamada, ''Washington yönetiminin güçlü bir dolardan yana tutumunu zirvede bir kez daha gündeme getireceğini'' bildirmişti. 
     Öte yandan Evian zirvesinin, artık geleneksel hale gelen küreselleşme karşıtlarının yoğun protesto gösterilerine sahne olması bekleniyor. 
     Zirvenin olaysız geçmesi için seferber olan Fransız polisi, göstericilerinin turistik Evian kentine yaklaşmasına karşı barikatlar kurdu ve güvenlik önlemlerini artırdı. 
     Leman gölü kıyısında bulunan ve kaplıcalarıyla birlikte kaynak suyuyla meşhur Evian kenti, üç gün boyunca bütün dünyanın odak noktası olacak. 
     G-8 zirvesi, ilk kez Fransa'da dönemin Cumhurbaşkanı Valery Gircard d'Estaing'in 1975 yılında Almanya, İngiltere, ABD, Japonya ve İtalya'nın liderlerini Paris yakınlarındaki Rambouillet Şatosu'nda bir araya getirerek düzenlediği gayri resmi toplantıyla yapılmıştı. Bu ülkelere 1976 yılında Kanada, 1998 yılında ise Rusya katılmıştı. 
     
</TEXT>
</DOC>
