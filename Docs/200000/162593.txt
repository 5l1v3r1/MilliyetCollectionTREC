<DOC>
<DOCNO> 162593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/spor/aspo.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖPMEYE DOYAMAM 3-2 
</HEADLINE>
<TEXT>

Makedonya karşısında ölüp ölüp dirildik, ama ikinci yarıda ayağa kalktık, yenilgiden kurtulup üç puanı almayı bildik 
90 dakika      MEHMET DEMİRKOL 

     Nihat'ın 27. dakikadaki muhteşem vuruşuyla golü bulup umutla dolmuşken, santranın hemen sonrasında Şakiri'den gelen gol, Makedonya'nın dersini ne kadar iyi çalıştığını gösteriyordu. Slovakya'nın bulup, altın çıkaramadığı madene Makedonlar her girişlerinde servet sahibi oldular. Sağdan ya da soldan çizgiye inip altı pasa kestikleri her topta bizi gafil avladılar. 24'te soldan Lazarevski girip sert bir orta ile Grozdanovski'yi topla buluşturduğunda, ilk golü bulmuşlardı. 28'de ilk yarının en iyisi Stojkov'un sağdan girip sert ortaladığı pozisyonda bu kez Şakiri takımını öne geçirdi 1 - 2 
     Maça 2 - 4 - 4 ile başlamıştık. Fatih'le İbrahim savunmanın değil de orta sahanın bir parçasıymış gibiydiler. Oyun otomatikman rakip sahaya yığıldı. Ama ne çizgiye gelebiliyorduk, ne de çizgiden delebiliyorduk. Çünkü Nihat ve Emre'den başka yaratıcı bir hareketlilik içinde olan kimse yoktu. Dar alana sıkıştık, ya uzak şut çekebildik ya Hakan'a şişirdik. İlk yoldan Nihat'la beraberliği sağladık, ama Hakan yolunda başarısızdık. 43'te kafayla vurduğu topu Miloşevski'nin çıkarması dışında etkisizdi. Onlar ise çok hızlı ve kalabalık çıktılar. Göbekten etkili olamadılar, ama kanatlarla bizi yıktılar. Emre'nin yerini Gökdeniz'e bırakması sonrası orta sahamızı daha kalabalık tuttuk. Ama biraz demoralize olmuştuk. Doğrusu seyirci biraz ters etki yapmıştı. Herhangi bir hatada otuz bin kişi oyuncuların üzerine çullanıyordu. Ve stres iki kat arttı. Neyseki devre arası yetişti. 
     İkinci yarı dörtlü savunma, önlerinde Tugay, onun önünde Gökdeniz, Nihat ve Ergün, ileride Okan Yılmaz ve Hakan'la oyundaydık. İki dakika sonra Hakan'ın pivotluğunda Gökdeniz beraberliği sağladı. İyi ki de sağladı, yoksa Hakan topa vurmadığı için eleştirilerle paralanabilirdi. Gol sonrası Okan'la Gökdeniz'in kullandığı sağ kanattan girmeye devam ettik. Ve de etkili olduk. 60'ta sağdan giren Nihat'tı. Topu müthiş kesti. Ve Hakan, kariyerini kurtaran golü attı 3 - 2. Nihayet öne geçmiştik. Ama yine Gökdeniz, sahada parlayan isimdi. Ölümcül deparlar attı. Hep olması gereken yerde oldu. 70. dakika sonrası Makedonya'nın fizik olarak düşmesi ve seyircinin müthiş desteğiyle takım halinde üstünlük sağlandı. Hakan'ın oyundan çıkışı sonrası savunmaya çekilip iyi kontratak organizasyonları yaptık. Ama çok pozisyona giren Okan Yılmaz, iyi de vuruşlar yapmasına rağmen siftahı yapamayınca sıkıntılı bir bekleyişle maçı bitirdik. 
     
'HİÇ UTANMADIM'Şenol Güneş, beklenen futboldan uzak kalan oyuncularına devre arasında kısa ve öz konuştu "Benim de yenildiğim zamanlar oldu. Ancak soyunma odasına başım önde hiç dönmedim." 
     'Çoğunlukla kazandım' 
     MİLLİ Takım Teknik Direktörü Şenol Güneş, Makedonya karşısında ilk 45 dakikada kötü bir futbol sergileyip, soyunma odasına 2 - 1 yenik dönen futbolcularını ilginç sözleriyle motive etti. Güneş'in, "Hayatım boyunca yenilmemek için mücadele ettim. Her şartta ilk hedefim kazanmak oldu. Çoğu zaman da bunu hissetiğim için kazandım" dediği öğrenildi. 
     
     'Cesur insan yaşar' 
     GÜNEŞ'İN sözlerini şöyle sürdürdüğü ifade edildi "Tabii ki benim de yenildiğim zamanlar oldu. Ama hiçbir zaman utanmadım. Soyunma odasına başım önde hiç gitmedim. Sahaya çıkın gerekeni yapın." Bu konuşmaların ardından söz alan menajer Can Çobanoğlu'nun ise, "Yaşamak cesur insanların hakkıdır. Cesur musunuz görelim " ifadelerini kullandığı iddia edildi. 
     
     'İstediğimizi aldık' 
     ÜÇ puan aldıkları için mutlu olduğunu dile getiren Güneş, "Zafer, taktik - düşünce değişikliği ve futbolcularımın gerilimi daha aza indirmesiyle geldi. Böyle maçlara hazırlıklı olmalıyız. Rakiplerimiz iyi oynayıp, gol atabilir. Panik yaşayabiliriz. Sonunu iyi getirmek önemli" dedi. Tecrübeli hoca, İngiltere ile ilgilenmediklerini, son iki maçı da kazanacaklarını iddia etti. 
     
     Maçtan notlar 
     Cezadan kurtulduk 
     MAKEDONYA'NIN tahrik edici hareketleri, taraftarı çıldırttı. İnönü Stadı'nı dolduran seyircilerin bir kısmı, rakibin Makedonya bayrağı açarak provakasyon yapmasına uydu ve sahaya yabancı cisim yağdırdı. Ancak bu olaylar kısa kesildi ve Millilerimiz 50 bin Euro cezadan kurtuldu. 
     
     Belözoğlu'nun şanssızlığı 
     İLK yarıda rakibinin darbeleriyle karşılaşan Emre Belözoğlu, sakatlanarak 43. dakikada oyundan çıktı. Baldırında yırtık şüphesi bulunan oyuncunun en az 3-4 hafta futboldan uzak kalacağı öğrenildi. Sarı kart gören Emre, cezası nedeniyle de 6 Eylül'deki Liechtenstein maçında oynayamayacak. Sakatlığı yeniden nükseden Hakan Şükür de Emre ile birlikte Fransa'daki Konfederasyon Kupası kadrosundan çıkarıldı. 
     
     Defansta tartışma 
     GALATASARAYLI Bülent Korkmaz ile Fenerbahçeli Fatih Akyel, karşılaşma sırasında kapıştı. Kaptan Bülent'in kolay bir pasını kontrol edemeyip topu taça kaçıran Fatih, arkadaşının isyanına karşılık verdi. İki milli futbolcu da oyun devam ederken sahada birbirine el kol hareketleri yaptı. 
     
     Nihat'ı golü Ulusoy'a 
     SADECE Real Sociedad'ın değil, Avrupa'nın en formda ismi Nihat Kahveci dün de golünü atmayı başardı. Yıldız futbolcu, gol sevincinin ardından şeref tribünlerini işaret ederek, golünü Başkan Haluk Ulusoy'a hediye ettiğini gösterdi. 
     
     Prim 20'şer bin dolar 
     MİLLİ Takımımız'ın Makedonya galibiyeti, futbolculara 20'şer bin dolar olarak yansıdı. Futbol Federasyonu'nun belirlediği prim gereği, alınan bu galibiyet nedeniyle Ay - Yıldızlılar bu parayı almaya hak kazandı. 
     
     İngiltere maçı merakı 
     SLOVAKYA'NIN İngiltere karşısında deplasmanda 1-0 öne geçmesi, statta büyük bir coşkuyla karşılandı. Karşılaşma sırasında İngiltere maçını merak eden Nihat, yedek kulübesine kadar gelerek skoru sordu. 
     
     Hakan golü hatırladı 
     MİLLİ Takımımız'ın en golcü ismi Hakan Şükür, Dünya Kupası'nda Güney Kore'ye attığı golden bu yana ilk kez Ay - Yıldızlı forma altında ağları havalandırabildi. 29 Haziran 2002'den bu yana golü bulunmayan Kral, Makedonya karşısında takımımızı öne geçirdi, gol sayısını da 38'e çıkardı. 
     
     Bileğimiz bükülmüyor 
     TÜRKİYE, Makedonya karşısında 6 maçında da yenilgi görmedi. Bugüne kadar oynanan karşılaşmalarda dört galibiyet, bir de beraberliği bulunan Ay - Yıldızlılar, galibiyet sayısını beşe çıkardı. Ekibimiz, 2004 Avrupa Şampiyonası elemelerinde rakibini 2-1 mağlup etmişti. 
     
     Ne dediler 
     BÜLENT 
     "Tüm Türk halkından özür dilememiz gerekiyor. İlk 45 dakikadaki futbol bize yakışmadı. Goller nedeniyle şaşırdık. O anları unutmalıyız. Hiç oynamamış saymalıyız. Sonuç önemli. Galibiyet şarttı. Son gülen biz olduk." 
     NİHAT 
     "Zor olacağını biliyorduk. Makedonya oyuna iyi başladı. Basit hatalar yaptık. Ama ikinci yarıda istediklerimizi sahaya yansıttık. 3 puanı almamız gerekiyordu. Bunu başardık. Galibiyeti Türkiye'ye hediye ediyoruz." 
     TUGAY 
     "Geçen sene Makedonya karşısında acı bir tecrübemiz vardı. Bunu düşünerek başlamak bizi etkilemiş olabilir. İkinci yarıda tüm riskleri göze aldık. Bunun sonucunda da sahadan galibiyetle ayrıldık. Seyirci mükemmeldi." 
     OKAN YILMAZ 
     "Hepimiz için zor bir ilk yarı oldu. Makedonya beklenmedik anlarda iki gol atmayı başardı. Ancak ikinci yarıya çok iyi konsantre olduk. İlk yarının havasından sıyrıldık ve kazandık. Üç puanı aldığımız için çok mutluyuz." 
     
     

</TEXT>
</DOC>
