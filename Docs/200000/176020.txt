<DOC>
<DOCNO> 176020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/sontur45.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan "Millet seçimlerde kendi eliyle hata yaptı" 
</HEADLINE>
<TEXT>

     Saadet Partisi SP Genel Başkanı Necmettin Erbakan, seçimlerde millete ''Oy verirken 'belamı istiyorum' diyerek oy verme'' diye seslendiğini belirterek, ''Ama bu hata yapıldı. Milletin kendi eliyle düştüğü bu hata, bizim yüreğimizi yakıyor'' dedi. 
     Tatilini Balıkesir'in Edremit İlçesi'ne bağlı Altınoluk Beldesi'ndeki yazlığında geçiren Erbakan, SP Genel Başkan Yardımcısı Yasin Hatipoğlu ile birlikte Ayvalıburun Camii'nde cuma namazı kıldı. 
     Erbakan, cami çıkışında vatandaşlarla ve gazetecilerle sohbet ederken, hükümeti eleştirdi. 
     Diyanet İşleri Başkanlığı'nda 30 bin, Milli Eğitim Bakanlığı'nda ise çoğunluğu imam hatip liselerinde olmak üzere 20 bin açık kadro bulunduğunu, ancak hükümetin bu kadrolara atama yapamadığını öne süren Erbakan, şöyle konuştu 
     ''50 bin kadro boşluğu var, ama tayin yapılmıyor. AK Parti'nin temeli dönme olduğu için, tayin yapamıyor, kadro veremiyor. Gerçekleştirecek kudretleri yok. Bu açığın kapatılması lazım. Kafasına ABD çuvalı geçirilmiş insanlar, bunu yapamaz. Bunları çocuk gibi alıp yeniden okutacaksın. Çünkü, kafasına çuval geçirilmiş insanlar düşünemez, nefes almaya çalışır.'' Erbakan, AK Parti'nin ''milletin hatası'' sonucu iktidar olduğunu öne sürerek, ''Seçimlerde millete Oy verirken 'belamı istiyorum' diye oy verme diye seslendim, ama bu hata yapıldı. Milletin kendi eliyle düştüğü bu hata, bizim yüreğimizi yakıyor. Vatandaşlara yine sesleniyorum, Yarabbim belamı istiyorum diye oy verme saadetimi istiyorum diye oy ver'' dedi. 
     AK Parti hükümetinin Kuzey Irak'a asker gönderme hazırlığında olduğunu savunan Erbakan, ''ABD'ye gidiyorlar, asker göndereceğiz diyorlar. Avrupa'ya gidip Kıbrıs'ı vereceğiz diyorlar. Bunları bırak sen kendine bak. Hitler'lik yapma. Başka yerlerdeki insanları öldüreceğim diye Hitler olmayın. Hitler'in sonunu siz biliyorsunuz'' diye konuştu. 
     
</TEXT>
</DOC>
