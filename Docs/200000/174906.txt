<DOC>
<DOCNO> 174906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/ekonomi/eko01.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'ÖFK'lar geçmişte içe kapanık davrandılar' 
</HEADLINE>
<TEXT>

   Ülker Grubu'nun sahibi olduğu Family Finans'ın İcra Kurulu Başkanı Mehmet Kurama, özel finans kurumlarının geçmişte içlerine kapanık kalıp ne yaptıklarını paylaşmadıklarını söyledi 
      FİNANS SOHBETLERİ KADİFE ŞAHİN 
   
   Family Finans Kurumu İcra Kurulu Başkanı ve Genel Müdürü Mehmet Atila Kurama, özel finans kurumlarının ÖFK geçmişte içlerine kapanıp kaldıklarını ve ne iş yaptıklarını paylaşmak istemeyen görüntüsü verdiklerini söyledi. 
   Faizsiz bankacılık hizmeti veren ÖFK'ların Türkiye'deki hacimlerinin tam olarak bilinmediğini ifade eden Kurama, "Türkiye'de aslında özel finans kurumların ne iş yaptığı çok iyi bilinmiyor. Özel finans kurumları, Family Finans bu işin içine girinceye kadar bir parça kendi içine kapalı, ne yaptıklarını pek paylaşmak istemeyen kurumlar olarak gözüküyorlardı. Kendi içlerinde böyle olmayabilir ama dışarıya böyle bir görüntü veriyorlardı" dedi. 
   
   'Türkiye çok kuralcı' 
   "Bizim yaptığımız bu işi biraz daha şeffaflaştırmak, yaptığımız işi daha net anlatabilmek ve müşterilerimize daha iyi hizmet verebilmek" diyen Kurama, "Özel finans kurumları tahmin ediyorum bu kapalılığı artık arkalarında bıraktılar" diye konuştu. 
   Türkiye'de faizsiz bankacılığın ve diğer piyasaların gelişmesi için bu alanlardaki yapılan yasal düzenlemelerin çok büyük önem taşıdığını belirten Kurama, Türkiye bazı konularda çok kuralcı bir ülke olduğunu söyledi. 
   "Yapacağınız herşeyi çok detaylı bir şekilde tanımlamanız gerekiyor diyen Kurama şöyle konuştu. 
   "Halbuki bilhassa finans piyasalarının dünyada gelişebilmesi için bir parça yeni ürünlerin işleyebilir hale gelmesi ve yeni yeniliğe açık olması gerekiyor. Türkiye'deki sistem herkesi tek bir yönden gitmeye zorluyor. Piyasaların gelişebilmesi için esneklik tanınması gerekiyor. 
   Londra'da bu piyasaların gelişmesi Londra finansal sistemlerinin daha esnek olmasından kaynaklanıyor. Aynı şekilde Frankfurt yıllardan beri bu işi yapmaya çalışıyor. Ama Londra kadar başarılı olamadı. Bunun iki şartı var, insan kalitesi ve yeni fikirlere açık olmak. Londra bunlara sahip olduğu için finans merkezi oldu. Türkiye'de de aynı şekilde eğer müşterilerin bu yönde bir talebi varsa bu piyasalar gelişecektir." 
   
   Faizsiz bankacılığın fon büyüklüğü 400 milyar dolar    2003 yılında yüksek getiri kazandıran entrümanların arasında TL cinsi bono ve eurobondların dikkat çektiğini belirten Kurama, uluslararası yatırımcı açısından Türkiye'nin farklı bir yeri olduğunu söyledi. 
   Eylül'de piyasaya çıkması beklenen faizsiz bonolara büyük bankalardan talep geleceği duyumları aldığını belirten Kurama, "Dünyada yatırımcı tabanı çok değişik. Örneğin sadece faizsiz bankacılık piyasasında aktif olan bankaların portföyünde 400 milyar doları aşkın aktif var. Tüm bu para kendisine gidecek yer arar" dedi. 
   
   'Ülker'i finanse etmiyoruz'    Family Finans Kurumu'nun kendi grubu olan Ülker ile kredi ilişkisinin olmadığını belirten Kurama, kendisinin prensip olarak buna karşı olduğunu ve bu prensibe bağlı kalacağını şirketin sahiplerine bildirdiğini söyledi. ÖFK'ların da bankalar gibi grup şirketlerine yasal limitlerde kredi verebileceğini bildiren Kurama "Ülker Grubu'nu finanse etmiyoruz. Onların finansal ihtiyaçları bizim gibi ufak bir kurumun çözümleyebileceği kadar sınırlı değil. Şu anki portföyümüzle karşılamamız bir parça hayal olur" dedi 
   
   
</TEXT>
</DOC>
