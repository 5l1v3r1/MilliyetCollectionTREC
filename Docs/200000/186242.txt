<DOC>
<DOCNO> 186242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/son/soneko37.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon rakamları açıklandı... 
</HEADLINE>
<TEXT>

     Devlet İstatistik Enstitüsü DİE , bu yılın Eylül ayında toptan eşya fiyatlarının TEFE yüzde 0.1, tüketici fiyatlarının TÜFE ise yüzde 1.9 oranında arttığını açıkladı. 
     DİE'den yapılan açıklamaya göre, Eylül ayında yıllık enflasyon ise toptan eşyada yüzde 19.1, tüketici fiyatlarında yüzde 23.0 olarak belirlendi. 
     Yılın 9 ayında enflasyon oranı, toptan eşyada yüzde 10.7, tüketici fiyatlarında ise yüzde 13.8 oldu. 
     Bu arada Eylül ayı itibarıyla 12 aylık ortalamalara göre yıllık enflasyon ise toptan eşyada yüzde 30.3, tüketici fiyatlarında yüzde 28.4 olarak hesaplandı. 
     Çekirdek enflasyon olarak adlandırılan özel sektör imalat sanayinde fiyat artışı ise Eylül ayında yüzde 0.2 düzeyinde gerçekleşti. 
     Enflasyon Ağustos ayında TEFE'de yüzde -0.2, TÜFE'de ise yüzde 0.2 olarak açıklanmıştı. Yıllık enflasyon TEFE'de yüzde 22.7, TÜFE'de yüzde 24.9 olmuştu. 
     Okulların açılmasının yanı sıra sonbahar mevsiminin getirdiği fiyat artışlarının, enflasyon üzerinde baskı yaratması bekleniyordu. Bu nedenle, birkaç aydır eksi çıkan enflasyonun bu ay, yüzde 0 ile yüzde 2 arasında gerçekleşmesi öngörülüyordu. 
     
     YILLIK ENFLASYON 

     Eylül ayında yıllık enflasyon toptan eşyada yüzde 19.1, tüketici fiyatlarında yüzde 23.0 olarak belirlendi. Buna göre yıllık enflasyon geçen yılın aynı döneminin, toptan eşya fiyatında 21.8 puan, tüketici fiyatında ise 14 puan altında gerçekleşti. 
     2002 yılı Eylül ayı itibarıyla enflasyon, toptan eşyada yüzde 40.9, tüketici fiyatlarında yüzde 37.0 olmuştu. 
     
     EN AZ ARTIŞ DİYARBAKIR'DA 

     Türkiye genelinde Eylül ayında tüketici fiyatlarında ortalama yüzde 1.9 oranında artış kaydedilirken, Diyarbakır'da tüketici fiyatları aylık bazda yüzde 0.5 oranında arttı. 
     Yıllık bazda en düşük fiyat artışı ise yüzde 19.3 ile Konya'da görüldü. 
     Devlet İstatistik Enstitüsü'nün DİE seçilmiş bazı iller itibariyle belirlediği tüketici fiyatları endeksine göre, Diyabakır'ın ardından fiyatlarda en az artış kaydedilen iller yüzde 0.7 ile Gaziantep, yüzde 1.1 ile Kocaeli, 1.2 ile de Konya, Erzurum ve Kayseri oldu. 
     Aynı dönemde, fiyatların en fazla arttığı il ise yüzde 2.5 ile İstanbul oldu. Bu ili yüzde 2.4 ile Eskişehir ve Zonguldak takip etti. 
     Eylül ayı itibariyle son bir yılda tüketici fiyatlarında yüzde 19.3 ile en düşük artış da Konya'da yaşandı. Konya'yı yüzde 19.6 ile Ankara, yüzde 20.5 ile de Gaziantep izledi. 
     Yıllık fiyat artışlarının en yüksek gerçekleştiği il ise yüzde 27.5 ile Zonguldak oldu. 
     
     BÖLGELER 

     Bu arada Eylül'de aylık bazda, bölgeler itibariyle tüketici fiyatları Güneydoğu'da yüzde 0.6 oranında artarken, Marmara'da yüzde 2.3, İç Anadolu'da yüzde 1.8, Ege'de yüzde 1.7, Akdeniz'de yüzde 1.6, Karadeniz'de yüzde 1.4, Doğu Anadolu'da ise yüzde 1.1 oranında arttı. 
     Öte yandan, Eylül ayı itibarıyla yıllık enflasyon, Marmara'da yüzde 23.7, Ege'de yüzde 25.2, Akdeniz'de yüzde 23.3, İç Anadolu'da yüzde 20.1, Karadeniz'de yüzde 23.7, Doğu Anadolu'da yüzde 24.3 ve Güneydoğu'da yüzde 21.8 olarak belirlendi. 

     
</TEXT>
</DOC>
