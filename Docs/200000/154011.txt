<DOC>
<DOCNO> 154011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/soneko30.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorlu Holding Yabancı ortağa açığız 
</HEADLINE>
<TEXT>

     Zorlu Holding Yönetim Kurulu Başkanı Ahmet Nazif Zorlu, yabancı ortak konusunda, ''Biz açığız. Genç, dinamik bir grup olarak hazırız'' dedi. 
     Ahmet Nazif Zorlu, Zorlu Holding'in 50. kuruluş yıldönümü dolayısıyla düzenlenen toplantıda, basın mensuplarının sorularını yanıtlarken, 2003 yılı toplam yatırımlarının 200 milyon doların üzerinde olduğunu, 2004'de de yatırımlarının devam edeceğini bildirdi. 
     Zorlu, ''Bugüne kadar neden hiç yabancı ortak almadınız '' sorusu üzerine, şöyle konuştu 
     ''Hiçbir zaman için gelene 'git' demedik. Zorlu Grubu olarak son dönemlerdeki büyüme hızımız ve bizim büyüklüğümüz... Belki onlar daha çok büyük geldiği için... Ama biz açığız. Genç, dinamik bir grup olarak hazırız.'' Yapmak isteyip de yapamadığı bir konu olup olmadığının sorulması üzerine Zorlu, düşündüklerinin çoğunu yaptıklarını, bundan sonra da yapmaya devam edeceklerini söyledi. 
     Zorlu, turizm yatırımlarına ilişkin bir soruyu yanıtlarken, Trabzon'da bir otel yaptıklarını hatırlatarak, ''Bundan sonra da nasip... Gelin ata binmiş 'ya nasip' demiş. Biz de bakarız bir gün, cazip şeyler olur...'' diye konuştu. 
     Türk Lirası'nın döviz karşısında kazandığı değere ilişkin soru üzerine, Zorlu, döviz olayını herkesin şaşkınlıkla karşıladığını ifade ederek, ''Ne yaptık da bizim paramız değer kazanıyor Bunu ben anlamıyorum, anlayamıyorum'' dedi. 
     Zorlu, ''Bu kadar ihracatı nasıl yapıyorsunuz '' sorusu üzerine, ''Volüm... Biz, zamanında 1 milyon televizyon hedefi koyduğumuz zaman rakiplerimize baktık, rakiplerimiz büyük miktarda volüm yapıyorlardı. Tekstilde, elektronikte, beyaz eşyada hatta ve hatta bankamızda volümlerimizi, ölçeklerimizi büyük tutarak, rekabet gücümüzü artırarak...'' diye konuştu. 
     
     ''YENİ YATIRIM HEDEFLERİMİZ VAR'' 
     Yeni yatırım hedefleri bulunduğunu açıklayan Zorlu, şunları kaydetti 
     ''Her şeyi müşteri öğretir. Yatırımlar konusunda karar vermede gecikmememizin nedeni, piyasaları iyi takip etmek. Maddi gücümüz yoksa o işe girmeyiz. Bizde bir şirket, kazancını devamlı yatırıma dönüştürür. Ortaklar hiç nema almazlar.'' Zorlu, yatırım konusunda ABD, Güney Afrika, İran ve Rusya'da büyük ilgi gördüklerini, bu ülkelerde yatırımcının teşvik edildiğini ifade ederek, bir ülkenin çıkış yolunun yatırım ve ihracat olduğunu, bu nedenle Türkiye'de de gerçek yatırımcının desteklenmesi gerektiğini kaydetti. 
     Bir başka soru üzerine, Vestel'in sınır ticareti olmadığını vurgulayan Zorlu, ''Irak'a zaten ihracatımız var ama resmi. Sınır ticaretiyle ilgili birşey yok'' dedi. 
     Zorlu, ''Süreyya Ayhan gibi gençlerin bulunup desteklenmesi için bir çalışmanız var mı '' sorusu üzerine, ''İnşallah önümüzdeki günlerde atletizm, spor ve eğitim konusunda çalışmalarımız var. Bunlar gerçekleşecek olan çalışmalar'' diye konuştu. 
     




</TEXT>
</DOC>
