<DOC>
<DOCNO> 166220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sonspo14.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi iyi ki 7 ay önce Bursaspor'a gelmedi 
</HEADLINE>
<TEXT>

     Bursaspor Kulübü eski başkanı ve Bursa Büyükşehir Belediye Başkanı Erdoğan Bilenser, ''Gheorghe Hagi, iyi ki 7 ay önce Bursaspor'a gelmedi. O zaman böyle bir başlangıç yapamazdık'' dedi. 
     Erdoğan Bilenser, geçen sezon takımda yaşanan düşüş sonrası teknik direktör arayışına girdiklerini ve bu çerçevede Rumen Gheorghe Hagi ile temasa geçtiklerini söyledi. 
     Hagi'nin, yaptıkları görüşmelerde kendilerine ''Gelebilirim'' yanıtını verdiğini ve takımla ilgili kendilerinden kasetler istediğini ifade eden Bilenser, bunun zaman alacağı düşüncesiyle Erdoğan Arıca'da karar kıldıklarını anlattı. 
     Bilenser, Hagi'nin o dönemde takımda istediği düzeyde değişiklik yapacak konumda olamayacağını ifade ederek, ''Gheorghe Hagi iyi ki 7 ay önce Bursaspor'a gelmedi. O zaman böyle bir başlangıç yapamazdı. Şimdi takımı kendi istediği gibi kuracak. Bu durumda çok daha başarılı olur'' diye konuştu. 
     
     BAŞARI PUAN CETVELİNDEKİ DURUMLA ÖLÇÜLÜYOR 
     Görev sürelerinde altyapı ve kulübün yeniden yapılandırılması konularında önemli çalışmalar yaptıklarını kaydeden Bilenser, ''Ancak, başarı puan cetvelindeki durumla ölçülüyor'' görüşünü dile getirdi. 
     Bilenser, 2 sezon önce ligi uzun süre 5. sırada götürdüklerini, ancak son 3-4 maçta yitirilen puanlarla UEFA Kupası şansını yitirdiklerini anlatarak, şunları söyledi 
     ''Bize yapılan eleştiriler, Bursaspor'a tarihinin en kötü dönemini yaşattığımız yönünde. Bursaspor, daha önce çok kötü günler yaşadı. Yapılan güzel çalışmalar görülmüyor. Örneğin bir Bursa Merinosspor, şu anda 2 trilyonluk bir takım. Gelecek yıllarda Bursa Merinosspor'dan futbolcular yetişecek. Başarı puan cetveliyle ölçülüyorsa, evet başarısızız.'' 
     
</TEXT>
</DOC>
