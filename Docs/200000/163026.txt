<DOC>
<DOCNO> 163026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur33.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Başarılı öğrencinin acı sonu... Karne alamadan öldü 
</HEADLINE>
<TEXT>

     Muş'ta, Yavuz Selim İlköğretim Okulu 6. sınıf öğrencisi Betül Ulvi, karnesini almaya bir gün kala şofbenden sızan gazdan zehirlenerek öldü. Yasa boğulan okulda karne heyecanı, yerini buruk bir duyguya bıraktı... 
     Yavuz Selim İlköğretim Okulu 6 E sınıfında eğitim gören Betül Ulvi 12 , dün evde yalnız olduğu bir sırada girdiği banyoda şofbenden sızan gazdan zehirlendi. 
     Kızını banyoda baygın halde bulan Muş Devlet Hastanesi Beyin Cerrahı doktorlarından Hızır Ulvi, Betül Ulvi'yi çalıştığı hastaneye götürdü. 
     Burada yapılan ilk müdahalenin ardından Elazığ Araştırma Hastanesi'ne kaldırılan Ulvi, tüm müdahalelere rağmen kurtarılamadı. 
     
     SIRASI ÇİÇEKLERLE DONATILDI 
     Olayın duyulmasının ardından yasa boğulan Yavuz Selim İlköğretim Okulu'nda, karne heyecanı, yerini buruk bir duyguya bıraktı. 
     Karne dağıtımı sırasında talihsiz öğrencinin sırasına ''Seni unutmayacağız'' yazısını koyan ve etrafını çiçeklerle donatan arkadaşları, kapıya ve sınıfın duvarlarına da arkadaşlarının resimlerini yapıştırdılar. 
     Karne dağıtımında, okulun başarılı öğrencileri arasında olan Ulvi'nin karnesi ve takdirnamesi Okul Müdürü Alpaslan Güner tarafından ailesine verilmek üzere sınıf öğretmeni Aydan Gürler'e teslim edildi. 
     
</TEXT>
</DOC>
