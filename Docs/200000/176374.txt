<DOC>
<DOCNO> 176374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/18/guncel/gun03.html </URL>
<DATE> 2003/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kitlesel yoksulluk insan hakları ihlali' 
</HEADLINE>
<TEXT>

   21. Dünya Felsefe Kongresi'nin son gününde, ABD'li Alan Gewirt, küresel boyuttaki kitlesel yoksulluğun insan hakları ihlali olduğunu söyledi 
      AYÇA ATAY İstanbul 

   
   Lütfi Kırdar Kongre ve Sergi Sarayı'nda 83 ülkeden 2 bine yakın felsefeci ve sosal bilimciyi bir araya getiren 21. Dünya Felsefe Kongresi dün sona erdi. 
   Dünya Felsefe Dernekleri Birliği FISP tarafından beş yılda bir dünyanın düzenlenen kongreden geriye küreselleşme karşıtı tartışmaların izi kaldı. 
   UNESCO'nun sosyal bilimlerden sorumlu Başkan Yardımcısı Pierre Sane'in yönettiği kapanış oturumunda "sosyal ve küresel adaletsizlik karşısında felsefe" konusu ele alındı 
   ABD'li Alan Gewirt, küresel boyuttaki kitlesel yoksulluğun insan hakları ihlali olduğunu söyledi. Gewirt, şöyle dedi "Sorun hayırsever yaklaşımlarla değil, sosyal kurumların, sorunlarını çözecek maddi kaynak ve bilgilerle desteklenmesiyle olabilir. Ancak bu destek sınırsız ve koşulsuz olmamalı. İnsanların kendi sorunlarını kendilerinin çözmesi hedeflenmeli." 
   Peter Singer ise küresel adaletsizliğin farklı boyutlarına değindi. Singer özellikle çevre ve hayvan hakları üzerinde durdu. 
   Kongre Başkanı İonnna Kuçuradi ise konuşmasında sınırsız piyasa ekonomisinin, özgürlüğün yanlış algılanması olduğunu söyledi. 
   
   Ödül Pascal'ın 
   40 yaşın altındaki başarılı felsefecilere verilen Macit Gökberk Ödülü de sahibini buldu. Ödül bu yıl Romanyalı felsefeci Ana - Maria Pascal'a gitti. Doğu Avrupa'da komünizm sonrası gelişmeler üzerine felsefi bir deneme yapan Pascal'a ödülü kapanış töreninde verildi. Ödül Komitesi'nin Pascal'ın izini internette bulduğu ve bir uçak bileti göndererek törene davet ettiği öğrenildi. 
   
   NOTLAR    - Lütfi Kırdar Kongre ve Sergi Sarayı ile Harbiye Askeri Müzesi'nin farklı salonlarında bir haftadır günde ortalama 40 oturumun yapıldığı kongrede, katılımcıların çoğunluğunu ABD'li felsefeciler oluşturdu. 
   - Din felsefesi, sosyal bilimler ve felsefe, bioetik gibi konu başlıklarının da tartışıldığı kongrede, en fazla ilgiyi küreselleşme, insan hakları, terörizm konularının tartışıldığı oturumlar çekti. Felsefecilerin büyük çoğunluğu küreselleşmenin çarpıklığı konusuna dikkat çektiler. 
   - Kongreye Türkiye'den de ilgi vardı. Öğrenciler kongreyi 40 milyon lira karşılığında izleyebildi. Yetişkinlerden ise 200 dolar giriş ücreti alındı. 
   
   Bir felsefeciyi daha çarptılar    Çinli akademisyen Wei Xiaoping'in ardından, bu kez de kongreyi izlemek üzere İstanbul'da bulunan Mahmoud Asadi yaklaşık 2 milyar lirasını kaptırdı. İran'ın 4. kanalına bir felsefe ve kültür programı hazırlayan Asadi, 15 Ağustos günü saat 15.00 sularında eşiyle Taksim İstiklal Caddesi'nde geziye çıktı. Yanına da 1200 dolar bir milyar 700 milyon lira ve 400 milyon Türk Lirası'nı aldı. Sonrasını Asadi şöyle anlattı "Yüzlerini tam olarak göremediğim 18 - 19 yaşındaki iki genç erkeğin yanımızda kavga ettiğini fark ettim. Daha sonra üçüncü bir kişi de karıştı. Uzaklaştılar, bir de baktım ki cüzdanım çalınmış." n AYÇA ATAY 
   
   Kuçuradi görevi devretti    FISP Başkanı İonna Kuçuradi, kongrede görevini meslektaşı Danimarkalı felsefeci Peter Kemp'e devretti. Kemp, Kuçuradi'nin başkanlığı döneminde genel sekreter olarak görev yapıyordu. Bir sonraki Dünya Felsefe Kongresi 2008 yılında Güney Kore'nin başkenti Seul'de yapılacak. 
   
   
</TEXT>
</DOC>
