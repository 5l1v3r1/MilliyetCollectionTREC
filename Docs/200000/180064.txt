<DOC>
<DOCNO> 180064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/03/son/sonspo23.html </URL>
<DATE> 2003/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet Zorlu bir gruptayız, ancak favoriyiz... 
</HEADLINE>
<TEXT>

     33. Avrupa Erkekler Basketbol Şampiyonası finallerine katılacak A Milli Basketbol Takımı'nın NBA patentli yıldız oyuncusu Hidayet Türkoğlu, ''Türk halkı '12 Dev Adam'dan İsveç'te büyük başarı bekliyor'' dedi. 
     Yunanistan, Hırvatistan ve Ukrayna ile birlikte zorlu bir grupta bulunduklarını, ancak şampiyonada favoriler arasında yer aldıklarını belirten Hidayet Türkoğlu, ''Hedefimiz grupta birincilik. En güçlü rakibimiz ise Yunanistan. Ama sürpriz de olabilir. Bu nedenle gruptaki ilk maçımız olan Ukrayna karşılaşması bizim için çok önemli. Kesinlikle hafife almamalıyız'' diye konuştu. 
     
     HEDEF ATİNA 
     Türkoğlu, şampiyonadaki asıl hedeflerinin 2004 yılında Atina'da yapılacak Olimpiyat Oyunları'nın vizesini almak olduğunu söyledi. 
     Bunu gerçekleştirmek için ellerinden gelen herşeyi yaparak, sahada gerçek ''12 Dev Adam''ı izlettireceklerini ifade eden Türkoğlu, ''Takım olarak tecrübemiz çok arttı. Tüm çabamız özlenen '12 Dev Adam'ı yeniden izlettirmek, bunu da başaracağız'' dedi. 
     
     NBA KARİYERİ 
     NBA Ligi'nde yeni sezonda son şampiyon San Antonio Spurs forması giyecek olan yıldız basketbolcu, ''Herşey farklı olacak'' dedi. 
     ABD'de Sacramento Kings'deki ilk günlerinde yaşadıklarını yeniden yaşadığını vurgulayan Türkoğlu, şöyle konuştu 
     ''Burada da basketbola ne kadar aç olduğumu ve oynamak istediğimi herkese göstereceğim. Hedefim sürekli ilk 5 oynamak.'' 
     
</TEXT>
</DOC>
