<DOC>
<DOCNO> 198587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/yasam/yas10.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Otobüs korsanı 'cep' kurbanı 
</HEADLINE>
<TEXT>

      HASAN LEVENTOĞLU Konya DHA 
   
   İsmail Tunca 27 , İzmir - İstanbul seferini yapan Anadolu Seyahat'e ait yolcu otobüsünü Manisa Salihli yakınlarında arife günü silah zoruyla kaçırmış, daha sonra yolcuları ve otobüsü Uşak'ta bırakarak, firmanın genel müdürünü rehin almıştı. Onu da Afyon Sandıklı yakınlarında bırakan Tunca, izini kaybettirmişti. Jandarmanın cep telefonunu belirleyip sinyallerinden izlemeye aldığı Tunca'nın, Konya Doğanhisar'da bir akrabasının evinde olduğu belirlendi. 
   
   Paniğe kapılmış 
   Dün sabaha karşı otomobille ayrılan Tunca, Beyşehir yakınlarında yol kenarında tuvalet ihtiyacını giderirken yakalandı. Gıyabında gasptan 15 yıl hapis cezasına çarptırılan Tunca'nın, Salihli'de otomobilinin lastiğinin patladığını, jandarmanın yanına geldiğini görüp paniğe kapılınca otobüsü kaçırdığını söylediği belirtildi. 
   
   
</TEXT>
</DOC>
