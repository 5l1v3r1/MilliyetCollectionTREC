<DOC>
<DOCNO> 166029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/son/sondun07.html </URL>
<DATE> 2003/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Arabayla çarptığı evsizi ölüme terkeden kadına 50 yıl hapis.. 
</HEADLINE>
<TEXT>

     ABD'de, 2 yıl önce arabasıyla çarptığı evsizi ölüme terk eden Chante Mallard 27 adlı kadın, 50 yıl hapis cezasına çarptırıldı. 
     Mahkeme jürisinin, Mallard'ı, 26 Ekim 2001'de ecstasy hapı almış ve alkollü olarak arabasıyla çarptığı evsiz Gregory Biggs'i 37 öldürdüğü gerekçesiyle suçlu bulması 1 saatten az sürdü. 
     Mallard, duruşmadaki ifadesinde, ''üzgün olduğunu'' söylemiş, ''korktuğu ve ne yapacağını bilmediği için yardım çağırmadığını'' ileri sürmüştü. 
     Mallard, sabaha karşı 03.00'da çarptığı Biggs'i, arabasının ön camında yaralı ve inler bir halde evine kadar götürmüş ve garajında ölüme terk etmişti. Biggs'in cesedi, ertesi gün bir parkta bulunmuştu. 
     Biggs'in ölüm nedeni, bir kişinin kazadan 4 ay sonra polisi arayarak, Mallard'ın bir partide anlattığı kazayı ihbar etmesinden sonra açıklığa kavuştu. 
     Adli tıp uzmanları, araba çarptıktan sonra bir ya da 2 saat canlı kalan Biggs'in, zamanında tıbbi yardım almış olması halinde hayatta kalabileceğini bildirmişti. 
     Hakim, duruşma sonunda Mallard hakkında verdiği ceza kararını açıklarken, ailesi göz yaşlarına boğuldu. Gregory Biggs'in oğlu Brandon, karar açıklandıktan sonra mahkemede Mallard'ın ailesine elindeki bir kağıttan ''Böyle davalar kazanılmaz. Biz nasıl Greg'i kaybettiysek, siz de kızınızı kaybedeceksiniz'' cümlelerini okudu. 
     Biggs'in oğlu Brandon, bu hafta başında verdiği ifadede, babasının şizofreni tedavisi gördüğünü açıklamıştı. Brandon, babasının kız arkadaşına borç para vermesinden ve kamyonuyla evini kaybetmesinden sonra 2 yıldır evsiz olduğunu da anlatmıştı. 
     
     YARALI ÖLÜRKEN SEKS YAPMIŞ 
     Kazayla ilgili bazı iddialara göre, kaza gecesi içkili olan ve ecstasy hapı kullanan Mallard, arabayı garaja bıraktıktan sonra evine çıkıp erkek arkadaşıyla seks yaptı. 
     Mallard, seksten sonra garaja inerek, yaralının ölüp ölmediğini kontrol etti. 
     Mallard, polis tarafından tutuklandıktan sonra verdiği ifadede, zaman zaman garaja indiğini, inleyen adamdan özür dilediğini fakat ona yardım etmediğini itiraf etmişti. 
     Polis tarafından evde yapılan aramada, ön camı kırık ve üzerinde kan lekeleri bulunan araba bulunmuş ve Mallard'ın suç kanıtlarını yok etmek için aracın koltuklarını evinin arka bahçesinde yakmaya çalıştığı da ortaya çıkmıştı. 
     
</TEXT>
</DOC>
