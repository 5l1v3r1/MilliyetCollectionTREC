<DOC>
<DOCNO> 179206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/30/son/sontur16.html </URL>
<DATE> 2003/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
98 yaşındaki Besi Nine, şimdiye kadar hiç hastalanmamış... 
</HEADLINE>
<TEXT>

     Muş'un Vardo İlçesi'nde yaşayan 98 yaşındaki Besi Erol, şimdiye kadar hiç hastalanmadığını söyledi. 
     Varto İlçesi'ne bağlı Omcalı Beldesi'nde oturan 9 çocuk annesi ve 75 torun sahibi 98 yaşındaki Besi Erol, piknikte mangal yakıp sağlıklı yaşlılığın tadını çıkarıyor. 
     Hamurpet Gölü'nün kenarında çocukları ve torunları ile birlikte piknik yaparak neşeli günler geçiren Besi Erol, 21 yıl önce eşini kaybetmesinin ardından yalnız yaşamaya başladığını söyledi. 
     Halen çok sağlıklı olduğunu anlatan Erol, şöyle konuştu 
     ''Kahvaltımda tereyağı ve yoğurdu eksik etmem. Özellikle ürettiğimiz ekmek, peynir ve sütle beslenirim. İyi beslenmemin yanı sıra çocukluğumdan beri yürümeyi çok seviyorum. Sağlıklı yaşamımı, çok yürümeye borçluyum. Şimdiye kadar ne hastalandım, ne de hastaneye gittim. Çocuklarımı bile evde, komşu kadınların yardımıyla doğurdum. Halen kendimi dinç hissediyorum.'' 18 yaşında evlendiğini anlatan Erol, 80 yıl önce evlerinken eşi tarafından başına takılan yöresel ''Kofi'' sargısını şimdiye kadar çıkarmadığını sözlerine ekledi. 
     
</TEXT>
</DOC>
