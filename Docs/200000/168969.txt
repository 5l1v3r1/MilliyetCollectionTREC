<DOC>
<DOCNO> 168969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sonspo09.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Luciano Fenerbahçe için çok iyi referanslar aldım" 
</HEADLINE>
<TEXT>

     Fenerbahçe Kulübü, dün gece İstanbul'a getirttiği Brezilya'nın Corinthias takımının kaptanı Fabio Luciano ile 3 yıllık resmi sözleşme imzaladı. 
     Luciano, Fenerbahçe Burnu'ndaki kulüp binasında, yöneticiler Hakan Bilal Kutlualp, Mahmut Uslu ve Vedat Olcay'ın da hazır bulunduğu törenle kendisini 3 yıllığına sarı-lacivertli renklere bağlayan sözleşmeyi imzaladı. 
     Kalabalık bir medya mensubunun izlediği imza töreni sonrası açıklama yapan Luciano, Fenerbahçe için çok iyi referanslar aldığını ve Türkiye'ye gelmekten dolayı çok mutlu olduğunu söyledi. 
     Kendisine talip olan kulüpler içinde en iyisinin Fenerbahçe olduğunu belirten Brezilyalı futbolcu, ''Fenerbahçe'nin şampiyonluklara alışkın olduğunu biliyorum. Burada çok çalışacağım ve yeni takımımın hak ettiği başarılara ulaşmasına katkıda bulanmaya uğraşacağım'' dedi. 
     İtalya'nın Roma takımının da kendisini istediğinin hatırlatılması ve Fenerbahçe'yi neden seçtiğinin sorulması üzerine de Luciano, ''Fenerbhçe hakkında özellikle Parreira'dan bilgiler aldım. Buraya gelmemde Parreira'nın büyük etkisi oldu'' diye yanıt verdi. 
     28 yaşında ve 1.90 metre boyundaki defans oyuncusunun, şimdiye kadar forma giydiği takımlarda 5 şampiyonluk yaşadığı, Brezilya Milli Takımı forması altında da bir çok önemli maçta forma giydiği kaydedildi. 
     
     KUTLUALP ''DİĞER TRANSFERLER ZAMAN ALABİLİR'' 
     Kulüp yönetim kurulu üyesi Hakan Bilal Kutlualp ise, 2 aydır süren bir çalışmanın sonucunda Luciano'yu renklerine bağladıklarını söyledi. 
     Luciano'nun, Brezilya Milli Takımı'nın Fransa'da yapılan son FIFA Konfederasyon Kupası'nda kadroda yer aldığını anlatan Kutlualp, ''Eksiklerimizi bilerek, amaca uygun transferler yapıyoruz. Bu nedenle de acele etmiyoruz. Diğer transferlerimiz zaman alabilir, ama en iyisi olacaktır'' diye konuştu. 
     
     USLU'DAN TEPKİ 
     Kulüp yönetim kurulu üyesi Mahmut Uslu da, bu tip oyuncuları almanın kolay olmadığını, çok ciddi emek verilerek Brezilyalı futbolcuyu kadrolarına dahil ettiklerini vurguladı. 
     Pierre van Hooijdonk'un transferinde Galatasaray'ın devreye girmesini ima eden Uslu, bu konuda şunları kaydetti 
     ''Türk kulüplerinin ekonomik durumları ortada. İçeride rekabet var. Tabii ki mücadele de olacak. Ancak bunların hepsinin etik olması gerekiyor. Centilmenlik sadece mağlup olduğunda alkışlamak değildir. Biz şimdiye dek herhangi bir kulübün talip olduğu futbolcuya gitmedik.'' Basın mensuplarının, ''Siz, Galatasaray'ın van Hooijdonk transferinde devreye girmesini mi kastediyorsunuz '' sorusuna Mahmut Uslu, ''Ben herhangi bir isim veya kulüp telaffuz etmiyorum. Ancak bir kulübün talip olduğu bir futbolcuya başka bir kulübün talip olması doğru değildir diyorum'' şeklinde yanıt verdi. 
     Galatasaray'ın devreye girmesiyle Van Hooijdonk transferinde maddi zarara girip girmedikleriyle ilgili bir soru üzerine de Uslu, ''Hayır, maddi zarara girmedik. Biz zaten 5 Temmuz'da imza atmıştık'' diye konuştu. 
     
     WASHİNGTON AMELİYAT OLUYOR 
     Geçirdiği kalp rahatsızlığı nedeniyle geride kalan sezonu Fenerbahçe'de tamamlayamayan Brezilyalı futbolcu Washington ile ilgili bir soru üzerine de Mahmut Uslu, ''Washington 2 ay sonra ameliyat olacak. Durumu da ondan sonra netlik kazanacak'' dedi. 
     
</TEXT>
</DOC>
