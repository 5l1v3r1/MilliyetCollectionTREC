<DOC>
<DOCNO> 196587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/son/soneko17.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani Kaos dar kapsamlı, güvenliği garanti ediyoruz 
</HEADLINE>
<TEXT>

     İran'da temaslarını tamamlayarak Ankara'ya gelen Irak Geçici Hükümet Konseyi Dönem Başkanı Kürt lideri Celal Talabani, Türkiye ile Irak arasında ortak çıkar olduğunu belirterek, "Biz bu ziyarete büyük umut bağladık" dedi. Devlet Bakanı ve Dışişleri Bakan Vekili Kürşat Tüzmen'in Irak'ta yaşanan kaos ortamında sürdürülebilir bir ticari ve sanayi hamlesinin yapılmasının zor olduğunu ifade etmesi üzerine tepki gösteren Talabani "Irak'ın büyük bölümünde kaos söz konusu değil" karşılığını verdi. 
     Kürdistan Yurtseverler Birliği KYB lideri Celal Talabani, Irak Geçici Hükümet Konseyi Dönem Başkanı olarak İran'daki temaslarının ardından Türkiye'ye geldi. Aralarında 10 konsey üyesi ile 6 bakan olmak üzere 48 kişilik kalabalık bir heyetle Ankara'ya gelen Celal Talaban ilk olarak dış ticaretten sorumlu Devlet Bakanı ve Dışişleri Bakan Vekili Kürşat Tüzmen ile bir görüşme yaptı. 
     Türkiye'nin Irak Koordinatörü Büyükelçi Osman Korutürk'ün de hazır bulunduğu, Dış Ticaret Müsteşarlığı'ndaki heyetlerarası görüşmelerden önce bir açıklama yapan Devlet Bakanı Tüzmen, özellikle Türkiye'nin Irak ile tüm alanlardaki ilişkilerini geliştirme arzusunu vurguladı. Talabani ile yapılacak görüşmelerde ikili, siyasi ve ticari alandaki son gelişmelerin değerlendirileceğini, sıkıntıların ortaya konulacağını ve önümüzdeki dönemde yapılması gereken çalışmaların belirlenebileceğini ifade eden Tüzmen, "Irak'ta yaşanan kaos ortamında sürdürülebilir bir ticari ve sanayi hamlesinin yapılması zor görünüyor" diye konuştu. 
     Daha sonra söz alan Celal Talabani ise Türkiye'ye büyük bir heyetle geldiklerine işaret ederek, "Amacımız ticari, ekonomik, siyasi, güvenlik, kültür ve sanayi alanlarında olmak üzere tüm alanlarda iyi ilişkiler kurmaktır" dedi. Türkiye'nin, Irak'ın komşusu ve önemli bir ülke olduğunu vurgulayan Talabani, "Biz iki ülke arasında ortak çıkarlar olduğu inancındayız ve işbirliği için geniş çaplı bir alan bulunduğuna inanıyoruz" şeklinde konuştu. 
     Nüfus ve ekonomik potansiyel itibariyle büyük bir ülke olan Irak'ın demokratik yolda yeni bir rejim kurduktan sonra kendi refahı için çalışacağını ifade eden Talabani, Türkiye'nin bu alanda çok yardımcı olabileceğine inandıklarını belirterek, "Bu ziyarete büyük umut bağladık" dedi. 
     Kendisine eşlik eden heyette Konsey'in önemli şahsiyetlerinin bulunduğuna dikkat çeken Talabani, heyette Merkez Bankası Başkanı ve yardımcısının da yer aldığını belirtti. Türkiye ile yeni Irak arasındaki ilişkilerin gelişeceği yönündeki umudunu dile getiren Talabani, "Biz bu yeni siyasetin temellerini atmak için buraya geldik" dedi. 
     Yeniden söz alan Devlet Bakanı Tüzmen, Türkiye'nin hem savaş öncesi hem savaş sonrası Irak halkına yardımcı olduğunu belirterek, ancak kaos ortamının Türkiye'nin işini zorlaştırdığını söyledi. Tüzmen'in, Türk müteahhitlerinin, işadamlarının ve kamyon şoförlerinin Irak halkına yönelik hizmetlerini sürdürebilmeleri için bu toplantı sırasında ellerinden geleni yapacaklarını ifade etmesi üzerine yeniden söz alan Talabani, "Türkiye'nin Irak halkına yaptığı yardım Sayın Bakan'ın söylediğinden kat kat farklı" dedi. 
     Türkiye'nin yıllarca Irak halkına yardım sağladığını, yüzbinlerce mülteci barındırdığını, İncirlik Üssü'nü açarak kendilerine koruma sağladığını vurgulayan Talabani, "Gerçekte Irak'ın büyük bölümünde kaos söz konusu değildir" dedi. Talabani, ancak "Şeytan Üçgeni" olarak bilinen bölge ile Bağdat'ın 88 semtinde kaos olduğunu belirterek, "Türk kardeşlerimiz Kuzey Irak'ta güvende bulunmakta" dedi. 
     Talabani, Kuzey Irak'ın Türkler için ne ölçüde güvenli olduğunu görmek için Türkiye'nin Irak Koordinatörü Büyükelçi Osman Korutürk'ü bölgeye davet etti. 
     Talabani'nin bu ifadeleri üzerine yeniden söz alan Tüzmen ise "Orada bin kadar iş adamlarımız var biz onlara ihracat neferimiz diyoruz" şeklinde konuştu. 
     
     TALABANİ'YE MESAJLAR 

     ANKA'nın edindiği bilgiye göre Celal Talabani'nin başkanlığındaki Irak heyeti ile yapılan görüşmeler sırasında Türkiye için şahıslar değil, Irak halkının önemli olduğu, Türkiye'nin Irak ile tüm alanlarda ilişkileri geliştirmek istediği mesajı verilecek. 
     Bu arada Irak'ta başlayan yeni geçiş dönemini değerlendiren bir yetkili "Geçiş dönemini, Irak'a en yakın durmamız gereken bir dönem olarak görüyoruz" dedi. Aynı yetkili Türkiye'nin, Irak ile ticari ilişkilerini geliştirmek istediğine, bu ülkeye yönelik ihracatın tüm zorluklara karşın bu yıl sonuna kadar 1 milyar doları bulabileceğini söyledi. 
     Öte yandan Irak heyeti için hazırlanan programda ekonomik unsunların ağırlıklı olduğuna işaret ediliyor. Irak heyetinin, yarın DEİK ve Türkiye Odalar ve Borsalar Birliği yetkilileriyle biraraya geleceği belirtiliyor. 

     
</TEXT>
</DOC>
