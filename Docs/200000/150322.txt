<DOC>
<DOCNO> 150322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/guncel/gun01.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Irak'a Atatürk gibi bir lider bulunmalı' 
</HEADLINE>
<TEXT>

Amerikan Newsweek dergisinde, Irak'ta yeni yönetimin başarılı olması için Atatürk gibi bir lidere ihtiyaç olduğu vurgulandı... 
     DIŞ HABERLER SERVİSİ 

     Fareed Zakaria tarafından kaleme alınan incelemede, Mustafa Kemal Atatürk'ün bir taraftan Batı ile savaşırken bir taraftan da Türkiye'yi batılılaştırdığına dikkat çekildi. Askeri harek tı İngiltere hariç BM ve uluslararası topluluğu dışlayarak gerçekleştiren Washington'a barış aşamasında atılacak doğru adımlar konusunda açılımlar sunan Zakaria, yeniden yapılanma çalışmalarında tek yanlı değil, BM ve Avrupa'nın dahil edilmesi yönünde hareket etmesini önerdi. 
     Zakaria, uluslararası topluluğun katılımının sağlanması halinde Iraklıların yeni yönetimi ABD'nin kuklası olarak değil, dünyanın kendilerine yardıma geldiği biçiminde algılayacağının altını çizdi. Geçiş hükümeti için dünyada pek çok model bulunduğunu, Kosova ve Bosna'nın bu modellerden iki örneği teşkil ettiğini anlatan Zakaria, yeni yönetimin en kritik sorununun meşruiyet olacağını vurguladı. Ortadoğu'daki en büyük modernleştirmeyi Mustafa Kemal'in gerçekleştirdiğine dikkat çeken Zakaria, yeni Irak yönetiminin de Arap milliyetçiliğinin desteğine ihtiyaç duyacağını belirtti. 
     
     'ÇOK ZOR OLMAYACAK' 
     Mustafa Kemal'in milliyetçilerin de desteğini alarak Türkiye'yi kurduğunu vurgulayan Zakaria, Irak'ta başarılı bir yönetim oluşturmanın zannedildiği kadar zor bir iş olmadığını savundu. Irak'ta yeni bir ulus veya devlet yaratılmayacağını, sadece politik sistemin değiştirileceğini ifade eden Zakaria, Irak'ta modern, liberal bir yönetimin oluşturulmasıyla Ortadoğu'da birçok sorunun çözümü için çok büyük fırsatlar yaratılacağını da vurguladı. 
     
Fareed Zakaria en saygın yorumculardan      Newsweek International dergisinin editörlerinden olan Fareed Zakaria, ekonomi ve siyaset konularında dünyanın en saygın yorumcularından biri olarak tanınıyor. Esquire dergisinin 21. yüzyılın en önemli insanlarından biri olarak tanımladığı Hindistan doğumlu Zakaria, önde gelen uluslararası politika ve ekonomi yayını Foreign Affairs'e, 28 yaşında yönetici editör olarak, derginin tarihinde en genç bu konuma erişen insan oldu. 
     


GÜNCEL 





















</TEXT>
</DOC>
