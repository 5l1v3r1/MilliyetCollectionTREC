<DOC>
<DOCNO> 155472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/guncel/gun03.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Askerler istemese AWACS'lar alınmazdı' 
</HEADLINE>
<TEXT>

1.5 milyar dolarlık uçakların ABD'ye "jest olsun" diye istemeye istemeye alındığı iddiası, Meclis Komisyonu'nu karıştırdı. Savunma Bakanı Gönül, "Bu tür alımlarda TBMM devrede olmalı" dedi 
     ANKARA Milliyet 

     Milli Savunma Bakanı Vecdi Gönül, 1.5 milyar dolar değerindeki 4 AWACS uçağı alımına AKP hükümetinden önce, 4 Haziran 2002'de karar verildiğini belirterek, "Alımda benim imzam yok. Genelkurmay Başkanlığı uydu sistemi ve AWACS konusunda araştırma yapmış, alımına karar vermiştir. Bu tercih neye göre yapıldı, onu bilmem. Genelkurmay Başkanlığı 'ihtiyacımız yok' dese belki almazdık" dedi. 
     Uçakların ABD'ye jest olsun diye istemeye istemeye alındığı iddiası Plan Bütçe Komisyonu'nda AKP'lilerle CHP'liler arasında sert tartışmalar yaşanmasına neden oldu. 
     
     Topu 57. Hükümet'e attı 
     Gönül, CHP'li Ali Topuz'un uçakların alımıyla ABD'ye jest yapıldığı yönündeki iddiaların doğru olup olmadığı sorusuna şu yanıtı verdi "Bu uçaklar, 57. Hükümet döneminde, Başbakan, Genelkurmay Başkanı ile Milli Savunma Bakanı'ndan oluşan 'Yüksek İcra Kurulu'nun 4 Haziran 2002'deki kararıyla alınmıştır. Bunları aldık diye ABD'ye bir favor jest yaptığımız düşünülemez. 'İhtiyaç yok' deseler almamanın çaresine bakardık. Ama ihtiyaç makamı Genelkurmay'dır. Sivillerce bilinmesi zor ihtiyacı takdir etmemiz mümkün değil." 
     Gönül, AKP'li Taner Yıldız'ın "Bu sistem artık bırakıldı. Uydu sistemi gelişmişken niye böyle bir tercih yapıldı" sorusuna da "Uydunun üzerinde durulmuş ama nedense AWACS tercih edilmiştir. Bu 'nedense'yi biz bilmiyoruz" dedi. 
     
     Orduya dokundurma 
     Bu tür alımlarda Meclis'in mutlaka devrede olması gerektiğini savunan Gönül şöyle devam etti 
     "Demokrasi bakımından aksayan en önemli husus, Bütçe Komisyonu ve Meclis'in devrede olmamasıdır. 1.5 milyar dolarlık alış veriş yapılıyor. Halbuki bütün dünyada böyle bir alış verişin öncesi ve sonrasında parlamentonun vizesi gerekir. Halledilmesi gereken en önemli mesele budur. Düzeltilmesi gerekir." 
     Gönül, AKP'li Mahmut Göksu'nun "Düzeltilmesi mümkün değil mi" sorusuna ise "Siz düzelteceksiniz" yanıtını verdi. Göksu, "Getirin düzeltelim" karşılığını verince de CHP'li Birgen Keleş, "Hoşunuza mı gitti" diye laf attı. Göksu ise "Fena sayılmaz" dedi. 
     
     'Antatılsa da anlamam' 
     CHP'li Keleş, "O toplantıdaki üç kişinin arasında bulunmadığınız, neler söylendiğini bilmediğiniz halde şahit olmadığınız şeyleri sıkıntı gibi aktarmanız doğru değil. Bundan yararlanıp belirli kurumlarla ilgili duygularınızı açıklamanın sırası değil" diye itiraz etti. Gönül, "İmza atmadığım bir şeyi bilmek zorunda değilim. Kaldı ki bana da anlatılsa çok anlayacağımı sanmıyorum. Bilenlere itimat etmek zorundayım" karşılığını verdi. 
     

</TEXT>
</DOC>
