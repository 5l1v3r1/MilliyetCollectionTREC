<DOC>
<DOCNO> 161617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/yasam/yas01a.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağış vermeden geçme 
</HEADLINE>
<TEXT>

Muhabirimiz, kamu kurumlarında değişik vakıf ve dernek adlarıyla vatandaştan bağış adı altında para toplanması uygulamasını tespit etti 
     MUSTAFA BAKACAK İstanbul 

     Devlet dairelerinde adım atmanın yolu bağıştan geçiyor. Türkiye Cumhuriyeti vatandaşı olduğunu belgelemek, muayene olmak, ehliyet ya da pasaport almak isteyenler, ilgili kurumun kurduğu dernek ve vakıflara bağış yapmak zorunda bırakılıyor. Zorunlu bağış uygulamasını yerinde görmek amacıyla kamu kuruluşlarını dolaştık. Nüfus cüzdanımızı yenilemek istedik. "Nüfus Cüzdanı Talep Belgesi ile gelin" dediler. Muhtara giderek gerekli belgeyi 1 milyon 750 bin liraya aldık. Belgeyle gittiğimiz nüfus müdürlüğünde uzayıp giden kuyrukta yerimizi aldık. Saatler ilerlemesine karşın sıra yerinde sayıyordu. Nüfus cüzdanı yenilemek 2.5 milyon lira. Kayıtlı olduğunuz nüfus müdürlüğüne faks çekilmesi gerekiyorsa 5 milyon lira daha isteniyor. Görevli, hizmetler için alınan para karşılığı bağış makbuzu yerine Nüfus Hizmetlerini Güçlendirme Vakfı İnşaat, Taahhüt, Ticaret ve Sanayi İşletmesi'ne ait perakende satış fişini veriyor. 
     Ancak, herkes farklı ücretler ödediğini söylüyor. Biri "8 milyon verdim, bana 6 milyon liralık makbuz verdiler" derken, bir diğeri "10 milyon verdim. 'Bozuk yok, sonra alırsın' dediler, üzerini vermediler" diyor. 
     
     Hizmete göre bağış tarifesi 
     Sağlık ocağı ya da devlet hastanelerinin polikliniklerinde muayene ücretinin yanında hasta veya yakınının eline, ödeme gücüne göre üzerinde büyük harflerle 'bağış' olarak alındığını belirten 'Sağlık Sosyal Yardım Vakfı'na ait bağış makbuzu kesiliyor. Hastaneler ise kendi vakıflarının makbuzunu kullanıyor. Tapu dairelerinde de 'Tapu Kadastro Vakfı'nın bağış tarifesi 5 milyon lira olarak biliniyor. Tapu daireleri birkaç aydır bunun alınmadığını belirtirken, vatandaş aksini söylüyor. 
     
Örtülü ödenek gibi kullanılıyor      Tüketiciler Birliği Genel Başkanı Avukat Bülent Deniz, kamu kurumlarının bünyesinde kurulan dernek ve vakıfların kasasına giren bağış adı altındakİ paranın örtülü ödenek gibi kullanıldığını söyledi. Sayıştay veya TBMM'nin denetimi dışında kalacak şekilde dernek ya da vakfın kasasına para girmesine karşı olduklarını belirten Deniz, "Mutlaka devlet bazı işlemler için vatandaştan para talep edebilir ama bunun yolu kamu kurumları bünyesinde dernek kurup bağış almak değil. O işlemi yasalarla vergilendirmek, harçlandırmaktır. Böylece para bütçeye girecek, TBMM ile Sayıştay'ın denetimine tabi olacaktır. Diğer türlü sadece Dernekler Masası ile Vakıflar Genel Müdürlüğü'nün canı isterse yapacağı bir denetimdedir" dedi. 
     

</TEXT>
</DOC>
