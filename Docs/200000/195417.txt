<DOC>
<DOCNO> 195417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/14/siyaset/siy01.html </URL>
<DATE> 2003/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'dan Derviş'e 
</HEADLINE>
<TEXT>
   'Türbanı kaşımayın' 
   Derviş ve ekibinden gelen "Türban serbest bırakılmalı" sözlerine Baykal'dan yanıt geldi "Türbana karşı tavrımızda değişiklik yok, türban siyasal simge" 
      Ezelhan Üstünkaya 

   
   CHP Genel Başkan Yardımcısı Kemal Derviş'in ekibinden İstanbul Milletvekili Memduh Hacıoğlu'nun, "türbanın üniversitelerde serbest bırakılması" yönündeki açıklamalarından rahatsız olan CHP Genel Başkanı Deniz Baykal, milletvekillerinden türbanla ilgili farklı açıklamalar yapmamalarını istedi. Baykal'ın sözleri, "Baykal, Derviş ve ekibini diplomatik dille uyardı" şeklinde yorumlandı. Baykal, Merkez Yönetim Kurulu MYK toplantısında CHP'nin türban konusundaki tavrında değişiklik olmadığını net bir şekilde vurguladı. Baykal, "Türban meselesinin kaşınmaması gerek. Siyasi istismar konusu yapılmamalı. Türban siyasal simge. Yasa ve Anayasa Mahkemesi'nin kararları doğrultusunda belirlenen kamusal alanla ilgili düzenlemelere herkes uymalı. Bu parti politikamızdır. Milletvekillerinin yapacağı açıklamalar bu doğrultuda olmalıdır" dedi. 
   CHP'nin Parti Meclisi PM raporunda ise türbanla ilgili şunlar kaydediliyor "Biz, 'ne türbana karşı, ne türbanı destekleyerek' ondan bir siyasi yarar sağlayan bir anlayışın içine hiç girmedik. Türban düşmanlığı husumetiyle siyaset yapmaya kalkmadık. Bunu Türkiye bakımından bu kadar ağırlıklı bir konu olarak saymadık." 
   Derviş, Bilkent Üniversitesi'nde ders verdiği dönemdeki anılarını aktarırken, "Gençler bu sorunu çözmüş. Türbanlı bir öğrencimle mini etekli öğrencim dersi beraber dinlerlerdi. Bir gün 'Nasıl anlaşıyorsunuz ' diye sordum. 'İkimiz birbirimizin en iyi arkadaşıyız' demişlerdi. Türban üniversitelerde serbest bırakılabilir" örneğini vermişti. 
   
   
</TEXT>
</DOC>
