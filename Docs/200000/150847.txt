<DOC>
<DOCNO> 150847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/18/son/sontur25.html </URL>
<DATE> 2003/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Silopi'de PKK operasyonu... Bir terörist ölü ele geçti... 
</HEADLINE>
<TEXT>

     Şırnak'ın Silopi İlçesi'nde Suriye uyruklu oldukları bildirilen 2 teröristten biri intihar ederken, diğeri sağ yakalandı. 
     Edinilen bilgiye göre polis, Silopi İlçe merkezinde, durumlarından şüphelendiği 2 kişiyi aramak amacıyla durdurmak istedi. Şüpheli 2 kişi polisin ''dur'' ihtarı üzerine kaçmaya başladı. Polisin kovaladığı 2 kişiden biri sağ olarak yakalanırken, diğeri Gümrük Lojmanları yakınlarındaki Ofis Mahallesi'nde bir evin avlusuna girdi. 
     Burada yakalanacağını anlayan şüpheli, üzerindeki bombaların pimini çekerek ateşledi. Terörist olay yerinde öldü. 
     Yetkililer, sağ olarak yakalanan ve üzerinde bomba bulunan şahsın sorgusunun devam ettiğini belirtirken, 2 kişinin Suriye uyruklu olduklarını bildirdiler. 
     
     CANLI BOMBA DEĞİLLER 

     Şırnak'ın Silopi İlçesi'nde, biri ölü ele geçirilen, diğeri yakalanan 2 teröristin canlı bomba olmadıkları, eylem için Cudi Dağı kırsalından ilçeye geldikleri bildirildi. 
     A.A muhabirine açıklama yapan yetkililer, Suriye uyruklu canlı bomba oldukları belirtilen ve biri ölü ele geçirilen, diğeri yakalanan 2 şüphelinin canlı bomba olmadıklarını, eylem için Cudi Dağı kırsalından Silopi İlçesi'ne geldiklerinin belirlendiğini söylediler. 
     Terör örgütü PKK KADEK üyesi oldukları ifade edilen 2 teröristin ilçe merkezinde polisin ''dur'' ihtarı üzerine kaçtıkları ve kovalanan 2 kişiden birinin sağ olarak yakalandığı, diğerinin ise yakalanacağını anlayınca silahıyla intihar ettiği bildirildi. 
     Ölen ve yakalanan teröristlerin üzerinde 2 silah ve bir el bombası ele geçirildi. 
     Yetkililer, ölen kişinin ''Mahmut'', yakalanan teröristin ise ''Harun'' ve ''Cudi'' kod adlarını taşıdığının belirlendiğini kaydederek, teröristlerin üzerindeki kimliklerden birinin Diyarbakır'ın Çınar, diğerinin ise Silvan ilçesine kayıtlı olduğunun anlaşıldığını, ancak kimliklerin sahte olup olmadığının araştırıldığını söylediler. 
     Yetkililer, yakalanan teröristin sorgusunun sürdürüldüğünü belirttiler. 
     





</TEXT>
</DOC>
