<DOC>
<DOCNO> 182011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/13/ekonomi/eko04.html </URL>
<DATE> 2003/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek vergilere devam sinyali 
</HEADLINE>
<TEXT>

   IMF Türkiye Temsilcisi Brekk, 2004'te faiz dışı fazla hedefi için ek tedbirler gerektiğini, bunun için ek vergilerin uzatılmasının da hükümete kalmış bir seçenek olduğunu belirtti 
      SEÇKİN ÜREY ANKARA 
   
   IIMF Türkiye Temsilcisi Odd Per Brekk, 2004'de yüzde 6.5'luk faiz dışı fazla hedefine ulaşmak için gelir artırıcı tedbirler alınması gerektiğini söyledi. Ek vergilere ve ikramiye ertelemelerine devam edip etmemenin hükümetin insiyatifinde bir konu olduğunu dile getiren Brekk, "6'ıncı gözden geçirmenin başlıca konusu bu olacak" dedi. 
   2003'te alınan gelir artırıcı tedbirlerden, başta ek vergiler ve ikramiye ertelemeleri olmak üzere, bazılarının süreli olduğunu ve bu tedbirler için öngörülen sürelerin dolmak üzere olduğuna dikkat çeken Brekk, "2004'de faiz dışı fazla hedefinin yakalanabilmesi için hükümetin yeni tedbirler alması gerekiyor" diye konuştu. 
   Bu konunun 6'ıncı gözden geçirmenin başlıca konularından biri olacağını belirten Brekk, "Şimdi, ekonomi yönetimi bu tedbirler üzerinde çalışıyor. Beraber değerlendireceğiz" dedi. Mevcut tedbirlere devam etmenin uygulanan bir seçenek olduğunu hatırlatmamız üzerine Brekk, "Bu tamamen hükümete kalmış. Tedbirlerin alınması gerekiyor" yanıtını verdi. 
   
   Cari açık endişelendirmiyor 
   Cari açıktaki artış konusunda olumsuz yorumlar yapıldığı yönündeki soru üzerine Brekk, "Biz, bazı gözlemciler kadar cari açık konusunda endişe duymuyoruz" diye konuştu. 
   Cari açık ele alındığında 2000 ile günümüzün karşılaştırıldığını söyleyen Brekk, "Bunu yapıyorsanız ekonomik programla çok şey başarıldığını unutuyorsunuz anlamına gelir" dedi. 
   Ekonominin artık çok daha güçlü olduğunu ifade eden Brekk, şunları söyledi 
   "Artık dalgalı kur var. Şoklar emilebiliyor. 2000'de çıpa vardı ve kredibilitesini sağlamakta zorlanıyordu. Merkezi Bankası bugün kendini kredibilite sahibi bağımsız bir kurum haline getirmeyi başardı. Bütçe dengesi şimdi çok daha iyi durumda. Hükümet borç servisi için kaynak yaratabiliyor. Kamu mali dengesi 1999'a göre daha iyi seviyelere geldi. Bütün bunlar da ekonomik program sayesinde oldu." 
   
   Geri kalmış bölgeye teşvik 
   Brekk, vergi reformunu ele almak için Türkiye'ye gelen teknik heyetin görüştüğü konulardan birinin de geri kalmış bölgelere vergi muafiyeti konusu olduğunu söyledi. Hükümetin bu konudaki politikasına katıldıklarını belirten Brekk, "Bunun programı bozmadan en iyi nasıl yapılabileceğini ele alıyoruz" dedi. 
   Çalışmanın Başbakan Tayyip Erdoğan'ın açıkladığı gibi kişi başına milli geliri bin 500 doların altındaki illeri kapsayıp kapsamayacağı yönündeki soruya Brekk, "Herşey Moghadam Türkiye'ye geldiğinde netleşecek. Teknik heyet durumu anlamaya çalışıyor" yanıtını verdi. 
   Vergi teşviklerini rasyonelleştirilme çalışmasının 6'ıncı gözden geçirmede gündemde olacağını vurgulayan Brekk, "Serbest bölgelerde uygulanan vergi politikası da gündeme gelecek. İkisi birbiriyle bağlantılı" diye konuştu. Brekk, teknik heyette vergi uzmanlarının bulunduğu, başka ülkelerdeki modellerin ele alındığını dile getirdi. 
   
   İmar'da hızlı harekete geçildi    İmar Bankası'nın bankacılık sistemi içinde izole edilmiş bir sorun olarak kaldığını belirten Brekk, hükümet ve Bankacılık Düzenleme ve Denetleme Kurulu'nun BDDK İmar Bankası konusunda hızlı harekete geçtiğini söyledi. Brekk, batık banka sahipleri ve yöneticilerinin mal varlıklarına el koymayı öngören yasal düzenlemenin Meclis'ten çıkmasının da konunun takip edilmesine olanak sağladığını kaydetti. Bankacılık sisteminin çok daha iyi duruma geldiğini belirten IMF Temsilcisi Brekk, "Başarının büyük çoğunluğu Engin Akçakoca ve onun çalışma arkadaşlarına ait" dedi. 
   
   Sıfır atmaya yorum yok    IMF Temsilcisi Odd Per Brekk, Maliye Bakanı Kemal Unakıtan tarafından açıklanan Türk Lirası'ndan altı sıfır atılmasına yönelik hazırlıklar konusunda bir yorum yapmak istemediğini söyledi. Bilindiği gibi Unakıtan bu konuda Merkez Bankası'nda bir çalışma başlatıldığını belirtmişti. Lira'dan sıfır atmanın teknik bir konu olduğunu belirten Brekk, "Program açısından önemli bir konu değil" dedi. Öte yandan Brekk, Türkiye ile IMF arasında 2004'ten sonra nasıl bir ilişki olursa olsun ekonomik programın çizdiği stratejiye bağlı kalınması gerektiğini bildirdi. 
   
   
</TEXT>
</DOC>
