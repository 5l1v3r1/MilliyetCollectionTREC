<DOC>
<DOCNO> 195001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sondun25.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen "Kıbrıs'a seçimlerden sonra çözüm bulunmalı" 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, KKTC'de aralıkta yapılacak seçimlerden sonra Kıbrıs sorununa çözüm bulunması gerektiğini söyledi. 
     Vergeugen, İtalyan La Repubblica gazetesine verdiği demeçte, ''Türkiye konulu tüm görüşmelerimde, Kıbrıs en hararetli mesele. Bunun kriterlerden biri olmadığını biliyorum. Ama sorunu saydam bir şekilde dile getirdiğimi, bu tercihimin de doğru olduğunu düşünüyorum'' dedi. 
     ''Türklere bunu öteden beri söyledik. Şimdi tek fark, bunu kağıda da dökmüş olmamız'' diye konuşan Verheugen, ''Kıbrıs bir şart değildir, fiilen ele alınıp çözüme kavuşturulması gereken siyasi bir sorundur. Tanımasak da son derece önemli olarak telakki ettiğimiz Kuzey kesiminde aralıkta yapılacak seçimlerden sonra çözüm bulunmalı'' ifadesini kullandı. 
     Verheugen, Türkiye'de ordunun rolünün azaltılması gerektiğini de ifade etti. 
     
</TEXT>
</DOC>
