<DOC>
<DOCNO> 193635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/06/guncel/gun04.html </URL>
<DATE> 2003/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuşadası'na arıtma olmazsa turist yok 
</HEADLINE>
<TEXT>

   Kuşadası arıtma projesi yine ertelendi. Proje 2005'e kadar bitirilmezse AB düzenlemeleri nedeniyle bölgede turizm tehlikeye girecek 
      LATİF SANSÜR Aydın DHA 
   
   Kuşadası'nın altyapı sorununu çözecek, Kuşadası Davutlar Güzelçamlı ve çevresi altyapı ve katı atık arıtma tesislerinin yapımını hedefleyen Kuşadası Evsel Atıkları Arıtma Tesisleri Projesi KUŞATAK bir kez daha ertelendi. 
   Avrupa ülkelerinin arıtması olmayan yörelere 2005'ten sonra turist göndermeme kararı nedeniyle bir an önce tamamlanması gereken projenin üçüncü ihalesinin de iptal edilmesi tepkilere yol açtı. İlk ihalesi mahkemece, ikinci ihalesi ise verilen tekliflerin fazla bulunması nedeniyle iptal edilen proje için açılan üçüncü ihale, Hazine ve DPT'nin onay vermesine karşın Maliye Bakanı Kemal Unakıtan'ın onaylamaması yüzünden belirsiz bir tarihe ertelendi. Karara tepki gösteren Belediye Başkanı Fuat Akdoğan, Hazine garantisi ve devletten önemli maddi destek alamadıkları için sorunu kendi imk nlarıyla çözmek zorunda olduklarını belirtti. 
   
   2 milyon dolar yetmez 
   KUŞATAK'ın 2004 yatırım programına alınarak, Hazine'nin yaklaşık 2 milyon dolar ödenek ayrılabileceğini kendilerine bildirildiğini söyleyen Akdoğan şunları söyledi 
   "Bu para projeyi hayata geçirmeye yetmeyeceği için, bir bölümünü kendi imkanlarımızla hayata geçirmeyi planladık. AB ülkelerinin kararı çok ciddi. Hızlı hareket edip, 2005'e kadar arıtma ve deşarj hattını devreye almayı planlıyoruz. KUŞATAK 90 milyon dolarlık bir maliyet gerektiriyordu. Planladığımız arıtma ve deşarj hattı ise yaklaşık 20 milyon dolara mal olacak. 2005'te Avrupa pazarının karşısına, onların beklediği standartlarla çıkacağız." 
   
   
   
</TEXT>
</DOC>
