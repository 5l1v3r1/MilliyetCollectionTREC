<DOC>
<DOCNO> 174379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/08/magazin/amag.html </URL>
<DATE> 2003/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bahar' hastalandı Nurgül saçsız kaldı 
</HEADLINE>
<TEXT>

   Asmalı Konak'ın 'Bahar'ı Nurgül Yeşilçay, senaryo gereği kanser tedavisi gördü. Hal böyle olunca, rol uğruna güzelim saçları gitti 
      YAŞAR ÇAKMAK 
   
   MİLYONLARI ekran başına bağlayan 'Asmalı Konak' dizisinin finalinde lenf kanseri olduğu ortaya çıkınca dizi tutkunlarını gözyaşlarına boğan 'Bahar', 'Asmalı Konak'ın sinema filmini izleyenleri de ağlatacak. Özcan Deniz'in canlandırdığı eşi 'Seymen Ağa'nın tedavisi için Amerika'ya götürdüğü 'Bahar', 'Asmalı Konak' filminde hayranlarının karşısına kazınmış saçlarıyla çıkacak. 
   ABDULLAH Oğuz'un yönettiği ilk sinema filmi olan 'Asmalı Konak'ın New York'taki çekimlerinde 'Bahar', rolü gereği lenf kanserinden kurtulabilmek için kemoterapi tedavisi görecek. Bu tedavi sonucu 'Bahar'ın saçları döküleceği için, Yeşilçay da rolü uğruna saçlarını kazıttı. Yeşilçay'ın saçlarının döküldüğü sahneler, birkaç gün önce çekildi. Final sahnesi için saçlarını kazıtan Özcan Deniz de İstanbul'a başında bereyle gelmişti. 
   
   
</TEXT>
</DOC>
