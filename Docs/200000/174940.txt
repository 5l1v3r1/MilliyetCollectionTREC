<DOC>
<DOCNO> 174940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/spor/spo05.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin panteri Süreyya 
</HEADLINE>
<TEXT>

   Pistlerin altın kızı, Almanya'nın başkentinde yapılan Golden League'in 4. ayağında yine fırtına gibi esti, rakiplerine 70 metre fark atarak, 1500 metrede geçilmez olduğunu gösterdi 
      
   Rüzg rın kızı 
   TÜRK atletizminin gururu Süreyya Ayhan, Berlin'de de altın madalyaya koştu. Golden League'in 4. ayak yarışlarında bayanlar 1500 metrede piste çıkan başarılı atletimiz, startla birlikte yine klasik çıkışını yaptı. Ukraynalı "tavşan atlet" Yulia Krevsun ile 800 metreyi 16 kişilik grubun önünde koşan Ayhan, daha sonra temposunu arttırdı. Finişe arkasındaki gruba yaklaşık 70 metrelik bir fark atarak ve 3.59.58 gibi yılın en iyi derecesini yaparak giren Süreyya Ayhan performansıyla göz kamaştırdı. 
   
   Pist rekoru 
   BU derecesiyle Golden League'de sezonun pist rekorunu da kıran Ayhan, zaferini tribünlerden uzatılan Türk bayrağını öperek ve Ay - Yıldızlı bayrakla statta tur atarak kutladı. Süreyya Ayhan'ın ardından Ukraynalı İrina Lishchinska ikinci 4.08.01 , Beyaz Rus Alesya Turova üçüncü 4.08.20 oldu. Şampiyon atletimiz 15 Ağustos'ta Golden League'in beşinci ayağı Zürich'te koştuktan sonra 23 - 31 Ağustos tarihlerinde Fransa'nın başkenti Paris'te yapılacak Dünya Atletizm Şampiyonası'na katılacak. 
   
   Mini yorum    Klasik taktik 
   FUAT ERCAN 

   Sezonun ilk gösterisini 25 bin kişinin önünde Atatürk Olimpiyat Stadı'nda yapan ve Milletler Kupası'nda zayıf rakiplerine neredeyse tur bindiren Süreyya Ayhan 1500 metrenin tartışmasız en büyük favorisi olduğunu Berlin'de bir kez daha gösterdi. 
   Golden Lig'in 4. ayağında, Dünya Şampiyonası'na mükemmel bir programla hazırlandığını kanıtlayan Ayhan, güçlü rakiplerini yine klasik taktiğiyle ezdi ve yanına kimseyi yaklaştırmadan ipi göğüsledi. İlk turu 62.44, ikinci turu 67.23, üçüncü turu 64.57'yle geçen yıldız atletimiz bu muhteşem temposuyla 4 dakikanın altına ineceğinin sinyalini verdi. Son üç yüz metreyi de 45.34'le tamamlayan altın kızımız finişe 3.59.58'lik sezonun en iyi derecesiyle girdi. 
   Süreyya bu başarısıyla Dünya Şampiyonası'na hazır olduğunu kanıtladı ve rakiplerine gözdağı verdi. 
   
   
</TEXT>
</DOC>
