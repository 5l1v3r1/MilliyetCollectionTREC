<DOC>
<DOCNO> 171873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/siyaset/siy06.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'de 100 fire endişesi 
</HEADLINE>
<TEXT>

   Partide "Yeni tezkere nasıl geçer " sıkıntısı yaşanırken, yönetim "kabul oyu" için grup kararı almayı düşünüyor 
   ABDULLAH KARAKUŞ Ankara 

   
   ABD yönetimi, Irak'a Türk askeri talebini Dışişleri Bakanı Abdullah Gül'ün Washington'daki temasları sırasında üst düzeyde iletirken AKP'de "Yeni tezkere nasıl geçer" sıkıntısı yaşanıyor. TBMM'deki oylamada en az 100'e yakın fire verileceğinden endişe eden AKP yönetimi, tezkereye kabul oyu için grup kararı alıp almamayı tartışıyor. 
   "Topluma Kazandırma Yasa Tasarısı"nda nitelikli çoğunluk olan 330 oyu bulamayan AKP yönetimi, Irak'a asker gönderilmesine karşı çıkan milletvekillerini ikna etmenin yollarıını arıyor. Milletvekilleriyle tek tek görüşmeyi playan AKP kurmayları, grup kararı alınması konusunda nabız yoklayacak. 
   Başbakan Recep Tayyip Erdoğan'ın ise grup kararı alınmasına milletvekillerinin sert tepki göstereceği gerekçesiyle sıcak bakmadığı belirtiliyor. AKP yönetiminin, Erdoğan'a grup kararı alınmaması durumunda Irak savaşı sırasında olduğu gibi partide tezkere krizi yaşanabileceği uyarısında bulunduğu ifade ediliyor. 
   Grup kararı alınmaması halinde yönetim, tezkereye "hayır" oyu verecek milletvekillerinden oylamaya katılmamasını istemeyi düşünüyor. 
   
   
</TEXT>
</DOC>
