<DOC>
<DOCNO> 198533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/guncel/gun03.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Terörist yosun' teslim alıyor... 
</HEADLINE>
<TEXT>

   Uzmanlar, yosunların Gökova sahilleriyle Çeşme Limanı'nı tamamen kapladığını açıkladı 
      LATİF SANSÜR Kuşadası DHA 
   
   Ege kıyılarında yayılan "terörist yosunlar", salgıladıkları toksik maddelerle canlı türlerini yok etmeyi sürdürüyor. 
   Dokuz Eylül Üniversitesi Deniz Bilimleri ve Teknolojisi Araştırma Enstitüsü öğretim üyesi Dr. Barış Akçalı, terörist yosunların Gökova sahilleriyle Çeşme Limanı'nı teslim aldığını açıkladı. Bu bölgelerde yakalanan balık sayısının düştüğünü ifade eden Akçalı, terörist yosunlarla en iyi mücadelenin, yayılmasını önlemek olduğunu söyledi. 
   Çeşme Limanı'nda yaklaşık 5 dönüm yerin yosunla kaplanmış durumda olduğunu anlatan Akçalı, "1 metrekaredeki yosunları kazıyıp birbirine eklediğinizde 1 kilometre uzunluğa ulaşıyor " diye konuştu. Terörist yosunun katil yosunlara göre daha az zararlı olduğunu da belirten Akçalı, terörist yosunların insan eliyle dağıldığını da kaydederek şöyle konuştu 
   "Çapa, balık ağları gibi malzemelerle denizin değişik bölgelerine yayılıyor. Balıkçı ağlarına dikkat edilmesi, yat sahiplerinin çapalarına dikkat etmesi, diğer balıkadamların herhangi bir ekipmanına dolandığında karada temizlenmesi gerekir. " 
   
   
   
   
   
</TEXT>
</DOC>
