<DOC>
<DOCNO> 187912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/siyaset/siy05.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Amerika ikna etsin' 
</HEADLINE>
<TEXT>

   Türkiye, Amerika'dan başta Kürt gruplar olmak üzere Irak yönetiminin Türkiye hakkındaki olumsuz tavrının sona erdirilmesini istedi 
   ANKARA Milliyet 

   
   Hükümet, Washington'dan Iraklı grupların Türkiye aleyhindeki tavırlarını değiştirmesini istedi. Türkiye ile ABD arasında önceki gün gerçekleşen ilk resmi görüşmede Dışişleri Müsteşarı Uğur Ziyal, ABD'nin Ankara Büyükelçisi Eric Edelman'a, Ankara'nın asker gönderme konusunda müzakerelere hazır olduğunu bildirdi. Amerikan heyetini Ankara'ya davet eden Ziyal, Irak'ta arzulanan hedefe ulaşılabilmesi için müzakereler tamamlanmadan başta Kürt gruplar olmak üzere Irak yönetiminin Türkiye hakkındaki olumsuz tavrının sona erdirilmesinin önemine dikkat çekti. 
   Ziyal, Washington'a, "Irak yönetimindeki grupların Türkiye'yle ilgili yarattığı olumsuz imajın düzeltilmesi asker göndermemizi kolaylaştıracak" mesajını iletti. ABD Temsilciler Meclisi Alt Komite Başkanı Jim Saxton başkanlığındaki heyet, dün Ziyal'i ziyaret etti. Ziyal, Irak yönetiminin Türkiye hakkındaki görüşlerinin değiştirilmesi konusundaki mesajları tekrar iletti. Saxton, Türk hükümetinin verdiği destekten memnun olduklarını kaydetti. 
   
   
</TEXT>
</DOC>
