<DOC>
<DOCNO> 165494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/26/siyaset/asiy.html </URL>
<DATE> 2003/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'İmam ordusu'nun gerekçesi irtica 
</HEADLINE>
<TEXT>

Bakan Aydın ve Şahin, 15 bin kişilik imam kadrosuna açıklık getirdi "İmam atayamadığımız için dinimizin istismarına mı yol açalım " 
     ANKARA Milliyet 

     TBMM Plan ve Bütçe Komisyonu'nda Diyanet'e teklif edilen 1600 kişilik kadronun 15 bine çıkarılmasına bakanlardan farklı tepki geldi. Diyanet İşleri'nden sorumlu Devlet Bakanı Mehmet Aydın ile Başbakan Yardımcısı Mehmet Ali Şahin imam olmayan camilerde irticai örgütlerin istismarını gerekçe gösterdi. 
     Aydın, irticai örgütlerin boş camilerde faaliyet gösterip göstermediğine ilişkin soruya "Doğrudur. Pek çok yanlış din eğitimi camiler kullanılarak yapılabiliyor. Cami boşsa biri dolduruyor. Ne anlattığı, çocuklarımızın kafasına ne soktuğu belli değil. Din hizmetleri kamu hizmetidir ve felsefesini de Atatürk'e borçluyuz" yanıtını verdi. 
     Aydın, 13 bin kadro boş dururken neden 15 bin kadro aldıklarını ise şöyle anlattı "İbadete açık 75 bin 941 cami var. Bunların 53 bin 597'sinde imam var, 22 bin 344'si boş. 15 bin kadro uzun süre devletin meşgul edilmemesi içindir. 15 bin büyük rakam ama atama yapılmayacak. İmam tayininden, cenaze yıkanmasından oy çıkarmayı düşünen kadro değiliz. Güvencesi benim." 
     
     Rejimin teminatı 
     Başbakan Yardımcısı Şahin ise şöyle konuştu "2003'te sadece 100 imam atandı. Atama izni verilmedikten sonra istediğiniz kadar kadro alın, hiçbir önemi yok. Cami ve mescitlerimizde ehil olmayan kişiler tarafından imam atayamadığımız için dinimizin istismarına mı yol açalım Siz kadro vermezseniz nasıl bir din faaliyeti yapılacağını bilemeyiz. Diyanet'in güçlendirilmesi rejimin de teminatıdır." 
     Devlet Bakanı Ali Babacan da "Bu sene yeni memur sayısını 35 binle sınırladık, bütün bütçemizi ona göre yaptık. Kadro ayrı fiili uygulama ayrı. Fiili uygulamaya ne bizim bütçe imkanımız var, ne de bu 35 bin limitimizi delme imkanımız var" diye konuştu. 
     
CHP Militan kadrolaşma      ANKARA Milliyet 

     İmam kadrosunun 15 bine çıkarılmak istenmesine CHP tepki gösterdi. CHP Grup Başkan vekili Mustafa Özyürek, "Cumhuriyet tarihinde eşi görülmemiş din ağırlıklı, laiklik karşıtı bir kadrolaşmadır" dedi. 
     Milletvekili Oğuz Oyan da "Bu bir militan kadrolaşmadır. Her tür atama ve tayinde sadakat, tarikat ve menfaat ilişkileri ön plana çıkmaktadır" diye konuştu. 
     Milletvekili Ali Topuz ise Bakan Aydın'ın önergeye olumlu yanıt vermesinin hükümetin ikiyüzlü yaklaşımının kanıtı olduğunu ifade etti. Devletin dinci kadrolara teslim edildiğini savunan Topuz, "İmam hatip kökenli insanlar TSK hariç devletin tüm kadrolarına yerleştiriliyor" yorumunu yaptı. 

</TEXT>
</DOC>
