<DOC>
<DOCNO> 186331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/ekonomi/eko03.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Nemalar mahkemede toplu ödeme gündemde 
</HEADLINE>
<TEXT>

   Bir memurun dava açması sonucu Anayasa Mahkemesi'ne başvuran Ankara 10. İdare Mahkemesi, nemaların taksitle ödenmesine ilişkin yasal düzenlemenin iptalini istedi. Başvuru sonucu "iptal" çıkarsa toplu ödeme gündeme gelecek 
      GÖKÇER TAHİNCİOĞLU Ankara 
   
   Ankara 10. İdare Mahkemesi, bir memurun açtığı dava kapsamında, zorunlu tasarruf geri ödemelerinin taksitlere bölünmesine ilişkin yasal düzenlemenin iptali istemiyle Anayasa Mahkemesi'ne başvurdu. Yüksek Mahkeme düzenlemeyi iptal ederse dava açan memurlara nemaların tek seferde ödenmesi gündeme gelecek. 
   Türkiye Kömür İşletmeleri'nde görevi Sabri Aloğlu adlı memur, 2001'de, tasarruf kesintilerinin geri ödenmesi için Hazine'ye başvurdu. Hazine, memura "red" yanıtı verince Aloğlu, nemasının ödenmesi istemiyle Ankara 10. İdare Mahkemesi'ne 2002'de dava açtı. 
   
   Anayasa'ya aykırı 
   Yargılamanın başladığı dönemde, hükümet, zorunlu tasarruf geri ödemelerinin taksitle yapılacağını içeren yasayı çıkarttı. Davaya bakan Ankara 10. İdare Mahkemesi de, "Çalışanların Tasarruflarını Teşvik Hesabının Tasfiyesi ve Bu Hesaptan Yapılacak Ödemelere Dair Kanun"un 5 ve 6. maddesinin birinci ve ikinci fıkraları ile 7. maddesinin Anayasa'ya aykırı olduğuna karar vererek, düzenlemelerin iptali istemiyle Anayasa Mahkemesi'ne başvurdu. Yüksek Mahkeme, başvuruyu önümüzdeki salı yapacağı toplantının gündemine aldı. 
   
   İşte iptali istenen kritik maddeler    İdare Mahkemesi'nin iptalini talep ettiği düzenlemeler şöyle 
   "...Nema, aylık olarak, Devlet İstatistik Enstitüsü tarafından açıklanan bir önceki aya göre Tüketici Fiyatları Genel İndeksi değişim oranında ve ilave olarak yıllık yüzde beş oranında değerlendirilir.Hak sahiplerine, anapara tutarları 2003 yılı Nisan ayında defaten ödenir. 5. madde uyarınca değerlendirilen tutar mart, haziran, eylül ve aralık aylarında olmak üzere 2004 yılında dört taksit, 2005 yılında dört taksit ve mart ve haziran aylarında olmak üzere 2006 yılında iki taksit olarak toplam on taksitte ödenir.Hak sahipleri tarafından bu kanun kapsamına giren alacaklarla ilgili olarak yargı mercilerine açılmış ve devam eden davalar ile icra takipleri hakkında bu kanun hükümleri uygulanır." Buna göre Yüksek Mahkeme, davada iptal kararı verirse mahkemeler bu karara dayanarak, nemasının ödenmesi istemiyle dava açanlara, zorunlu tasarruflarının kalan kısmının toplu biçimde ödenmesine karar verebilecek. Anayasa Mahkemesi, iptal kararının belli bir süre sonra yürürlüğe gireceğine karar verirse hükümet yeni bir ödeme planı yapabilecek. 
   
   
</TEXT>
</DOC>
