<DOC>
<DOCNO> 160242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sontur22.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Ekonomideki hedefleri mutlaka tutturacağız 
</HEADLINE>
<TEXT>

     Başbakan Recep Tayyip Erdoğan, ''ekonomideki hedefleri mutlaka tutturacaklarını ve Türkiye'yi hayal edilenin ötesine taşıyacaklarını'' söyledi. 
     Erdoğan, Türkiye Odalar ve Borsalar Birliği'nin TOBB Dedeman Büyük Anadolu Oteli'ndeki 58. Genel Kurulu'na katıldı. 
     Başbakan Erdoğan, burada yaptığı konuşmada, Türkiye'nin kaybettiği yılları telafi etmek için süratli bir şekilde çalıştıklarını ve Ankara'ya hapis olmadıklarını kaydetti. 
     Türkiye'nin siyasi istikrarla birlikte rotasına girdiğini belirten Erdoğan, halkın daralan yollarını açmakla meşgul olduklarını ifade etti. 
     Erdoğan, Türkiye'nin engelli bir ülke olmaktan çıkacağını, üreterek büyümeyi ve adaletle kalkınmayı önüne koyduğunu söyledi. 
     Ekonomideki ağır kış mevsiminin geride kaldığını, faizlerin düşmeye başladığını, enflasyonda da düşme eğiliminin devam ettiğini belirten Erdoğan, yaz aylarında eksi enflasyonun çıkması halinde şaşırmamak gerektiğini anlattı. 
     Erdoğan, ''Ekonomideki hedefleri mutlaka tutturacağız. Türkiye'yi hayal edilenin ötesine taşıyacağız'' dedi. 
     
     "SANAYİCİLER, TÜRKİYE'NİN OMURGASI" 

     Başbakan Erdoğan konuşmasında, sanayiciler ve yatırımcıların Türkiye'nin omurgasını oluşturduğunu, bu kesimin başarısının aynı zamanda Türkiye'nin başarısı anlamına geleceğini ifade etti. 
     Hükümetin, Türkiye'nin geçmiş yıllarda kaybettiği zamanı telafi etmek için büyük bir heyecan ve süratle çalıştığını, ülkenin gelişmesi ve büyümesi için çaba sarf ettiğini anlattı. 
     Etkin bir dış politika yürütmeye çalıştıklarını ve Türkiye'yi AB standartlarına kavuşturmak için azami çaba sarf ettiklerini kaydeden Erdoğan, ''Allah'a şükürler olsun, Türkiye geçmişin ağırlıklarını süratle terk ederek, istikrar içinde rotasına girmiş bulunmaktadır'' dedi. 
     Siyasetlerinin ana eksenini ''millet'' olarak belirlediklerini vurgulayan Erdoğan, seçimlerin ardından şimdi toplumun bütün kesimlerine kulak vererek, halkın daralan yollarını açmaya çalıştıklarını anlattı. 
     
     HALKIN VE DEVLETİ YÖNETENLERİN SESİ 

     Ülke sorunlarına bir bütünlük içinde baktıklarını, bunun için bütün kesimlerle yoğun bir görüş alışverişinde bulunduklarını belirten Erdoğan, şöyle devam etti 
     ''Ağaca bakarken ormanı gözden kaçıran bir siyaset izlememeye çalışıyoruz. Devlet ve toplum ilişkilerinde bütünlüğü gözden kaçırmanın faturasını, en ağır biçimde hep birlikte ödüyoruz. İstiyoruz ki artık halkın sesiyle devleti yönetenlerin sesi bütünleşsin. İstiyoruz ki artık Ankara'nın gündemiyle Türkiye'nin gündemi aynı olsun.'' 
     
     HÜKÜMETLERİN ANKARA'YA HAPİS OLMASI 

     Küreselleşen bir dünyada güçlü bir ülke olmanın üretim ve rekabetten geçtiğini belirten Başbakan Erdoğan, başarının ancak halkla bütünleşilerek elde edilebileceğini kaydetti. 
     Halkın sorunlarını aşama aşama çözmeyi amaçladıklarını bildiren Erdoğan, ülkenin birikmiş sorunları bulunduğunu ifade etti. 
     Devletle toplum ilişkilerinin hükümetlerin Ankara'ya hapsolmasından, zayıf ve iradesiz koalisyonlardan dolayı zedelendiğini belirten Erdoğan, hükümet olarak öncelikle yaralı alanları sarmayı ve sorunların temeline inmeye çalıştıklarını kaydetti. 
     ''Türkiye, mevzuat kirliliği ve hantal bir bürokrasi, yorgun bir siyaset anlayışla birleşince kötürüm hale gelmiştir'' diyen Erdoğan, kendilerinin mazeret üretmediklerini söyledi. 
     Erdoğan, partisi verdiği sözde durduğu için, Türkiye'nin engelli bir ülke olmaktan çıkacağını ifade etti. 
     
     ''AK PARTİ İLE ÖZEL SEKTÖRE DİNAMİZM GELDİ'' 

     AK Parti iktidarı ile özel sektöre bir dinamizm geldiğini ve Türkiye'nin üreterek büyümeyi, adalet ve kalkınmayı yeniden önüne koyduğunu anlatan Başbakan Erdoğan, sorunların birbiriyle bağlı olduğuna dikkati çekti. 
     Erdoğan, herkes için demokrasi, adalet ve rekabet istenmesi gerektiğini vurgulayarak, ''Ticarette serbest piyasacı, eğitimde totaliter, hukukta demokrat olamayız'' dedi. 
     Sanayicinin risk almadan, üretmeden ve istihdam yaratmadan sorumluluğunu yerine getiremeyeceğini ve ülkede halen faaliyet dışı gelirleri yüzde 95'lere ulaşan kişiler bulunduğunu ifade eden Erdoğan, artık bu tür gelir yollarının bırakılması, üretim ve yatırım için ne gerekiyorsa onun yapılması gerektiğini söyledi. 
     Ülkenin temel meselesinin geçim sıkıntısı olduğunu belirten Başbakan Erdoğan, ekonomideki ağır kış mevsiminin geride kaldığını, artık sabah ayrı akşam ayrı krizlerin yaşanmadığını bildirdi. 
     Devletin yüksek faiz ve borç sarmalında bulunduğunu dile getiren Erdoğan, bu borcun çevrilmesi gerektiğini, zaman içerisinde faizlerin düşürülerek borcun eritilmesi ve ülke kaynaklarının üretime yönlendirilmesi gerektiğini anlattı. 
     
     ''KAYNAK TAVSİYE ETSİNLER'' 

     Türkiye'nin, bu yıl 73.5 milyar dolar borç ödemesi gerektiğini, bunun için de kaynak gerektiğini kaydeden Erdoğan, şöyle devam etti 
     ''Kaynak, 1-2 ayda olmuyor. Orman meselesinde çektiğimizi biliyorsunuz. Hazine arazileri ve imar mevzuatı ile ilgili çalışmalarımız var. Bütün bunların hepsi kaynak... Bunlara kaynak demeyenler, bize kaynak tavsiye etsinler. Yerine getirmiyorsak, o zaman yine konuşalım. Biz, Allah'a şükürler olsun ki Türkiye'yi şu anki çizgiye bu kısa sürede getirebildik. Faizler yüzde 70'lerin üzerinde iken, yüzde 50'lerin altına düşmüş durumda. Öbür tarafta borsa ne noktadaydı, nereye geldi. Şu anda döviz kurlarındaki sıkıntımızı kabul ediyorum, ancak bu sıkıntıyı eğer hükümete havale ederseniz, bu da biraz insafsızlık olur gibi geliyor bana. 
     Temennilerimizi söylediğimizde, bazıları siyasi baskıyla karar alınmaz diyor. Siyasi baskıyla karar alınmaz düşüncesindeysek, biz bunu siyasi bir temenni olarak söyleriz ama baskıyı da sizin yapmanız gerekir. Şu anda piyasadan sadece döviz toplamakla bu iş çözülmez, aynı zamanda faiz oranlarını da düşürmeye mecburuz. Biz bu konuda elimizin, dilimizin uzandığı her kesimle konuşuyoruz ve tartıştığımızda bizi haklı buluyorlar. Ama adımların atılması gerekiyor. Sabırla temennilerimizi yapmaya devam ediyoruz. Mali disiplin içerisinde bu çalışmalarımızı devam ettirmeye gayret ediyoruz. Burada bir başarı bekliyoruz.'' 
     
     ''EKSİ ENFLASYONA ŞAŞIRMAYIN'' 

     Irak'ta yaşanan savaşa karşın ekonomide başarılar elde edildiğini ve müteahhitlerin Irak'ta iş yapabilmek için adımlar attığını, bunların sevindirici olduğunu belirten Erdoğan, şunları kaydetti 
     ''Enflasyondaki düşme eğilimi devam ediyor. Yaz aylarında eksi enflasyon görürseniz bile şaşırmayın. Ekonomideki hedeflerimizi mutlaka tutturacağız, bunun gayreti içindeyiz. Mutlaka Türkiyemiz'i hayal edilenin ötesine birlikte taşıyacağız.'' Erdoğan, Ekonomik ve Sosyal Konsey'in yeniden toplanabildiğini ve sosyal kesimlerle danışma toplantılarının defalarca yapıldığını, girişim sermayesi konusunun yeniden düzenlendiğini, şirket kuruluşlarının kolaylaştırıldığını, 1 Ocak 2004 tarihinden itibaren de enflasyon muhasebesine geçileceğini söyledi. 
     Yabancı yatırımcıların, yerli yatırımcılarla eşit şartlarla Türkiye'de yatırım yapabileceğini, SSK ve Bağ-Kur primlerinde indirime gidileceğini, Türkiye'nin sanayi envanterinin çıkarılacağını ve duble yol projesinin tamamlanacağını anlatan Başbakan Erdoğan, bin 500 doların altında milli gelire sahip illere yönelik özendirici teşvikler getirdiklerini, gelecek yıl bunu uygulamayı geliştireceklerini kaydetti. 
     Avrupa standartlarına ulaşmak için parlamentonun bu yıl sadece 1 ay tatil yapacağını bildiren Erdoğan, 5 gümrük kapısının daha modernize edileceğini belirtti. 
     Salonda elektriğin kesilmesi üzerine Erdoğan bir süre bekledi ve elektriğin gelmesiyle konuşmasına devam etti. 
     
     ''TÜRKİYE'Yİ YENİ BORÇ ALTINA SOKMAYACAĞIZ'' 

     Başbakan Erdoğan, devletle toplumun ihtilaflı olmasından nemalananların bulunduğunu, bu ihtilaf alanlarını çözüme kavuşturmakta kararlı olduklarını ve geri adım atmayacaklarını, orman ve hazine arazilerinin de bunlara örnek oluşturduğunu anlattı. 
     Türkiye'yi yeni borç altına sokmamaya kararlı olduklarını bildiren Başbakan Erdoğan, daha önceki iktidarların halka kemer sıktırmayı marifet saydığını, kendilerinin ise fazla bir yük getirmemenin gayreti içinde olduklarını kaydetti. 
     Başbakan Erdoğan, sadece AK Partililer'in değil, tüm halkın hükümeti olduklarını vurguladı. 
     
     ÖZELLEŞTİRME 

     Erdoğan, özelleştirmeleri bir an önce tamamlayarak, devletçiliği denetleyen bir mekanizmaya dönüştürmek istediklerini anlattı. 
     Bu arada, Başbakan Erdoğan'ı, salona gelişi sırasında TOBB Başkanı Rifat Hisarcıklıoğlu karşıladı. Erdoğan, salona girdiğinde CHP Genel Başkanı Deniz Baykal ve diğer parti genel başkanlarıyla selamlaştı. 
     Görüntü almak isteyen basın mensuplarının ısrarı nedeniyle Erdoğan'ın Baykal ile tokalaşması uzun sürdü. Başbakan Erdoğan'a, konuşmaları dinlerken lokum ve fındık ikram edildi. 
     
</TEXT>
</DOC>
