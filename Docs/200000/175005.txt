<DOC>
<DOCNO> 175005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/11/son/sondun27.html </URL>
<DATE> 2003/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta "canlı kalkan" olmak isteyen ABD'li kadına para cezası 
</HEADLINE>
<TEXT>

     ABD'nin Irak'a saldırısına engel olma çabasıyla ''canlı kalkan'' olarak bu ülkeye giden Florida eyaletinden 62 yaşındaki bir kadın, binlerce dolarlık para cezasına çarptırıldı. 
     Sarasota Herald Tribune gazetesinin haberine göre, Hazine Bakanlığı tarafından kendisine Mart ayında bir mektup gönderilen Faith Fippinger, savaştan önce Irak'a gitmesi nedeniyle, bu ülkeye yönelik ABD yaptırımlarını ihlal etmekle suçlandı. 
     ABD'nin Irak'a yönelik yaptırımları, Amerikan vatandaşlarının bu ülkeyle ticari, mali ya da herhangi bir maddi alışverişini engelliyordu. 
     30 ülkeden yaklaşık 300 ''canlı kalkan'' ile birlikte savaştan önce Irak'a giden ve bu ülkede yaklaşık 3 ay kaldıktan sonra 4 Mayıs'ta ABD'ye dönen Fippinger, yaklaşık 10 bin dolarlık para cezasını ödemeyi reddediyor. 
     Bu durumda 12 yıla kadar hapis cezasıyla da karşı karşıya kalabilecek olan Fippinger, suçlamaları yanıtlarken, Amerikan hükümetine silahlanmaya devam etmesi için maddi katkıda bulunmayacağını kaydetti. 
     Fippinger, söz konusu dönemde ''canlı kalkan'' olarak Irak'a gidenlerden yaklaşık 20'sinin Amerikalı olduğunu belirtti. 
     Yetkililere göre, Fippinger'in ödeme yapmaması durumunda para cezası miktarının da artabileceğini ve paranın emekli maaşından ya da diğer hesaplarından çekilebileceğini belirtiyor. 
     
</TEXT>
</DOC>
