<DOC>
<DOCNO> 155453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/09/dunya/dun02.html </URL>
<DATE> 2003/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül düğünü 
</HEADLINE>
<TEXT>

El Kaide teröristlerinin 11 Eylül'ün tohumlarını attığı Hamburg'daki düğünün görüntüleri yayımlandı 
     DIŞ HABERLER SERVİSİ 

     Amerikan ABC Televizyonu, 11 Eylül saldırılarını gerçekleştiren ve planlayan bazı El Kaide üyelerinin 1999 yılında Almanya'nın Hamburg kentinde bir camide bir araya geldikleri düğünün görüntülerini yayımladı. Said Bahaji'nin düğününde çekilen görüntüler, 11 Eylül sonrasında istihbarat yetkililerine, hava korsanları ile El Kaide'nin Hamburg hücresi arasındaki bağlantıyı kanıtlaması açısından önemli ipuçları vermişti. Yetkililere göre, görüntüler, 11 Eylül'ün tohumlarının bu düğünde atıldığını gösteriyor. 
     El Kuds Camii'ndeki bir odada çekilmiş görüntülerde, gelin de dahil hiçbir kadının yer almaması dikkat çekti. Görüntülerde, aralarında bazı hava korsanlarının da bulunduğu El Kaide üyeleri birbirlerine sarılarak kutlama yapıyor. Yetkililerin tanımlayabildiği 20 kadar militan arasında, baş hava korsanı Muhammed Atta, Dünya Ticaret Merkezi'nin güney kulesine çarpan uçağın pilotu Mervan El Şeyhi ile Pennsylvania'da düşen uçağı kaçıran Ziyad El Cerrah ve Almanya'daki terör eylemlerinin sorumlusu Zekeriya Essabar da bulunuyor. 11 Eylül'ün lojistik lideri Remzi Binalşib de bir konuşma yaparken görülüyor. 
     

</TEXT>
</DOC>
