<DOC>
<DOCNO> 196465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/guncel/gun05.html </URL>
<DATE> 2003/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İran El Kaide olamaz 
</HEADLINE>
<TEXT>

   İran'ın Ankara Büyükelçisi Dovlatabadi, sinagog saldırılarının El Kaide'ye yararı olamayacağını öne sürerek ABD ve İsrail'i suçladı 
      UTKU ÇAKIRÖZER Ankara 
   
   İran'ın Ankara Büyükelçisi Firuz Dovlatabadi, sinagog saldırılarının El Kaide'ye bir yararının olamayacağını öne sürerek "İslami bir ülkede Ramazan günü oruçlu insanları öldürmekten El Kaide'nin ne gibi bir yararı olabilir " dedi. Saldırıların Türkiye'nin istikrarını sarsarak Kuzey Irak'taki gelişmelere müdahale gücünü kırmayı, Araplar ve İran'la bağlarını koparmayı amaçladığını ileri süren Dovlatabadi "Böyle bakıldığında saldırı en fazla ABD ve İsrail'in çıkarlarına uygun gözüküyor" diye konuştu. 
   Saldırıların Yahudileri hedef aldığı tespitine de katılmadığını belirten Dovlatabadi şunları kaydetti 
   "Hedef Yahudiler değil, Müslümanlardı. Musevi cemaat bombaların patladığı sokaktan değil, başka caddedeki kapıdan giriş - çıkış yapıyormuş. Bombaların patladığı sokaklar Müslümanların kullandığı alanlar. Zaten ölen Müslümanların sayısının Yahudilerden daha fazla olması da dikkat çekici. "Patlamaların Ayetullah Humeyni'nin Filistinlilerle dayanışma amacıyla başlattığı Kudüs Günü'ne bir hafta kala gerçekleşmesine de dikkat çeken Dovlatabadi "Bunlar çok klasik senaryolar. Kudüs Günü'ne yakın tarihte saldırı planlayıp Türkiye'de ve dünyada, İslam karşıtı bir hava yaratmaya çalışılıyor" dedi. 
   
   
   
</TEXT>
</DOC>
