<DOC>
<DOCNO> 163734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/sonspo14.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Figo Inter yolunda, Nihat ve Tuncay gözde.. 
</HEADLINE>
<TEXT>

     İtalya'nın en yüksek tirajlı spor gazetesi La Gazzetta dello Sport, FC İnter takımının Real Madrid'te oynayan Luis Figo'yu transfer etmek için girişimlerde bulunduğunu yazdı. 
     Gazetenin bugün manşetinden verdiği haberde, özellikle Manchester United'tan Beckham'ın Real Madrid'e gitmesi halinde Portekizli yıldız futbolcunun İnter'e gelmesinin netlik kazanacağı savunuldu. Ronaldo'nun 2002 sezonunun sonunda Real Madrid'e transferindeki sözleşme gereği İspanyol kulübünün halen İnter'e 10 milyon Euro ödeme yapması gerekirken bunun Figo'nun transfer edilebilmesi için kullanılabileceği iddia edildi. 
     Ronaldo'nun 35 milyon Euro'luk transferinde Real Madrid, İnter'e 10 milyon Euro'ya karşılık olarak Solari'yi önermiş, ancak bu futbolcunun İtalya'ya gelmek istememesiyle transfer dondurulmuştu. 
     İtalyan gazetesine göre, Figo'yu almak için görüşmelere başlamasına rağmen alternatif olarak Solari'nin ismi de halen İnterli yöneticilerin kafasında bulunuyor. 2006 yılına kadar Real Madrid ile sözleşmesi bulunan 30 yaşındaki Figo'nun sezon başına 7.5 milyon Euro'ya İnter'e getirilebileceği öne sürülüyor. 
     İtalyan basınındaki diğer transfer haberlerinde ise Parma'da oynayan Rumen futbolcu Adrian Mutu'nun her geçen gün SS Lazio'ya daha yakınlaştığı kaydediliyor. Milan ve İnter kulüpleri arasında Dalmat ve Serginho arasında takas yapılmasına ilişkin görüşmelerin de sürdürüldüğü ifade ediliyor. 
     Öte yandan Corriere dello Sport gazetesi, ''küçük bir dünya kupası'' olarak nitelendirdiği Fransa'da yapılacak FİFA Konfederasyon Kupası'nda büyük kulüplerin izleyeceği futbolcuları sıralarken Türkiye'den Rüştü Reçber, Nihat Kahveci ve Tuncay Şanlı'yı bu listeye koydu. 
     İtalyan gazetelerinde, Fenerbahçeli Tuncay Şanlı'nın İnter tarafından izlendiği haberleri yer almaya devam ediyor. 
     
</TEXT>
</DOC>
