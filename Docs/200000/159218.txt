<DOC>
<DOCNO> 159218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sondun25.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yol haritası'na 14 koşul engeli... 
</HEADLINE>
<TEXT>

     İsrail kabinesi, Filistinlilerle barışa götürecek ''yol haritası''nı onaylamasına rağmen, planla ilgili olarak 14 koşul öne sürdü. 
     İsrail basınının, hükümete yakın kaynaklara dayanarak yayımladığı koşullar şöyle 
     1- Sürecin başlaması ve devamı için bölgede sükunetin sağlanması. Filistinliler şiddete son vermeli, güvenlik birimlerini feshederek, şiddetle mücadele için yeni birimler oluşturmalı. İkinci aşamaya geçilebilmesi için ilk aşamada Filistinliler terör örgütlerini ve altyapılarını yok ederek, tüm yasadışı silahları toplamalı. 
     2- Aşamalar arasında ilerleme için planın tam uygulanması gerekiyor. Planda ilerleme sağlanması için ilk şart şiddetin tamamen sona ermesi. 
     3- İkinci aşamaya geçilmeden önce yeni, farklı bir Filistin Yönetimi oluşturulmalı. Filistin Yasama Konseyi için yeni seçimler yapılmalı. 
     4- İzleme mekanizması ABD'nin idaresinde olmalı. 
     5- Bölgesel Filistin devletinin yapısına İsrail-Filistin görüşmelerinde karar verilmeli. Bölgesel devlet, askeri güçten tamamen arındırılmalı, tüm giriş çıkışlar ve hava sahasının kontrolü İsrail'de olmalı. 
     6- Filistin devleti, İsrail'in Yahudi bir devlet olarak varlığını tanımalı ve şu anda İsrail'de yaşayan Filistinli mültecilerin geri dönüş haklarından vazgeçmeli. 
     7- Sürecin sonunda, çatışmalarla birlikte tarafların birbirlerine yönelik tüm talepleri sona ermeli. 
     8- Anlaşmaya, ABD Başkanı George Bush'un geçen 24 Haziran'da yaptığı konuşmada belirlediği çerçeveye uygun olarak doğrudan görüşmelerle varılmalı. 
     9- Yahudi yerleşim birimlerinin genişlemesi ve yasadışı ileri karakolların dondurulması, Filistin Yönetimi'nin statüsü ve Kudüs'teki kurumlar dışında, Batı Şeria ve Gazze'deki Yahudi yerleşkeleri görüşme konusu olmamalı. 
     10- Lübnan'ın başkenti Beyrut'ta geçen yıl benimsenen Suudi ve Arap barış girişimleri dikkate alınmamalı. 
     11- Filistin Yönetimi'nde siyasi ve ekonomik alanlarda reform süreci desteklenmeli. Vergi gelirlerinin Filistin'e aktarılmasına devam edilecek. 
     12- İsrail birliklerinin, Eylül 2000'de Filistin İntifada'sı başlamadan önceki mevzilerine çekilmesi mutlak sükunet ve gelecekteki koşullara bağlı olacak. 
     13- Güvenlik koşullarına bağlı olarak, İsrail, Filistinlilerin hayatının normale dönmesi, ekonominin teşvik edilmesi, ticari ilişkilerin geliştirilmesi ve insani yardım kuruluşlarının desteklenmesi yönünde çalışacak. 
     14- Arap ülkeleri şiddeti kınamak suretiyle sürece katkıda bulunacak. Filistin barış süreciyle diğer barış süreçleri arasında bağlantı kurulmayacak. 
     ABD, İsrail'in çekincelerini dikkate alacağını bildiriyor, ancak planda değişiklik yapmayı gözardı ediyor. 
     
</TEXT>
</DOC>
