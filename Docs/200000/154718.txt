<DOC>
<DOCNO> 154718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/06/siyaset/siy02.html </URL>
<DATE> 2003/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ordunun mücadelesi demokratik olacak 
</HEADLINE>
<TEXT>

Genelkurmay açıklamasında TSK'yı yıpratmaya yönelik bir eğilim gözlendiğini belirtilerek, "Derin bir nefretle karşılıyoruz" denildi 
     ANKARA Milliyet 

     Genelkurmay Başkanlığı, Türk Silahlı Kuvvetleri aleyhindeki yayınlara sert tepki göstererek "Cumhuriyet düşmanlarına karşı mücadelenin kararlılıkla sürdürüleceği" uyarısında bulundu. 
     Genelkurmay'ın dünkü açıklamasında, TSK'yı yıpratmaya yönelik giderek artan bir eğilim gözlendiği ve bunun geleneksel disiplin anlayışına nifak sokmak çizgisine geldiği vurgulandı. 2002'deki Yüksek Askeri Şura çalışmalarında son anda atamalarda değişiklik yapıldığı ve bazı atamaların değiştirildiği yönündeki haberlerin kasıtlı olduğu ya da bilgisizlikten kaynaklandığını belirtilen açıklamada, "Zira yasalar gereği YAŞ, atamalarla değil sadece general, amiral ve albayların terfi işlemleri ve general amirallerin görev sürelerinin uzatılması konusunda kararlar almaktadır" denildi. 
     Açıklamada, TSK içinde farklı düşüncelere sahip ve birbiriyle uyumsuz grupların bulunduğu yönündeki yaklaşımların "kabul edilemez" olduğu vurgulandı. 
     TSK'nın Türkiye Cumhuriyeti'nin korunması ve kollanması yönündeki temel görevini ödünsüz yerine getirmeye ve Atatürk'ün maddi ve manevi mirasının yılmaz bekçisi olma özelliğini demokratik yollarla devam ettireceği kaydidilen açıklamada, "TSK bu kutsal görevinde tam bir birlik ve beraberlik içinde olup, bunu bozmaya yeltenen cumhuriyet düşmanları karşısında kararlılığını gösterme azim ve iradesine sahip bulunmaktadır" ifadesi kullanıldı. 
     Açıklamada, Son MGK toplantısında atamaları savunan hükümet üyelerinin, Kara Kuvvetleri Komutanı Orgeneral Aytaç Yalman'ın 2002 YAŞ kararlarıyla bu göreve gelişini örnek gösterdiklerine ilişkin haberlerin "TSK'nın derin nefretiyle karşılandığı" belirtildi. 
     

</TEXT>
</DOC>
