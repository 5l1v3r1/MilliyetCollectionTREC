<DOC>
<DOCNO> 195937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/son/sontur09.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent'te 2.7 trilyon liralık uyuşturucu ele geçirildi... 
</HEADLINE>
<TEXT>

     Başkent'te piyasa değeri 2 trilyon 740 milyar lira olan 137 bin adet Captagon ele geçirildi. 
     Emniyet Genel Müdürlüğü, Kaçakçılık ve Organize Suçlarla Mücadele Daire Başkanlığı, Ankara Emniyet Müdürlüğü Kaçakçılık ve Organize Suçlar Şube Müdürlüğü Narkotik Büro Amirliği ve Suudi Arabistan irtibat görevlilerinin düzenlediği operasyonda, 6 kişi gözlem altına alındı ve DGM'ye sevk edildi. 
     Edinilen bilgiye göre, uyuşturucu nitelikli Captagon haplarını Türkiye ve Türkiye üzerinden Arap ülkelerinde pazarlamaya çalışan bir şebekenin varlığını tespit eden emniyet güçleri, Etimesgut Elvankent semti Banka Blokları'nda operasyon düzenledi. 
     Operasyon sonucu F. Gülmez, E. Yakut, M.E. Çözeli ve A. Çözeli isimli şahıslarla, Kapıkule'den giriş yaparken yakalanan P. Ivan ve I. Hristov isimli Bulgar vatandaşları gözlem altına alındı. Şahıslar sorgularının ardından DGM'ye sevk edildi. 
     Emniyet yetkilileri, operasyonun bugüne kadar Ankara'da gerçekleştirilen en büyük Captagon operasyonu olduğunu belirttiler. Yetkililer, hapların ''özel üniversitelerde'' alıcı bulduğunu ifade ederek, ebeveynlerin çocukları konusunda dikkatli olmalarını istediler. 
     
</TEXT>
</DOC>
