<DOC>
<DOCNO> 167999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sondun21.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak-Türkiye petrol boru hattına bir sabotaj daha... 
</HEADLINE>
<TEXT>

     Irak-Türkiye Kerkük-Yumurtalık petrol boru hattına hafta sonunda bir sabotaj daha düzenlendiği bildirildi. 
     Adının açıklanmasını istemeyen üst düzey bir Irak Petrol Bakanlığı yetkilisi, Reuters'a açıklamasında, ''Irak-Türkiye boru hattına 36 saat önce sabotaj düzenlendi'' dedi. 
     Yetkili, yeni patlamalar olmazsa hattın onarımının 2 hafta alacağını belirterek, ''Boru hattında, daha önceki patlamalarda hasara uğramış ve hala onarılmayı bekleyen çeşitli hasarlı bölgeler'' bulunduğunu söyledi. 
     Yetkili, sabotajcıların boruların altındaki kumu kazarak bomba yerleştirdiklerini bildiklerini söyledi. 
     Güneydeki petrol sahalarındaki petrolün çalınarak karaborsada satıldığını da belirten Iraklı yetkili, ''Güney ve kuzeyi bağlayan güneydeki stratejik boru hattı boyunca ciddi ekonomik sabotajın söz konusu olduğunu'' bildirdi. 
     Bu suçluların boru hattını delerek ham petrolü çıkardıklarını, bunu Kuveyt ve Birleşik Arap Emirlikleri'nde sattıklarını anlatan yetkili, bu sorunla ilgilenmeleri için Amerikan askerlerini uyardıklarını söyledi. 
     
</TEXT>
</DOC>
