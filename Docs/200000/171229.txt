<DOC>
<DOCNO> 171229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sontur16.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Uzan'a bir dava daha... 
</HEADLINE>
<TEXT>

     Bursa Cumhuriyet Başsavcılığı, Genç Parti GP Genel Başkanı Cem Uzan hakkında ''Hakaret'' suçundan bir dava daha açtı. 
     Alınan bilgiye göre, Başbakan Recep Tayyip Erdoğan'ın avukatları Necmettin Aydın ve Nevzat Er, bir süre önce, Bursa Cumhuriyet Başsavcılığı'na, Cem Uzan'ın Bursa Mitingi'ndeki konuşmasında, Başbakan ve Ak Parti'ye yönelik hakaret içeren konuşma yaptığı iddiasıyla suç duyurusunda bulunmuşlardı. 
     Mitingle ilgili TCK'nın 159. maddesi uyarınca soruşturma başlatan Başsavcılık, suç duyurusu ile ilgili de ayrı bir soruşturma başlatmıştı. Bugün ikinci soruşturmayı da tamamlayan Başsavcılık, GP Genel Başkanı Cem Uzan hakkında TCK'nın 481 1, 273 ve 39. maddelerini kapsayan ''Hakaret'' suçundan hazırladığı dava dosyasını da Nöbetçi Asliye Ceza Mahkemesi'ne gönderdi. 
     Adli tatil nedeniyle her iki nöbetçi mahkemeye gönderilen dava dosyalarının, daha sonra davanın görüleceği asıl mahkemeye tevzi edileceği bildirildi. 
     
     İLK DAVA DÜN AÇILMIŞTI 
     Bursa Cumhuriyet Başsavcılığı, TCK'nın 159. maddesi uyarınca başlattığı ilk soruşturmayı da dün tamamlamıştı. Başsavcılık, ''Hükümetin manevini şahsiyetini alenen tahkir ve tezyif'' suçunu içeren dava dosyasını Nöbetçi Ağır Ceza Mahkemesi'ne göndermişti. 
     Bu arada, Ağır Ceza Mahkemesi'nde açılan davada, Uzan ile birlikte mitingin tertip komitesinde yer alan GP Bursa İl Teşkilatı yöneticileri Koray Kalay, Metin Daşdelen, Hasan Cantopal, Yusuf Mıhlıoğlu, Ferdi Hürol, Mülayim Anıtsoy ve Hakan Şimşek'in de yargılanacakları öğrenildi. 
     
</TEXT>
</DOC>
