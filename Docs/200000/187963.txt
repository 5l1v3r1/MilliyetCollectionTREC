<DOC>
<DOCNO> 187963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/yazar/tamer.html </URL>
<DATE> 2003/10/11/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Ek vergiyi faiziyle, derhal geri istiyoruz 
</HEADLINE>
<TEXT>

   
   Son aylarda parti içi demokrasiyi epey tırpanlayan Başbakan Recep Tayyip Erdoğan, neyse ki kamuoyundan yükselen seslere duyarlılığını h l koruyor. Ve Kemal abisini de dize getirerek, ek taşıt vergisi ödeyenleri iyice enayi durumuna düşmekten kurtardı. Ancak vatandaşın öfkesi dinmiş değil. 
   Kimisi işleri bozulduğu için ek taşıt vergisini borç alarak ödemiş, şimdi borcunu kapatmak için faiziyle geri istiyor. Kimisi "Bu memlekette yasalara uymayan, vergisini ödemeyen bu hükümet döneminde de kazançlı çıktı" görüşünün yerleşmemesi için kurallara uyan vatandaşa parasının derhal geri ödenmesini, hatta ödüllendirilme talep ediyor. Kimisi de "Neden okurlarınızı vergi ödememeleri için direnişe çağırmadınız " diyerek benden hesap soruyor. 
   Bu arada da kimileri de 2004'e ilişkin faiz dışı fazlada halen 3 - 4 katrilyonluk açık varken, ek vergilerin geri ödenmesi ya da mahsup edilmesiyle ilave olacak 800 - 900 trilyonluk açığın mutlaka yine vatandaşa "salınacak" bir başka vergiyle kapatılacağına "kalıbını basıyor." 
   Bugün söz okurların. Hükümet yetkilileri duysunlar diye... 
   
   Direniş için çağrı 
   "Tüm vergilerimi zamanında yatıran bir vatandaşım. Ancak ek taşıt vergisinin 2. taksidini bir direniş hareketi başlatarak yatırmadım. Ben yatırmadığım gibi, çevremdeki genç arkadaşlarıma da yatırmamalarını önerdim ve onlar da yatırmadılar. Karar iptal edilmezse cezalı yatırırım ve bu ceza da benden devlete armağan olur diye düşündüm. 
   Bizler vatandaş olarak haklı olduğumuz konuda dirensek, başımızdakiler bu kadar kolayca haksızlık yapamazlar. Mesela siz gazetedeki köşenizde, "Ek taşıt vergisini yatırmayın. Anayasa Mahkemesi iptal etmezse, 1 ay cezalı yatırırsınız" diye çağrı yapamaz mıydınız " 
   Nurcan Dumlu 
   
   Ödeyene ödül gerek 
   "Tamam, mahsubu kabul edelim. Ama hükümet, ek vergiyi ödeyenler için 2004 motorlu taşıt vergisini tamamen ödenmiş saymalı ki, biz de şimdi bizimle alay eden vergi yatırmayanları alaya alabilelim." 
   Ahmet Gündoğan 
   
   Paramı hemen isterim 
   "Yazınızda "ek verginin mahsup edilmesi, vatandaşı rahatlatır" demişsiniz. Hayır efendim, beni rahatlatmaz. Ben paramı hemen geri istiyorum. Bu ekonomik koşullarda ve artık tanımlamak için Türkçede sözcük bulmakta zorlandığım bu ülkede gelecek yılı beklemek istemiyorum " 
   Sema Gün 
   
   Borç alarak ödemiştim 
   "Ben öğretmenim. Paramı hep namusumla kazandım. Vatandaşlık görevlerimi de düzenli yerine getirdim. Bir arabam var. Bu yıl ancak borç alarak 4 kere vergisini ödeyebildim. Şimdi ödemeyenler bana enayi diyor, gururla karşıma geçip "Ben ödemedim" diye böbürleniyor. 
   Bir tarafta bankaları hortumlayanlar ve vergi yüzsüzleri, öbür tarafta bizim gibi vergisini ödeyip enayi yerine konanlar Artık devlet de üzerine düşeni yapmalı. Ben mahsuba razıyım, hiç değilse devlete faizsiz kredi verdik deriz. Ben 1 gün geciksem, devlet bana faizi bindirir. Yine de devletten faiz falan istemiyorum. Sadece hükümetimiz sayesinde enayi yerine konmak çok ağırıma gidiyor. Borç alarak ödediğim vergi, sağlığımı da bütçemi de sarstı." 
   İmza Bir enayi vatandaş 
   
   Ödemeyen mutlu oldu 
   "Diğer tüm vergilerde olduğu gibi, ek vergide de üzerime düşeni yaptım. Ödedim. Büyük ihtimalle iptal edileceğini biliyordum. Ama ödedim. Hatta ödemediğimde, iptal olmadığı taktirde çok düşük gecikme faiziyle ödeyebileceğimi de biliyordum. Ama ödedim. Vergisini zamanında ödeyen bir çok vatandaş gibi ödedim. Ödediğim için pişman da değilim. Ama milyonlarca insan pişman oldu. Mağdur edildi. Birçok insan da vergisini ödemediği için mutlu oldu. Sonuç olarak bu ülkede vergisini ödemeyenler doğru yapmış oldu. Yanlış, ama doğru İnsanların bu ülkeye, devlete güveni kalmadı. Zaten yoktu da... Şimdi bence bu hükümetin eline devlete güveni, daha çok da bu hükümete güveni sağlayacak bir altın fırsat geçti." 
   Dr. Süleyman Yelken Mersin Üniversitesi 
   
      
   
</TEXT>
</DOC>
