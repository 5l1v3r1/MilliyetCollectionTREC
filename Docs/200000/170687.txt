<DOC>
<DOCNO> 170687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/21/son/sondun01.html </URL>
<DATE> 2003/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kennedy'nin şortları 5 bin dolara satıldı... 
</HEADLINE>
<TEXT>

     New York'ta düzenlenen bir açık artırmada, eski ABD başkanı John Kennedy'nin, üzerinde adı yazan denizci şortları, tanesi 5000 dolardan satıldı. 
     Kennedy'nin pijama pantalonları ise tanesi 2000 dolardan alıcı buldu. Kennedy'nin smokinine ise bir meraklı 2750 dolar ödedi. 
     Açık artırmaya internet aracılığıyla katılan bir kişi ise Kennedy'nin daha senatörken 1960 başkanlık kampanyası sırasında kullandığı not defterini 2250 dolara satın aldığını söyledi. 
     İhaleden önce bu defter için 22 bin 500 dolar fiyat biçilmişti. 
     ''Hantman's Auctioneers Appraisers'' adlı müzayedeevi tarafından düzenlenen açık artırmada en yüksek fiyatı bulan parçanın, Jacqueline Kennedy tarafından müstakbel kocasına hediye edilen deri bir evrak çantası olduğu belirtildi. Çanta, kimliği açıklanmayan alıcı tarafından 32 bin 500 dolara satın alındı. Kennedy'nin imzasını taşıyan özel baskı konuşma metinlerinden biri 10 bin, diğeri ise 9000 dolara alıcı buldu. 
     
</TEXT>
</DOC>
