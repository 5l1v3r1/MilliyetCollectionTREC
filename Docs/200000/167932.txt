<DOC>
<DOCNO> 167932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/siyaset/siy07.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çirkin devlerle dövüşen Davut 
</HEADLINE>
<TEXT>

Çelik Bey, bu şehir için kuru kuruya hayıflanıp bu bataklığa tüy dikmedi 
     Çelik Gülersoy. Kaç defa görüştük hatırlamıyorum her Allah’ın günü Turing’in el attığı mek nları denetlemeye ve düzenlemeye koşardı. Görüşmelerimiz de bu turlama sırasında olurdu. Bir yandan da yeni mek nlara el atardı. Kariye Camii etrafı, Boğaz’daki köşkler, bir mezbeleyken ıslah edilen Çamlıca Tepesi, hepsi onun el attığı İstanbul’un kurtarılmış bölgecikleriydi. Çelik Bey, umutlu muydu Hayır. Bu şehrin geleceği için onun kadar karamsar konuşanına rastlamadım. Ama Çelik Gülersoy’u herkesten farklı yapan bir maya vardı. Kuru kuruya hayıflanıp nihayet kendisi de bu bataklığa tüy dikenlerden hiç olmadı. Durmaksızın hep koştu. Umutsuzluğunu bira bardağı üstündeki dumanlarla ifade edenlere tezat daima düzeltecek bir yer buldu. Bu toplumun unuttuğu ve tanımak istemediği şehir için hep koşuştu. Önce Turing’in giderlerine el koyan Maliye bürokrasisiyle, belediyelerle boğuştu. Sonra her şeyin iyisini, güzelini bilen , kıskanç ukalalarla karşılaştı. Arada kimsenin el atmadığı konularda kitaplar çıkardı. Daha iyisini yazanı görmedim ama tenkit çok oldu. Gülersoy’un benim önerilerimi tenkit ettiği çok olurdu. Hiç sesimi çıkarmadım. Bu şehrin başını tutan çirkin devlerle dövüşen bu Davut’un tutkusuna hayrandım. Ona hep saygı duydum. İstanbul’un her yanını kuşatan pislikleri, teker teker temizliyordu. Ben onu öyle hatırlayacağım, herkes de öyle hatırlasın ve İstanbul’un bu hayırlı evladını son yolculuğuna uğurlamaya herkes gelsin. Çelik Gülersoy’lar bizde yok olmaz. İleride onlardan belediye reisleri de çıkacak. Güle güle Çelik Bey ve hoş geldiniz Gülersoy’lar. 
     

</TEXT>
</DOC>
