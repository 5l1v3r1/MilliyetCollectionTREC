<DOC>
<DOCNO> 154298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur38.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Manavgat'ta orta şiddette... 
</HEADLINE>
<TEXT>

     Akdeniz Bölgesi illerinde hissedilen bir deprem meydana geldi. 
     Antalya'nın Manavgat ilçesinde, orta şiddette bir deprem meydana geldi. 
     Boğaziçi Üniversitesi BÜ Kandilli Rasathanesi ve Deprem Araştırma Enstitüsü'nden alınan bilgiye göre, saat 14.22'de, merkez üssü Manavgat'ta 4.5 büyüklüğünde bir deprem kaydedildi. 
     Yerin 95 kilometre altında olduğu açıklanan deprem, oldukça geniş bir alanda hissedilirken, ilk belirlemelere göre önemli bir hasar olmadı. 
     
     CAN VE MAL KAYBI YOK... 

     Depremde, ilk belirlemelere göre, herhangi bir can ve mal kaybı olmadığı bildirildi. 
     Manavgat Kaymakamı Mehmet Çapraz, depremin ilçede 3'er saniye arayla 3 kez hissedildiğini belirtti. Çapraz, merkez üssü Manavgat olan 4,5 büyüklüğündeki deprem sonrası, ilçede şu ana kadar herhangi bir can ve mal kaybı ihbarı gelmediğini de kaydetti. 
     Bu arada, depremin hissedildiği Antalya merkez ve ilçelerinde de, ilk belirlemelere göre can ve mal kaybı meydana gelmedi. 
     
     DEPREM ANISINI DİNLERKEN DEPREME YAKALANDILAR 

     Alanya Ticaret Odası'nda da ''Etkili Konuşmacı Teknikleri'' adıyla gerçekleştirilen uygulamalı konferans sırasında, Eğitmen Zeynep Erkekli, 17 Ağustos depremiyle ilgili anısını anlatırken, deprem hissedildi. Bunun üzerine salonda kısa bir panik yaşandı ve konuşmacı ile birlikte izleyiciler, koridorlara ve bina dışına çıktı. 
     
</TEXT>
</DOC>
