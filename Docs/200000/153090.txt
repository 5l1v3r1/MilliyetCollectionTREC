<DOC>
<DOCNO> 153090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sontur21.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu'nun ardından "Türkiye açısından AB'den dönüş yok" 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Türkiye ve hükümet açısından Avrupa Birliği AB üyeliği hedefinden asla dönüş olmadığını belirterek, ''Bu noktadaki her türlü gecikme Türkiye'nin geleceği açısından fevkalade sakıncalıdır ve Türkiye'nin menfaatlerine zarar verecektir'' dedi. 
     Çiçek, Bakanlar Kurulu'nun yaklaşık 4.5 saat süren toplantısının ardından, görüşülen konulara ilişkin açıklamalarda bulundu. 
     Toplantıda ilk olarak Dışişleri Bakanı ve Başbakan Yardımcısı Abdullah Gül ile bazı Dışişleri bürokratlarının Türkiye'nin AB'ye üyeliği konusunda yapılan çalışmalara ilişkin Bakanlar Kurulu'na ayrıntılı bilgi sunduklarını anlatan Çiçek, Türkiye'nin şimdiki adı AB, daha önceki adıyla Avrupa Ekonomik Topluluğu'na başvurusunun üzerinden 44 yıl, Ankara Anlaşması'nın üzerinden de 40 yıl geçtiğini anımsattı. Çiçek, Türkiye'nin bu konuda sona yaklaştığını söyledi. 
     AB'nin, Kopenhag Zirvesi'nde şartlar yerine getirilmiş olması durumunda 2004 yılının Aralık ayında müzakere sürecinin başlayabileceği ve bu tarihte karar verilebileceğinin daha önce Türkiye'ye taahhüt edildiğini hatırlatan Çiçek, bu zirvenin, Türkiye'nin beklentilerini karşılamamakla birlikte Türkiye'nin önüne bir hedef koyduğunu ve yeni bir yol haritası çizdiğini kaydetti. 
     
     ''BİR AN EVVEL HEDEFE ULAŞMALIDIR'' 
     Hükümet Sözcüsü Çiçek, şöyle devam etti 
     ''Türkiye ve hükümetimiz açısından bu hedeften asla dönüş yoktur. Türkiye, bir an evvel bu hedefe ulaşmalıdır. AB'ye girmesi Türkiye'nin yararınadır. Biz buna kesinlikle inanıyoruz. Bu noktadaki her türlü gecikme Türkiye'nin geleceği açısından fevkalade sakıncalıdır ve Türkiye'nin menfaatlerine zarar verecektir. Aslında AB hedefi Türk milletinin de hedefidir. Dolayısıyla bu konunda gecikmeye sebebiyet vermek Türk vatandaşlarının beklentilerini bir başka bahara ıskalamak demektir. Bu nedenle hükümet olarak 2004 Aralık ayına gelindiğinde kendimize düşen görevleri layıkıyla yapmanın çabası içerisinde olacağız. Bu yöndeki çabalarımız kararlılıkla sürdürülmektedir. Bu konuda devletin her kademesinde çalışmalar yapılmaktadır. Bundan sonra 3 Kasım seçimlerinin ertesinde olduğu gibi toplumun tüm kesimleriyle, özellikle sivil toplum kuruluşlarıyla işbirliği ve koordinasyon içerisinde yeni bir çabayı başlatmış olacağız. Bu doğrultuda bir eylem planının sonuna gelmiş bulunuyoruz. Bunu önümüzdeki kısa süre içerisinde kamuoyuna açıklayacağız.'' Hükümet Sözcüsü Çiçek, geçen parlamento döneminde AB konusunun TBMM'de yeterince tartışılamadığını ifade etti. 
     Çiçek, 5 yıllık kalkınma planlarının bile TBMM'de 1-1.5 ay tartışıldığını kaydeden Çiçek, ''Ne yazık ki Türkiye'nin en az 50-100 yıllık geleceğini ilgilendiren AB konusu TBMM'de yeteri kadar tartışılamadığı için zaman zaman yasaların çıkmasında ve AB'nin bizden beklentileri hakkında tereddütler meydana gelmektedir'' dedi. 
     
     TBMM'DE GENEL GÖRÜŞME 
     Hükümet olarak AB'nin Türkiye'nin yararına olduğu konusunda en ufak bir tereddüdü bulunmadığını yineleyen Çiçek, kamuoyunun çıkarılacak yasalar açısından ve gelinen nokta açısından bilgilendirilmesi amacıyla TBMM Genel Kurulu'nda bir genel görüşme tarzında konunun bir defa daha ele alınmasında zorunluluk görüldüğünü kaydetti. 
     Çiçek, AB konusunda, AB Komisyonu ve birliğe üye ülkelerle de yoğun temasların yapıldığını belirtti. 
     Değişik tarihlerde değişik sıfatlardaki Türk yetkililerinin katılımıyla toplantıların sürdürüldüğünü anlatan Çiçek, bu toplantılar sonunda Aralık 2004'e kadar Türkiye'nin atması gereken adımların da daha açık şekilde ortaya çıktığını söyledi. Çiçek, şunları kaydetti 
     ''Bunların başında siyasi kriterlerden eksik olan hususların tamamlanması, temel hak ve özgürlüklerin daha da güçlendirilmesi ve çıkarılan yasaların uygulanmasıyla ilgili değerlendirmeler gündeme gelmektedir. Ekonomik alanda yapılacak reformlar ise bir başka müzakere konusudur. 
     Aralık 2004 hedefini tutturabilmek için bugün aldığımız karar gereğince, mevzuattaki eksikliklerimizin 2003 yılı sonuna kadar tamamlanmasını düşünmekteyiz. 2004 yılının ise çıkarılan bu yasaların uygulanması, gözlenmesi ve değerlendirilmesi şeklinde geçmiş olması halinde Aralık 2004 itibariyle masaya daha sağlam imkanlarla oturmuş olacağız. 2005 yılı başından itibaren ise müzakere sürecinin başlayabileceğini ummaktayız.'' 
     
     6. UYUM PAKETİ 
     Hükümet Sözcüsü Cemil Çiçek, ilk fırsatta çıkarılacak ve 6. uyum paketi olarak nitelendirilen yasal düzenlemeleri şöyle sıraladı 
     -Terörle Mücadele Kanunu'nun ifade özgürlüğünü kısıtlayan 8. maddesinin kaldırılması ve terör tanımının Birleşmiş Milletler kararlarına uygun hale getirilmesi. 
     -Özel radyo ve televizyonların farklı dil ve lehçelerde yayın yapabilmeleri, -Seçimlerin uluslararası gözlemciler tarafından izlenebilmesi ve seçimlerde yayın yasağı süresinin daraltılması, -İmar Kanunu'nda yapılan değişiklik, -Nüfus Kanunu'nda yapılan değişiklik, -Sinema, video ve müzik eserlerine ilişkin kanunlarda yapılacak değişiklik, -İnsan hakları ihlalleri sonucu gerçekleşen mahkumiyetlerin adli sicilden silinmesiyle ilgili değişiklik, -Namus ve töre cinayetlerinin faillerine ceza indirimi verilmesiyle ilgili değişiklik, -Cemaat vakıflarının gayrı menkullerinin tescillerine ilişkin sürenin uzatılması ile ilgili Vakıflar Kanunu'nda yapılacak bir değişiklik, -RTÜK ile Sinema, Video ve Müzik Eserleri Denetleme Kurulu'nda yapılacak bir değişiklik. 
     Hükümet Sözcüsü Çiçek, bu değişiklikleri Mayıs ayı içerisinde parlamentoya sunmayı ve en kısa sürede kanunlaştırmayı hedeflediklerini bildirdi. 
     Çiçek, 14 Nisan 2003 tarihi itibariyle Türkiye ile ilgili Katılım Ortaklığı Belgesi'nin yenilenerek yayınlandığını hatırlatarak, hükümet olarak başta Devlet Planlama Teşkilatı olmak üzere 58 kuruluşla bu konunun incelendiğini, Haziran ayı sonuna kadar Türkiye'nin yeni ulusal programının yayınlanacağını bildirdi. 
     Çiçek, bu yılın Ekim ayında yayınlanacak olan İlerleme Raporu'nda Türkiye'den kaynaklanan olumsuz unsurların yer almaması için gerekli hazırlıkların yapılması konusunda kararlı olunduğunu söyledi. 
     Türkiye'nin üyeliğine Avrupa kamuoyunun hazır hale getirilebilmesi için tanıtım faaliyetlerine hız verileceğini belirten Çiçek, bu konuda özellikle sivil toplum kuruluşlarına önemli görevler düştüğünü kaydetti. 
     Çiçek, 70 bin sayfayı bulan AB Müktesebatı'nın detaylı olarak incelenmesi ve tercüme çalışmalarının yapıldığını ifade ederek, bu konu ile ilgili ilk tur görüşmelerin gerçekleştirildiğini, bunların en kısa sürede sonuçlandırılmasına çalışılacağını anlattı. 
     




</TEXT>
</DOC>
