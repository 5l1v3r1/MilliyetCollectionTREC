<DOC>
<DOCNO> 166778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/yazar/akyol.html </URL>
<DATE> 2003/07/02/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Amerika'nın işi çok zor 
</HEADLINE>
<TEXT>

     BBC'nin "savunma muhabiri" Jonathan Marcuse bildiriyor 
     "Amerikalı ve İngiliz komutanlarla idareciler Irak'ta bir gerilla savaşının başlamasından korkuyorlar... İşgal kuvvetlerine karşı saldırıların giderek arttığı bir gerçek..." 
     Dün Fallaci Camii'nde üç Arabın ölümüyle sonuçlanan bir bomba patladı. Muhtemelen provokasyon... 
     Durum karmakarışık 
     Kısa sürede Iraklıların meşru sayacağı bir düzeni kurmak çok zor. Uzadıkça da Iraklıların tepkisi artıyor Hatta BBC muhabiri, Amerikalıların savaş sonrası için "iyi planlama" yapmadıklarının konuşulduğunu belirtiyor. 
     Bir Arap gazetesinin değil, BBC'nin gözlemleri bunlar 
     Ve Amerika, Türkiye ile yeniden "sıcak ilişkiler" kuruyor, asker istiyor... 
     
     IRAK hiçbir şekilde Vietnam olmaz ne dış destek bulabilir ne de coğrafyası buna imkan verir... Ama belli ki, Amerikan işgal kuvvetleriyle yerli halkın arası gittikçe açılıyor. 
     Silahlı vurkaç eylemlerinden daha önemlisi, Irak'ın en büyük Şii lideri Ayetullah Ali Sistani'nin yayımladığı fetvadır. 
     Sistani İran modeline mesafelidir, ılımlıdır, din ve devlet işlerinin ayrı olduğunu kabul eder. Siyasi konularda nadiren konuşur. Hatta radikal Şii Sadr grubunun hücumuna bile uğramıştı. 
     Ilımlı Sistani bile, Şiilikte çok etkili olan "fetva"yı yayımlayarak, Amerikalıların Irak'a anayasa yapma ve atanmış bir konseyle Irak'ı yönetme planlarına karşı çıkıyor 
     "Irak'ı ancak Iraklıların seçeceği temsilciler yönetebilir. Amerikalıların atamasıyla kurulacak siyasi konseyin anayasa yapması da, ülkeyi yönetmesi de kabul edilemez. Öyle bir anayasanın Irak halkının yüksek çıkarlarına uygun olacağının garantisi yoktur İslama ve yüce sosyal değerlere dayalı olan Irak kimliğini yansıtacağının da garantisi yoktur..." 
     Bu fetva mutlaka çok etkili olacaktır. 
     
     IRAK'TA Kürtlerden başka Amerika'dan memnun bir grup gözükmüyor 
     Amerika hızla "Irak halkının seçeceği gerçek temsilciler"e yönetimi devretse, Amerikan karşıtı bir rejimin kurulacağı belli Bunun için mi savaşmıştı George Bush 
     Amerika "işleri yoluna koymak için" Irak'ta kalacağı süreyi uzattıkça da kitlelerin tepkisi artıyor 
     Çiçeklerle karşılanacağını ummakla yanılan Amerika, Irak halkının tepkilerini öngörememiş, özellikle de Şiilerdeki bin dört yüz yıllık "muhalefet" geleneğini idrak edememiştir. Hatta Iraklı Şiilerin Saddam'a karşı defalarca ayaklanmış olmalarına bakarak, onları yanında bulacağını sanmıştı. 
     Amerika'nın Irak için asker istediği Türkiye'nin ve Pakistan'ın Müslüman olması, onların çiçeklerle karşılanacağı anlamına gelmez 
     ABD ile ilişkilerimiz elbette çok önemli, Irak'a elbette ilgisiz kalamayız. Ama Türkiye "polis gücü" görüntüsü vermekten sakınmalı Irak lehine gelişmeler için ABD'yi de ikna etmeye çalışan bir politika izlemelidir. 
     "İyi planlama"yı yapmak, bu coğrafyada Türkiye'ye yakışır. 
     
     

</TEXT>
</DOC>
