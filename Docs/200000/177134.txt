<DOC>
<DOCNO> 177134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/yazar/akyol.html </URL>
<DATE> 2003/08/21/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Irak'ta ne işimiz var 
</HEADLINE>
<TEXT>

   
   IRAK'IN kuzeyindeki Sünni Arap bölgesinde üç büyük aşiret var 
   Ubeyd aşireti Felluce bölgesinde. Aşiretin Kerkük'te de bir kolu var. Türk askerinin gelmesini çok istiyor. 
   Şammar aşireti Musul civarında. Türk askeri konusunda çelişkili konuşuyorlar. Aşiret, Ankara tarafından 'muhatap' alınmak ve 'pazarlık' yapmak istiyor. 
   Cibuti aşireti Saddam'ın memleketi olan Tikrit ile Musul arasında, büyük bir aşiret. Türk askeri konusunda sempatik mesajlar veriyor. 
   CNN Türk'ün başarılı muhabiri Ümran Safter, çok iyi konuştuğu Arapçası ile, bu üç aşiretle günlerdir görüşüyor. Bu bilgileri ondan aldım. Dün kendisine vidyofonla ulaştım, şunları söyledi 
   - Sünni Arap aşiretlerinin genelde Türk askerine ılımlı baktığını söyleyebilirim. Türkmenler çok istekli, Kürtler karşı. Bölge iyi ayarlanırsa, Türk askerinin karşılaşacağı riskler azalır. 
   Zaten Türk askeri için düşünülen bölge, bu aşiretlerin bölgesi. 
   
   UBEYD aşiretinin reisi Dr. Abdurrahman önümüzdeki günlerde, Dışişleri Bakanı Gül'ün daveti ile Ankara'ya geliyor. Hem de şu teklifle 
   - Türk askeri gelsin ve bazı Türk birlikleri Kerkük'e yerleştirilsin 
   Çünkü, başta Ubeyd, Arap aşiretleri, ABD ile "stratejik ittifak" yaparak çok güçlenen Talabani'nin Kerkük'e el koymasından çok rahatsız Türkmenleri ve Mehmetçiği bir tür dengeleyici unsur olarak görüyorlar. 
   Talabani ise, ABD'ye destek veren ülkeleri dolaşıyor Japonya'dan Avustralya'ya geçti ve dün okyanuslar ötesinden tehditler savurdu 
   - Türkler Kürt parlamentosunu dağıtır .. İstemiyoruz... Gelirlerse Allah yardımcıları olsun 
   Tabii Türkiye asker göndermenin şartlarında ABD ile anlaşırsa, Mehmetçiğe ilk hoş geldin diyen Iraklı, malum kıvraklığıyla Talabani bile olabilir 
   Bu aşiretler ve etnisiteler tablosu, Irak'ın nüfus yapısının ne kadar önemli olduğunu gösteriyor. 
   Türkiye Irak'ta etnik gruplar arasında taraf olmamalı, bu sebeple Mehmetçik, Kerkük'e değil, Sünni Arap bölgesine gönderilmelidir öyle de düşünülüyor zaten. 
   
   IRAK'TA işimiz ne Irak'ın terör bakımından güvenli bir komşu, ticari bakımdan iyi bir ortak olmasında Türkiye'nin "stratejik çıkar"ı vardır, bu da Irak'ın yeni oluşumunda rol almamızı gerektirir. 
   Önceki gün Bağdat'ta BM binasına yapılan barbarca saldırıda hayatını kaybeden saygın diplomat De Mello'nun, Türkiye'yi ziyaretinde bizim diplomatlara söylediği bir söz var 
   - Ben Bosna'da da görev yaptım. Türk askerinin geleceği ilan edildiğinde Sırplar büyük tepki gösterdiler. Sonra askerleriniz o kadar iyi görev yaptılar, halkla o kadar iyi anlaştılar ki, Sırplar bana gelip, 'Türkler hakkında yanılmışız' dediler. 
   Türkiye'den başka hiçbir ülke böyle bir tecrübeye sahip değildir. 
   BM binasına saldırı gibi olaylar, Türkiye'yi "korkan ülke" durumuna düşürmemelidir 
   Irak konusunda bugün Türkiye "ben karışmam" derse, yarın Irak'tan Türkiye'ye karışacak olanların verebileceği zararları görmek için, yaşadığımız terörün bilançosunu hatırlamak yeter. 
   
      
   
</TEXT>
</DOC>
