<DOC>
<DOCNO> 180137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/ekonomi/eko03.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Marsa'nın gözü Irak pazarında 
</HEADLINE>
<TEXT>

   Irak'ta yapılanmaya çabaladıklarını söyleyen Sabancı Holding CEO'su Metin, "Marsa'nın Ortadoğu'da yeni fabrikalarını göreceksiniz" dedi 
      EKONOMİ SERVİSİ 
   
   Sabancı Holding CEO'su Celal Metin, Irak'ta bir yapılanma içerisine girmeye çalıştıklarını belirterek, "Marsa Grubu'nun Ortadoğu'da yeni yapılanma içinde yeni fabrikalarını göreceksiniz" dedi. Metin "Grubumuz gıdada gerek organik gerekse şirket alımlarıyla büyüyecektir" dedi. 
   Sabancı Holding'in gıda sektöründeki lokomotif şirketi Gıdasa'nın hedefleri ve Piyale'nin Gıdasa bünyesine katıldıktan sonra yenilenen imajı basın toplantısı ile tanıtıldı. 
   Gıda sektöründe şirket satınalma girişimlerine ilişkin olarak Metin, şu anda pazarlık ettikleri dört tane iş olduğunu birkaç hafta içinde bunlarla ilgili bilgi vereceklerini dile getirdi. Metin, Türkiye'de kaybolan markaları toplamayı planladıklarını ifade etti. Metin, organik büyüme ve şirket alımlarıyla büyüyeceğini ve önümüzdeki 3 yıl içinde 1 milyar dolarlık bir gıda grubu portföyü oluşturma hazırlığı içinde olduklarını belirtti. 
   
   'Telekom ile ilgileniyoruz' 
   "Marsa'nın Ortadoğu'da yeni yapılanma içinde yeni fabrikalarını göreceksiniz. Pazarlıklar sürüyor" diyen Metin, Marsa ile Irak'ta bir yapılanma içerisine girmeye çalıştıklarını dile getirdi. Metin, enerji ve kimya gruplarında da büyümelerinin devam edeceğini söyledi. "Türk Telekom ile ilgilendiğimizi açık açık söylüyoruz" diyen Metin, "Petkim'le ilgileniyor musunuz '' sorusuna, Sabancı Grubu gibi sanayici bir yapının petrokimya ile ilgilenmemesinin mümkün olmadığı yanıtını verdi. 
   Sabancı Holding Gıda Grubu Başkanı Haluk Dinçer de 2003'te 400 milyon dolar ciro, 50 milyon dolar ihracat hedeflediklerini söyledi. 
   
   Piyale yenilendi    Gıdasa Genel Müdürü Baydu Veznedaroğlu Aralık 2002'de bünyelerine katılan Piyale'nin yeni imajı hakkında bilgi verdi. Değişime logo ile başladıklarını belirten Veznedaroğlu, "Yeni logodaki ressam paleti yaratıcılığı, çiçek cömertliği, açıklığı, pozitifliği, canlı renkler de dinamizmi temsil ediyor" dedi. Sabancı Holding Yönetim Kurulu Başkanı Sakıp Sabancı da çiftçi bir aile olarak her zaman gıda işine hassasiyet gösterdiklerini, Piyale'nin de önemli bir marka olduğunu söyledi. 
   
   'Irak'a asker gitmeli'    Sabancı Holding Yönetim Kurulu Başkanı Sakıp Sabancı, Türkiye'nin Irak'a asker göndermesinden yana olduğunu kaydederek Ankara'daki müsteşar, politikacı ve bürokratlardan "en iyi reçeteyi yazmalarını" istedi. 
   Sabancı, bir soru üzerine daha önceki tezkerede Türkiye'nin inanılmaz, büyük fırsatı denize attığını savundu. Sabancı, "O bitti, gitti. Ankara'da oturan önemli insanların orada oturma sebebi böyle kritik meselelerde karar vermek. 'Bağdat'tan mı, Washington'dan mı yana olalım' diye vaktinde hata ettik, bir daha hata etmeyelim" dedi. 
   
   
</TEXT>
</DOC>
