<DOC>
<DOCNO> 157864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/son/sonspo24.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir yıldız daha kayıyor... Popescu futbolu bırakıyor... 
</HEADLINE>
<TEXT>

     Almanya'nın Hannover 96 takımında oynayan Galatasaray'ın eski futbolcusu Gheorghe Popescu, bu cumartesi futbol kariyerini tamamlayacak. 
     Hannover 96 Kulübü'nden yapılan açıklamada, 35 yaşındaki orta alan oyuncusu, 2004 yılına kadar geçerli olan kontratının iptal edilmesi konusunda anlaşmaya vardı. 
     Ocak ayında Hannover 96'ya katılan Popescu, Arminia Bielefeld ile yapılacak son lig maçından sonra futbolu bırakacağını açıklayarak, ''Artık antrenmanlar bana çok uzun ve zor geliyor. Riske girmek akıllıca bir iş değil. Para ve ödül kazanmak istemiyorum'' dedi. 
     115 kez Romanya Milli Takımı'nın formasını giyen ve kaptanlığını da yapan Popescu, mart ayında Romanya'nın Danimarka'ya 2004 Avrupa Şampiyonası eleme maçında 5-2 yenilmesinden sonra artık milli takımda oynamayacağını açıklamıştı. 
     Romanya Milli Takımı'nın ''altın jenerasyonu'' denilen ve yine Galatasaray'ın eski futbolcularından Gheorghe Hagi'nin de bulunduğu ekipte yeralan Popescu, 3 kez Dünya Kupası, 2 kez Avrupa Şampiyonası finallerinde forma giydi. 
     Oynadığı kulüplerde de başarılara imza atan Rumen futbolcu, 1997'de Barcelona'yla Avrupa Kupa Galipleri Kupası, 2000 yılında da Galatasaray forması altında UEFA Kupası şampiyonluğunu tattı. Popescu, Avrupa'nın önde gelen kulüplerinden PSV Eindhoven ve Tottenham Hotspur'da da oynadı. 
     
</TEXT>
</DOC>
