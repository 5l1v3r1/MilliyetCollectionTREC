<DOC>
<DOCNO> 157714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/20/guncel/gun02.html </URL>
<DATE> 2003/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'TEM yanı piknik' sezonu açıldı 
</HEADLINE>
<TEXT>

Havaların ısınmasıyla otoban kenarındaki yeşil alanlarda mangal dumanından göz gözü görmez oldu... Piknikçiler, "Ne yapalım, tek eğlencemiz bu" diyor... 
     ASLI ÖKTENER İstanbul 

     Aileler bir araya geliyor. Paralar sayılıyor. 50 milyon toplandı mı piknik için yeterli oluyor. Çoluk çocuk toplanıyor. Kasaptan etler, pazardan sebzeler alınıyor. Otoban kenarına gidiliyor. Uygun bir yer kapılıyor. TEM Otoyolu manzaralı bir piknik işte böyle başlıyor... 
     Her yıl güneş yüzünü gösterir göstermez aynı sahneler yaşanıyor. Piknikçiler, otoban manzarasına karşı mangallarını kuruyor. Önce odun, kömür tutuşturuluyor, ardından bir kartonla ateş yelleniyor. Kısa bir süre sonra her yerden dumanlar yükselmeye başlıyor. 
     Etler, toz toprak içinde mangalda kızartılıyor. Kadınlar çay demlerken, babalar çocuklarıyla top peşinde koşturuyor. Otomobil sesleri mi Onların gerçekten o an hiçbir önemi kalmıyor. Hatta piknik sohbetlerine renk katıyorlar... Piknikçiler, yoldan geçen otomobiller hakkında yorum yapmaktan pek bir keyif alıyor. 
     
     'ETRAFTA YEŞİLLİK YOK' 
     Piknikçi bir kadın, "Ne yapalım evimiz bodrum katında. Bütün hafta dışarıya çıkmıyoruz. Tek eğlencemiz bu. Yeşillikler üzerinde oturmak bizi rahatlatıyor, stres atıyoruz. Kulaklarımız da araba sesine bir süre sonra alışıyor" diyor. 
     Bağcılar Tekstilkent yakınında oturan Fatma Cinbe de, "Otoban yeşillendiğinden bu yana, yaklaşık yedi yıldır, bu semtin insanları otoban kenarına piknik yapmaya geliyor. Gidecekleri başka yer yok, en yakın yeşil alan burası. Bazen gece yarılarına kadar sürüyor. Bazıları davul zurna getirip oynuyorlar. İçip tartışanlar, mangalları söndürmeyenler oluyor. Çöpler öylece bırakılıyor. Hiçbir yetkili gelip kontrol etmiyor" diye konuşuyor. 
     Piyalepaşa Bulvarı'nda da durum aynı. Yol ayrımında ailesiyle birlikte piknik yapan Ergün Korkmaz da, "Kasımpaşa'da oturuyoruz. Buraya gelen kişiler hep bu semtin insanlarıdır. Neredeyse her pazar geliriz. Araba sesi ve egzozdan çıkan gaz bizim de hoşumuza gitmiyor, ama ne yapalım, etrafta başka yeşil alan yok ki" diyor. 
     
     CEZAYA ALDIRAN YOK 
     Orman alanlarında ve parklarda da durum aynı. Piknikçiler yasak olmasına rağmen buralarda da mangallarını yakıyor. 245 milyon ile 1 milyar 300 milyon lira arasında değişen para cezaları da piknikçileri engelleyemiyor. 
     

</TEXT>
</DOC>
