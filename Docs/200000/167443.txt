<DOC>
<DOCNO> 167443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/05/spor/spo03.html </URL>
<DATE> 2003/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıyasıya pazarlık 
</HEADLINE>
<TEXT>

Galatasaray, Overmars'ı bir yıl kiralamak istiyor, Barcelona ise bonservisini 10 milyon Euro'ya satmak için uğraşıyor. Taraflar birbirini ikna etmek için çabalıyor 
     MEHMET ÇİFTÇİ 

     Transfer uzadı 
     GALATASARAY'IN Overmars'a kavuşmasına çok kısa bir süre kala bu kez Barcelona işi uzattı. Hollandalı futbolcuyla Amsterdam'da biraraya gelen Sarı-Kırmızılılar, önerdikleri cazip teklife olumlu yanıt aldı. Overmars, Cim - Bom forması giymeye hazır olduğunu açıkladı. Bunun üzerine Galatasaray Yönetimi, Katalan ekibine bir yılı kiralık, gelecek sezon da bonservisini alabilme opsiyonunu elinde tutacak bir sözleşme yapma teklifi sundu. 
     
     Başkanlar buluşacak 
     ANCAK Bordo-Mavililer, daha önce bedavaya kiralayabileceklerini söylediği yıldız için bu düşünceden vazgeçti ve Overmars'tan kar etmek için bonservisine 10 milyon Euro istedi. Galatasaray, bir anda değişen şartlar karşısında şaşırırken, pazarlığı da devam ettirdiği öğrenildi. Futbolcunun Galatasaray için ısrar etmesi nedeniyle pazarlığın sürdüğü, başkanların yüzyüze gelmesinin beklendiği ifade edildi. Bu arada Hooijdonk'un bugün Galatasaray'a cevap verecek. 
     
5 numara Xavier'e      GALATASARAY'IN yeni transferlerinin forma numarası belirlenirken, bazı yeni düzenlemeler yapıldı. Emre Aşık'ın ayrılmasının ardından Xavier, istediği 5 numarayı kaptı. Orhan Ak'a 8 numara verilirken, Ömer 2, Prates 29, Murat Erdoğan ise 33 numaralı formanın sahibi oldu. Ancak bunların henüz tescillenmediği, şimdilik hazırlık maçları süresince geçerli olduğu ifade edildi. 
     
Sevgililer buluştu      ÜÇ gündür kondisyon idmanı yapan Galatasaray, dün ilk kez topla buluştu. Sabah yapılan ve 2 saat süren idmanda Lukunku yer almazken, Baliç düz koşu yaptı. Takımın performansını beğenen Fatih Terim zaman zaman oyuncularına sertlikten kaçınmalarını söyledi. Cim - Bom'un akşamki antrenmanında ise çift kale maç yapıldı. Mor takımın Revivo'nun golüyle 1-0 kazandığı maç sırasında Terim savunma oyuncularını uyardı. Sarı - Kırmızılıların akşamki idmanını Özhan Canaydın da izledi. 
     
Suat, Dubai yolcusu      BİR yıl daha futbol oynamak isteyen Suat Kaya'ya Dubai'den teklif geldi. Fatih Terim'in futbolu bırakması için baskı yaptığı Sarı - Kırmızılı futbolcu, konunun pazartesi günü netlik kazanacağını söyledi. 36 yaşındaki oyuncu, "Eğer gidersem bir sezon oynadıktan sonra dönüp Cim - Bom'da jübile yapacağım" dedi. Vedat İnceefe'nin de Fransa ve Yugoslavya kulüpleriyle temasta olduğu öğrenildi. 
     

</TEXT>
</DOC>
