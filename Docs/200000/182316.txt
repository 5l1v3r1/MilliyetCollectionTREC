<DOC>
<DOCNO> 182316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/son/sontur16.html </URL>
<DATE> 2003/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Belek'te golf sezonu açıldı... 
</HEADLINE>
<TEXT>

     Antalya'nın Serik İlçesi'ne bağlı turizm merkezi Belek'te, ''Golf turizmi sezonu'' açıldı. 
     Belek'teki Gloria Golf Club Müdürü Ali Şahin, başlayan yağışlarla birlikte ''Golf turizm sezonu''nun açıldığını söyleyerek, bu yılki beklentilerin, geçen yılın üzerinde olduğunu bildirdi. 
     Zengin sporu olarak bilinen ve dünyanın en zor sporlarından biri kabul edilen golfun, turizmde önemli bir seçenek olduğuna işaret eden Şahin, golf oynamak için Belek'e geçen yıl 13 bin kişinin geldiğini, Eylül-Mayıs ayları arasında 17 bin kişinin gelmesini beklediklerini kaydetti. 
     Golf turizminin, sektörde bir dönem alternatif turizm olarak görüldüğünü dile getiren Şahin, ''Golf turizmi artık alternatif değil, Türkiye'nin hedef turizmi olma yolunda'' diye konuştu. 
     Belek'e, golf oynamak amacıyla Almanya, İngiltere, İsveç, Hollanda, Belçika gibi ülkelerden zengin turistlerin geldiğini anlatan Şahin, golf sahalarının yetersizliğinden yakındı. Şahin, ''Belek'te halen 6 golf sahası var. Bu sayı en kısa zamanda 10'a çıkarılmalıdır. İnanıyorum ki, hepsi de dolar ve bölgemize daha fazla turist gelir'' dedi. 
     Şahin, golf turizmine gösterilen ilginin arttığına değinerek, Ekim, Kasım aylarında Belek'teki golf sahası bulunan tesislerde boş yer kalmadığını bildirdi. 
     
</TEXT>
</DOC>
