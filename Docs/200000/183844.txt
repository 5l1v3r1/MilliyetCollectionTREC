<DOC>
<DOCNO> 183844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/22/spor/ysenay.html </URL>
<DATE> 2003/09/22/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Üç yıldızlık Fener 
</HEADLINE>
<TEXT>

   
   Fenerbahçe ile Galatasaray belki de son yirmi yılın en mücadeleci ve en saygın futbolunu sergilediler Olimpiyat Stadı'nda. Sarı - Lacivertli ekibin böylesine önemli derbide biraz saha acemiliği çekmesi, savunma bloğunu biraz da geride oynatmasından kaynaklanmaktaydı. Bu durum, ilk yarıda hem Galatasaray'ın bol hazırlık pasları yapması, hem de pres hareketlerinde oldukça rahat oynamasını sağlıyordu. Gerçi Daum'un Tuncay'sızlığa çare olarak Ümit Özat'ı ortaya alması ve göbeği Luciano - Tomas ikilisine emanet etmesi çok da doğru bir yenilik olarak görülüyordu. Oyuna gelince, Cim - Bom kazanması gerektiğini bildiği için Fener ceza sahası içinde defalarca şans arıyor, ancak Sarı - Lacivertli savunma iyi kapandığı ve Recep kalede aksamadan oynadığı için gol pozisyonları bırakmıyordu Sarı - Kırmızılılar'a... 
   Fenerbahçe hücum ve orta alan hazırlıklarında ise, Serhat berbat bir savurganlıkla, Daum'a "Bana fazla umut bağlama" anlamına gelen mesajlar gönderir inatlıkta kötü oynuyordu. İlk yarının son anlarında birden gollerle şenlendi oyun... Fenerbahçe, Kemal'in kafa golünü, ilk 45'in son dakikasında atıyor, ancak bu dakika dolmadan tilki Baliç'in sol çizgiden çalıp, kaçırdığı ve ortaladığı topa Arif'in kafasını kullanması oyuna karşılıklı iki gol zevkini getiriyordu. Fenerbahçe, attığı gol dakikası dolmadan nasıl karşı gole fırsat yaratıyordu... Bunun sualleri santra yapılırken kendi savunma bölgesine çabucak dönmeyi unutan Fatih Akyel ciddiyetsizliği ile önünden geçen topa kafa vurup, kornere atamayan Fenerbahçe tecrübesizi Tomas'a sorması gerekir Daum'un. Yoksa Recep'in, topun Arif'e gelmesini hesaplaması için bu kadar kısa zaman adına kaleci değil, tecrübeli "hesap uzmanı" olması gerekmez mi 
   
   İkinci 45'te yer rüzg rları avantajını sırtına alan taraf Galatasaray'dı. Ama ikinci sayıyı Hooijdonk'un kafasında bulan taraf da Fenerbahçe oluyordu. Ezeli rekabet ne denli kıyasıya olursa olsun, Cim - Bom, Fener'i hiç boş bırakmıyor, biraz çarpma sonucu olsa da, Hakan Şükür'ün kafa golü yine beraberliğe taşıyordu bu önemli puan maçını. Yani iki takım da, ikişer kafa golüyle dört kafa sayısı çıkarıyorlardı haftalardır merak edilen, ama sonuçta gerçekten iki taraf seyircisini de keyiflendiren derbiden... 
   Sonrasını özetlersek, Fenerbahçe'de Serhat'ın akıl almaz kaçırdığı gol pozisyonu, Hooijdonk'un çizgi üstünde yaptığı inanılmaz pozisyon kabahati ve Muhittin Boşat'ın Luciano'nun kalkmış tek eline çarpan topu penaltı olarak görmesi değil de, "çarpma" olarak yorumlaması, oyunun ikinci perdesini en çok "kirleten görüntüler" iydi. Ancak maçı bir bütün olarak yorumlamak gerekirse, ev sahibi Galatasaray'ın iki, misafir Fenerbahçe'nin üç yıldızlık bir futbolu taraftarlarına sunduklarını söyleyebiliriz. 
   
      
</TEXT>
</DOC>
