<DOC>
<DOCNO> 197252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sondun23.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İran basını Türkiye'deki patlamalar İsrail ilişkilerinin sonucu 
</HEADLINE>
<TEXT>

     İran'da yayımlanan Tehran Times gazetesi, ABD'nin Irak'a ve Afganistan'a karşı savaşının terörist saldırıları yoğunlaştırdığını yazdı. 
     Muhafazakar Tehran Times'ın, İstanbul'da düzenlenen son bombalı saldırılarla ilgili olarak bugün ''Terörizme askeri çözüm yok'' başlığıyla yaptığı yorumda, ''her ne kadar bu saldırıları El Kaide'ye bağlı bir grup üstlense de hiç kimsenin bu patlamaların arkasında kimin olduğundan emin olmadığı'' ifade edilerek, şöyle denildi 
     ''Ancak kesin olan bir şey var ABD'nin Irak ve Afganistan'a karşı savaşı, terörist saldırıları yoğunlaştırdı ve dünyayı terörizme karşı daha savunmasız hale getirdi. 11 Eylül 2001 tarihinden sonra, ABD Başkanı George Bush dünyayı daha güvenli yapacağı sözü verdi, ancak şimdi bunun tam tersi oldu. ABD ve müttefikleri, özellikle Ortadoğu'da olanlar, Amerikan yönetiminin sebep olduğu çok büyük yangının içine çekildi.'' ''Uzmanların, terörizme askeri çözüm olmadığına ve güç kullanımının durumu daha da kötüleştirdiğine inandığı'' belirtilen yorumda, ''intihar bombacılarının terörist eylemlerinin doğasının, dünya liderlerine, terörizmle mücadele yöntemlerinin yalnızca daha fazla masum insanın dünyada terörist eylemlerin kurbanı olmasına yol açtığı gerçeğini öğretmesi gerektiği'' kaydedildi. 
     Yorumda, ''Türkiye, Suudi Arabistan ve 11 Eylül'de ABD'deki terörist saldırıların doğası bir şeyi gösteriyor Kendi hayatına önem vermeyen biri, diğerlerinin de hayatına önem vermiyor. Bu yüzden terörizmin yayılmasını önlemek için dünyanın, bir doktorun hastalığın sebebini araştırmasında olduğu gibi, bu sorunun asıl nedenlerine dikkatlice bir çözüm bulmasına ihtiyaç vardır'' ifadesi kullanıldı. 
     
     IRAN NEWS GAZETESİNİN YORUMU 
     Liberal eğilimli Iran News gazetesi de İstanbul'daki bombalı saldırıların Türkiye ile İsrail arasındaki geniş işbirliğinin sonucu olduğu yorumunu yaptı. 
     Yorumda, ''İstanbul'da iki sinagog önündeki patlamalardan sonra İsrail Dışişleri Bakanı'nın Türkiye'ye gittiği, Filistin topraklarındaki koşullar göz önüne alındığında, İsrail Dışişleri Bakanı'nın Türkiye'ye gitmesinin, Müslüman halka ve İslamcı gruplara hakaret olduğu'' savunuldu. 
     ''Türkiye'deki gelişmelerin Ortadoğu'daki gelişmelerle yakından ilişkisi bulunduğu'' belirtilen yorumda, ''bu saldırıların Türkiye'ye çok pahalıya patlayacağı, güvensizliğin ortaya çıkabileceği ve turizm sektörünün büyük gelir kaynağı olması nedeniyle ekonomik durgunluğun meydana gelebileceği'' iddia edildi. 
     Ülkenin içinde bulunduğu zorluklara ilaveten bu tür sorunların Başbakan Recep Tayyip Erdoğan hükümeti için önemli güçlükler yaratacağı belirtilen yorumda, Adalet ve Kalkınma Partisi'nin iktidarı elinde tuttuğu dönemde düzenlenen saldırıların, sadece Erdoğan hükümeti için sorun çıkarmayacağı, aynı zamanda Türkiye'deki İslamcı kesime de zarar vereceği kaydedildi ve şöyle denildi 
     ''El Kaide'nin bu tür eylemleri, bölgedeki Amerikan askeri varlığını haklı çıkarmak için sadece ABD Başkanı George Bush'a bahane yaratıyor. Amerikalılar, her zaman bölgedeki varlıklarını haklı göstermeye çalışıyor ve terörist eylemler, sözde terörizmle savaşı sürdürmek için Ortadoğu ve Irak'ta kalmaları için onlara en güzel bahaneyi veriyor.'' 
     
     ''ABD VE İSRAİL'İN EKMEĞİNE YAĞ SÜRDÜLER'' 
     Reformcu Yase-No gazetesi, İstanbul'daki bombalı saldırıların Türkiye ile ABD arasındaki yakınlaşmanın zeminini sağladığını, iki sinagog önündeki patlamaların Türkiye ile İsrail arasındaki siyasi ilişkilerin daha da artmasına ve Siyonistlerin kendilerini mazlum göstermesine yol açtığını savundu. 
     Gazete, Türkiye'de Irak'ın işgali sonucu ABD ve İsrail karşıtı bir düşüncenin geliştiğini, ulusalcılık ve bağımsızlık fikrinin canlandığını, ancak İstanbul'daki patlamalarla birlikte bu fikirlerin zayıfladığını ve El Kaide'nin saldırıları üstlenmesiyle İslamcı düşüncenin zayıflatılmasının amaçlandığını iddia etti. 
     Bu patlamalar sonucu İslamcıları terörist olarak tanıtmak amacıyla propagandalar yapıldığı, bu yüzden patlamaların İslamcı hareketler ve Müslüman ülkelerin zararına olduğu ve uluslararası alanda Filistin halkının mücadelesine şüpheyle bakılması kaygısına yol açtığı belirtilen yorumda, ''Nihayetinde bu patlamaların failleri ve yöneticileri, ister istemez ABD ve İsrail'in ekmeğine yağ sürdüler. Teröristler bu ülkelere hizmet etmektedir'' ifadesi kullanıldı. 
     
</TEXT>
</DOC>
