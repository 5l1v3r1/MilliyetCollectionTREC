<DOC>
<DOCNO> 170976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sonspo25.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Foe öldü, Benarbia jübile kararı aldı.. 
</HEADLINE>
<TEXT>

     Manchester City'nin Teknik Direktörü Kevin Keegan, ''Kamerunlu futbolcu Marc Vivien Foe'nin ölümü, takımın Cezayirli oyuncusu Ali Benarbia'nın ani bir jübile kararı almasına neden oldu'' dedi. 
     2001'de Fransa'nın Paris Saint Germain takımından transfer olduktan sonra 78 kez City'nin formasını giyen 34 yaşındaki Benarbia'nın dün futbolu bırakacağını açıklaması, sürpriz olarak yorumlanmıştı. 
     Keegan, internet sitesinde yaptığı açıklamada, ''Sanırım Foe'nin ölümü, onu çok etkiledi ve hayata daha çok bağlanmasını sağladı'' dedi. 
     Kevin Keegan, Benarbia'nın çok gururlu ve duygusal bir insan olduğunu belirterek, bunun iyi bir reaksiyon olmadığını söyledi. 
     Geçen sezon Manchester City'de kiralık olarak oynayan Foe, 6. FIFA Dünya Kupası maçı sırasında aniden yere düşerek hayatını kaybetmişti. 
     Cezayirli futbolcu ise Manchester City'ye transfer olurken amacının takımın başarısına katkıda bulunmak olduğunu, ligi 9. sırada bitirmesinin bunu kanıtladığını ve jübile kararı alırken çok iyi düşündüğünü, kariyerinin zirvesindeyken futbolu bırakmak istediğini kaydetti. 
     Ali Benarbia, Manchester City'e transfer olmadan önce Fransa'nın Monaco, Girondins, Bordeaux takımlarında oynamıştı. Cezayirli oyuncu son maçında geçen ay Manchester City'nin yeni stadında yapılan özel karşılaşmada Barcelona'ya karşı kaptan olarak sahaya çıkmıştı. 
     
</TEXT>
</DOC>
