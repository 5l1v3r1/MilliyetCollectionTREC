<DOC>
<DOCNO> 188190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sontur20.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
KESK Hükümet, sendikal hakları tanımada isteksiz davranıyor 
</HEADLINE>
<TEXT>

     Kamu Emekçileri Sendikaları Konfederasyonu KESK Genel Başkanı Sami Evren, hükümetin sendikal hak ve özgürlükleri tanıma konusunda isteksiz davrandığını söyledi. 
     KESK, ''iş veya başka nedenlerle sürgün edilenlerin sorunlarına dikkati çekmek amacıyla'' SSK Genel Müdürlüğü Konferans Salonu'nda ''Sürgün Kurultayı'' düzenledi. 
     Kurultayın açılışında konuşan Evren, ''sürgünün bir devlet politikası'' olduğunu savundu. Türkiye'nin tarihinde birçok kişinin siyasi görüşü nedeniyle sürgüne uğradığını kaydeden Evren, kamu emekçilerinin de mücadelelerini yürütürken zaman zaman sürgün edildiklerini söyledi. 
     ''1990'lı yıllardan başlayarak, sistemli bir şekilde sürgün politikası uygulanmıştır'' görüşünü savunan Evren, bunun sendikal hareketi engellemek ve zayıflatmak amacıyla yapıldığını ve binlerce insanın sürgüne maruz kaldığını ifade etti. 
     Sürgünlerin kadrolaşmayla bağlantılı olduğunu anlatan Evren, bu konuda her iktidar döneminde keyfi uygulamalar yapıldığını kaydetti. Evren, ''AKP Hükümeti de kendinden öncekileri aratmayacak bir kadrolaşma hareketine girişti. Sendikal hak ve özgürlüklerin önündeki engeller sürüyor. Hükümet, sendikal hak ve özgürlükleri tanıma konusunda isteksiz davranıyor'' diye konuştu. 
     Sürgüne karşı mücadelenin demokratik hak olduğunu vurgulayan Evren, kurultayda bu konuda değerlendirme yapıp elde edilen verilerle kamuoyunu aydınlatmayı amaçladıklarını söyledi. Evren, ''Bu insanlık suçunu uluslararası platformda tüm insan hakları kuruluşlarına ifade edeceğiz. Siyasi iktidarları kamuoyu önünde teşhir edeceğiz'' dedi. 
     İnsan Hakları Vakfı Başkanı Yavuz Önen de sürgünün, bir kişinin ya da grubun din, dil, ırk, siyasi görüş veya başka nedenlerle zorla bulundukları yerleri değiştirme hareketi olduğunu belirtti. Önen, 1980 ihtilalinden sonra Türkiye'de sol muhalefete yönelik bir sürgün politikası başlatıldığını ifade ederek, sürgünden en fazla kamuda çalışanların etkilendiğini kaydetti. 
     
</TEXT>
</DOC>
