<DOC>
<DOCNO> 150040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sontur14.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Batman'da bir öğretmen, bıçaklı saldırı sonucu öldü... 
</HEADLINE>
<TEXT>

     Batman'da 30 yıldır öğretmenlik yapan 52 yaşındaki Şeyhmus Çiçek, sabah erken saatte bankamatikten çektiği maaşını almak isteyen 3 gaspçı tarafından bıçaklanarak öldürüldü. 
     Sağlık Meslek Lisesi'nde görevli edebiyat öğretmen Şeyhmus Çiçek, kuyruğa girmemek için dün sabah saat 05.45'te Çarşı Mahallesi'nde bulunan bankamatiğe giderek maaşını çekti. 
     600 milyon lira maaşını ve diğer hesaptaki 300 milyon lirasını alıp parayı 450'şer milyon lira olarak iki ayrı cebine koyan öğretmen Şeyhmus Çiçek daha sonra bisikletine binerek banka önünden ayrıldı. 
     Çevredeki gaspçılar tarafından izlendiğini bilmeyen öğretmen Şeyhmus Çiçek, bisikletiyle 300 metre kadar gidebildi. Sabahın erken saatlerinde çevrenin tenha oluşunu fırsat bilen 3 gaspçı bisikletin önünü kesti. Parayı isteyen gaspçılar ile direnen öğretmen arasında boğuşma oldu. Öğretmen Çiçek'i bıçaklayarak öldüren gaspçılar, paranın iki ayrı cebe konulduğunu fark etmeyip birindeki 450 milyon lirayı alıp uzaklaştı. 
     Vücuduna isabet eden bıçak darbelerinden biri kalbine gelen ve ağır yaralanan 30 yıllık öğretmen vatandaşlar tarafından Batman Devlet Hastanesi'ne kaldırıldı ancak tüm müdahalelere rağmen kurtarılamadı. Polis bazı görgü tanıklarının ifadesine göre 3 kişi olan gaspçıların peşine düştü. 
     Sabah erken saatlerde bankamatikten maaşını çektikten sonra gasp kurbanı olan öğretmen Şeyhmus Çiçek için görev yaptığı Sağlık Meslek Lisesi'nde öğretime bir gün ara verildi. Evli ve 4 çocuk babası öğretmenin Petrol Ofisi İlköğretim Okulu'nda da ek olarak Türkçe dersine girdiği öğrenildi. Gasp kurbanı öğretmen Karşıyaka Mezarlığı'nda toprağa verildi. 
     
</TEXT>
</DOC>
