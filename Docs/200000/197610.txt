<DOC>
<DOCNO> 197610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/soneko05.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de yeni yılda güçlü büyüme bekleniyor... 
</HEADLINE>
<TEXT>

     ABD'de ekonomistler, vergi indirimleri ve düşük faiz oranlarıyla beslenen Amerikan ekonomisinin 2004'de, son 20 yılın en yüksek büyümesini kaydedeceğini öngörüyor. 
     İş Dünyası Ekonomisi Ulusal Birliği'nin NABE araştırmasına göre, 2004'de yüzde 4.5'lik hızlı büyüme, işsizliği azaltmaya pek yaramayacak. 
     Hızlı büyüme, üretkenlikte güçlü artışlarla elele gidecek, fakat, rekabetçi baskılar altındaki şirketler, yeni personel istihdam etmeden üretimi artırmanın daha yeni yollarını bulacak. 
     NABE, ABD'de halen yüzsde 6'da seyreden ortalama işsizlik oranının 2004'de sadece yüzde 5.8'e çekilebileceğini hesaplıyor. Yeni yılda 1.3 milyon kişinin ücretli istihdamı istihdamda yüzde 1.1 artış , ABD Başkanı George Bush'un göreve geldiği 2001'den beri kaybedilen 2.3 milyonluk istihdamı telafi edemeyecek. 
     ABD ekonomisi daha önceki en yüksek büyüme hızını 1984'de o devrin devlet başkanı Ronald Reagan yeniden seçilmeye hazırlandığı sıralarda yüzde 7.3 ile kaydetmişti. 
     NABE'ye göre, terörist saldırılarda daha fazla tırmanış tüketicilerin ekonomiye güveninini sarsacak. Yeni yılda verimlilik yüzde 4.1 artacak, bu yıl yüzde 2 olan enflasyon oranı 2004'de yüzde 1.7'ye inecek. 
     Ticaret açıkları 2003 sonunda 525, 2004'de 545 milyar dolara, bütçe açıkları da sırasıyla 374 ve 462.8 milyar dolara vuracak. 10 yıl vadeli ABD Hazinesi tahvilinin faizi yüzde 4.2'den yüzde 5'e, 30 yıl vadeli taksitli konut kredisinin faizi de yüzde 5.83'den yüzde 6.6'ya çıkacak. Yeni inşa edilen konut adedi 1.79 milyon adetten 1.7 milyona inecek. 
     
</TEXT>
</DOC>
