<DOC>
<DOCNO> 182429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sondun35.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Lindh'in katilinin İsveç'ten kaçmış olabileceği öne sürüldü 
</HEADLINE>
<TEXT>

     İsveç Dışişleri Bakanı Anna Lindh'i bıçaklayarak öldüren kişinin İsveç dışına kaçmış olabileceği bildirildi. 
     Stockholm polis yetkilisi Leif Jennekvist, düzenlediği basın toplantısında, kesin bir kanıt olmamasına rağmen, Anna Lindh'in katilinin İsveç'te olduğuna ilişkin bir kanıt olmadığını söyledi. 
     Jennekvist, 30 yaşlarında koyu saçlı ve beyaz olan katilin kaçarken bıraktığı şapkasında yapılan ilk DNA testlerinin polisin elindeki 10 bin örneğe uymadığını kaydetti. 
     Lindh'in katil zanlısı olarak, güvenlik kameralarında tespit edilen ve gazetelerde fotoğrafları yer alan kişinin katil olmayabileceğini de belirten Jennekvist, ''Biz fotoğraftaki adamın katil olduğunu söylemiyoruz. Biz büyük öncelikle onunla konuşmak istiyoruz.'' dedi. 
     Polis, görgü tanıklarının ifadeleriyle elde edilen resimler, katilin kullandığı bıçak türü ve şapkasına bulaşan tükürükten alınan DNA örnekleriyle Lindh cinayetinde büyük ilerleme olacağını belirtiyor. 
     Katil zanlısının resimlerinin uluslararası polis teşkilatı İnterpol'e dağıtıldığı, bıçağın bir parçasının daha ileri DNA testleri yapılması için İngiltere'ye gönderildiği, DNA'nın dış ülkelerin elindeki DNA testleriyle karşılaştırılacağı kaydedildi. 
     Jennekvist, katilin İsveçli olmayabileceğini, ancak kısa süre içinde yakalanacağı konusunda iyimser olduğunu da söyledi. 
     
</TEXT>
</DOC>
