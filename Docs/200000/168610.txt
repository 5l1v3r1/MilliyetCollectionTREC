<DOC>
<DOCNO> 168610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/11/ekonomi/eko05.html </URL>
<DATE> 2003/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İki İtalyan bankası Türkiye'ye geliyor 
</HEADLINE>
<TEXT>

Garanti Bankası'yla ortaklık görüşmesi sonuçlanmayan Intesa'nın yanı sıra Banca Dei Paschi di Siena da Türkiye'de yatırıma hazırlanıyor 
     EKONOMİ SERVİSİ 

     Türk Sanayici ve İşadamları Derneği TÜSİAD Yüksek İstişare Konseyi Başkan Yardımcısı ve TÜSİAD International Başkanı Aldo Kaslowski iki İtalyan bankasının Fon'daki bankalar ya da bir takım yeni bankalarla işbirliği içine girmek istediğini söyledi. 
     TÜSİAD ile İtalyan Sanayicileri Konfederasyonu'nun Confindustria düzenlediği İtalya - Türkiye 2003 Yatırım Forumu sırasında soruları yanıtlayan Kaslowski bu iki bankanın Intesa ve Banca Dei Paschi di Siena olduğunu belirtti. Söz konusu bankaların Türkiye'de halen temsilcilikleri bulunduğunu bildiren Kaslowski, İtalyanların Türkiye'de yatırım yapmak istediklerini, ancak güvenebilecekleri bir bankacılık altyapısı göremedikleri için öncelikle bankacılık sektöründe yatırım yapmak istediklerini kaydetti. 
     
     UniCredito örnek oldu 
     Intesa'nın geçen yıl Garanti Bankası ile yaptığı ortaklık görüşmeleri 11 Eylül'de ABD'deki İkiz Kuleler'e düzenlenen saldırının ardından kesilmişti. Banca dei Paschi di Siena ise İtalya'nın en eski bankalarından birisi. Bin 800 şubesi ve 4.5 milyon müşterisi bulunuyor. Toplam varlıkları 74 milyar euro olan bankanın 28 bin çalışanı var. 
     Türkiye'de ortaklık kuran ilk İtalyan bankası UniCredito olmuştu. Koç Grubu ile Koç Finansal Hizmetler'de yüzde 50-50 ortak olan UniCredito Italiano İcra Kurulu Başkanı Alessandro Profumo da İtalya - Türkiye Yatırım Forumu'nda bir soru üzerine Fon'un elindeki bankalarla ilgilenip ilgilenmeyeceklerine Koç Grubu ile birlikte karar verebileceklerini söyledi. 
     Confindustria Başkan Yardımcısı Giancarlo Cerrutti de Sole 24 gazetesine verdiği demeçte UniCredito'nun Koç'la ortaklıının İtalyan şirketlerinin Türkiye'deki yatırımlarını bir numaraya yükselttiğini belirtti. Cerrutti, forumdaki konuşmasında "Diliyorum ki bir an önce AB'ye katılırsınız. Avrupa'nın ülkenize ihtiyacı var" dedi. 
     
Intesa 11 Eylül'de gittik ama şimdi durum farklı      Intesa Türkiye Temsilcisi Mehmet Buçukoğlu, Türkiye pazarına ilgileri olduğunu, ilginin kesinleşmesi halinde dünyada uyguladıkları ikinci veya üçüncü bankayı satın alma stratejisi kapsamında hareket edeceklerini söyledi. 
     
     'Sıcak temas halindeyiz' 
     CNBC-e'nin sorularını yanıtlayan Buçukoğlu, "Biz 11 Eylül öncesinde de Türkiye pazarına giriş için çalışmalar yapmıştık. Ancak o dönemde hisse değişimi sağlanamaması ne bizden ne Türkiye'nin durumundan ne de Türkiye'de görüştüğümüz bankadan kaynaklanıyordu. Dünyadaki ekonomik konjonktür nedeniyle yatırım bozdolabına kalkmıştı. Şimdi durum farklı" dedi. Türkiye'de uzun süredir faaliyette bulunduklarını hatırlatan Buçukoğlu, "Şu anda da Türk bankaları ile çok sıcak temas halindeyiz" diye konuştu. Intesa geçen yıl Garanti Bankası ile ortaklık görüşmeleri yapmış, ancak 11 Eylül saldırılarından sonra görüşmeler kesintiye uğramıştı. 
     
     280 milyar euro'luk dev 
     Intesa aktif büyüklüğü 280 milyar euro olan bir dev. İtalya'nın en büyük bankası. 3 bin 277'si İtalya'da olmak üzere toplam 4 bin 341 şubesi bulunan bankanın çalışan sayısı ise 71 bin 500. 
     

</TEXT>
</DOC>
