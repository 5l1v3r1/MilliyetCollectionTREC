<DOC>
<DOCNO> 182993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sontur22.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölen kişi rüyasına girdi, vicdan azabına dayamayıp teslim oldu 
</HEADLINE>
<TEXT>

     Adana'da, bir cinayet olayıyla ilgili açılan davada tanık olarak ifade veren kişi, aynı suça karıştığı için vicdan azabına dayanamayıp teslim oldu. 
     Yaklaşık bir yıl önce Meydan Mahallesi Kıbrıs Caddesi'ndeki çocuk parkında Emekli Astsubay Veli Tekin'in bıçaklanarak öldürülmesi olayıyla ilgili 3. Ağır Ceza Mahkemesi'nde açılan davada, tanık olarak ifade veren Hüseyin Bekler 24 , aynı suça karıştığı gerekçesiyle Emniyet Müdürlüğü'ne giderek teslim oldu. 
     Yapılan sorgulamasından sonra adliyeye sevk edilen Hüseyin Bekler, gazetecilerin sorusu üzerine, cinayet olayıyla ilgili açılan davada tutuklu yargılanan arkadaşı Avni Taciroğlu'nun davranışları nedeniyle suç işlediğini söyledi. 
     Avni Taciroğlu'nun ölen kişiden para ve sigara istediğini, vermeyince de aralarında tartışma çıktığını belirten Hüseyin Bekler, ''Olaydan kısa süre önce uyuşturucu hap içmiştik. Bunun etkisiyle ölen kişinin bacaklarına önce ben bıçak vurdum. Daha sonra da arkadaşım kendi bıçağını adamın kalbine saplayınca bu durumu kabullenemeyerek çılgına döndüm. Ölen kişi rüyalarıma girdiği ve vicdanen rahatsız olduğum için teslim oldum'' dedi. 
     Sanık Hüseyin Bekler, Cumhuriyet Savcılığı'nca ifadesi alındıktan sonra çıkarıldığı nöbetçi mahkemece tutuklanarak cezaevine gönderildi. 
     
</TEXT>
</DOC>
