<DOC>
<DOCNO> 194288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/09/ekonomi/eko07.html </URL>
<DATE> 2003/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK murakıplarına soruşturma 
</HEADLINE>
<TEXT>

   
   Ankara Cumhuriyet Başsavcılığı, Şekerbank'ta 166 bin 498 dolarlık hesapta yapılan usulsüz işlemleri açıklığa kavuşturmayarak, görevlerini ihmal ettikleri iddiasıyla 2 BDDK murakıbı hakkında 3'er yıla kadar hapis istemiyle dava açtı. Başsavcılık, soruşturma kapsamında BDDK Başkanlığı'ndan istifa eden Engin Akçakoca, BDDK Başkan Yardımcısı Teoman Kerman ve Murakıp Kurulu Başkanı Abdulhalik Berber hakkında ise takipsizlik kararı verdi. 
   
   İddianameden... 
   Savcı Abdullah Ayhan Şan, hesap sahibi Şükran Köse'nin şikayeti üzerine başlattığı soruşturmanın iddianamesinde, Köse'nin şikayetlerine yer verdi. İddianameye göre Köse, 25 Aralık 2002 tarihli şikayet dilekçesinde, Şekerbank Merkez Şubesi'nde 1997 yılında 166 bin 498 dolar tutarında hesap açtırdığını belirtti. Köse, 16 Ocak 2002 tarihinde vekilleri aracılığıyla parasını çekmek istediğinde, hesabın Şekerbank Off Shore Kıbrıs Şubesi'ne ait olduğu gerekçe gösterilerek talebin reddedildiğini bildirdi. Konunun BDDK tarafından incelendikten sonra Ankara DGM'de dava açıldığını anlatan Köse, söz konusu dolar hesabının başka bir hesabıyla aynıymış gibi rapor düzenlendiğini ve BDDK yetkililerinin Şekerbank yetkililerinin beyanları doğrultusunda hareket ettikleri ileri sürdü. 
   
   
</TEXT>
</DOC>
