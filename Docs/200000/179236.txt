<DOC>
<DOCNO> 179236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/ekonomi/eko12.html </URL>
<DATE> 2003/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu gömlek su geçirmez 
</HEADLINE>
<TEXT>

   Abbate, su geçirmeyen kumaştan gömlek üretti. Genel Müdür Kılıç, gömleklerin yeni sezonda tüketiciyle buluşacağını söyledi 
      BERRİN HABERVEREN Moskova 
   
   Türkiye'nin önde gelen gömlek markalarından Abbate, 2003 - 2004 Sonbahar - Kış koleksiyonunda su geçirmeyen gömlekler satacak. Abbate Genel Müdürü Mehmet Kılıç, Türkiye'de Bossa tarafından üretilen su geçirmeyen gömlek kumaşını ilk olarak kendilerinin kullandığını söyledi. 
   Elyaf patlatma diye tabir edilen bir yöntemle hazırlanan bu kumaşın hiçbir kimyasal madde içermediğini ve nefes alabildiğini de anlatan Kılıç, bu teknolojinin dünyada sadece üç yerde kullanıldığını da ifade etti. Kumaş olarak dokuda hiçbir farklılık olmadığına dikkat çeken Kılıç, "Su geçirmeyen kumaştan hazırlanan bu gömlekler koleksiyonda yer alan diğer gömleklerden çok az bir fiyat farkıyla satılacak" dedi. 
   
   7 milyon gömlek üreteceğiz 
   Uluslararası pazarlarda da iddialı olduklarını ifade eden Kılıç, bu yıl üretim kapasitelerini yurtdışından gelen talep doğrultusunda 7 milyon 250 bin adete çıkaracaklarını da söyledi. Birçok markanın gömleklerini Türkiye'de üretmek istediğine de değinen Kılıç, bu durumu Amerika ve Avrupa pazarına satılan kaliteli ürünlere bağladı. 
   Kılıç, Abbate markası dışında iki yıl içinde Amerika'da ve Avrupa ülkelerinde Abbate'nin casual günlük giyim markası olan "Lente Di Abbate" nin aynı adı taşıyan mağazalarını açacaklarını söyledi. 
   Trendler üstü olarak tanımladıkları Bonchic by Abbate markasının İngiltere, Almanya ve Hollanda'da büyük ilgi gördüğünü de anlatan Abbate Genel Müdürü Kılıç, Rusya'dan Çekoslavakya'ya kadar pek çok ülkede Abbate'nin taklit edildiğini belirtti. 
   
   Almanya kırışık sevmiyor    Türkiye'nin güneyinde keten ağırlıklı gömleklerin daha çok satıldığına değinen Kılıç, Almanya gibi pazarların daha az kırışan gömlek istediklerini anlattı. Almanya'nın özellikle Non - Iron diye tabir edilen kumaşlardan hazırlanan koleksiyonları daha çok tercih ettiğini belirten Kılıç, Rusya pazarında ise tensol adı verilen kumaştan üretilen gömleklerin talep edildiğini söyledi. 
   
   
</TEXT>
</DOC>
