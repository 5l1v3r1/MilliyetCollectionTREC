<DOC>
<DOCNO> 168851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/ekonomi/eko08.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurova - İtalyan Cirio görüşmeleri kesildi 
</HEADLINE>
<TEXT>

Çukurova Holding'in, İtalyan Cirio Holding'e bağlı Cragnotti ve kredi bankaları ile yaptığı ortaklık görüşmeleri kesildi 
     İtalyan gıda şirketi Cirio Holding'e bağlı olan Sergio Cragnotti başkanlığındaki Cragnotti Partners Capital Investements C P ile imzaladığı niyet mektubundan sonra ortaklık görüşmelerini sürdüren Çukurova Holding'in, dün kredi bankaları ile yaptığı görüşmeler yarıda kesildi. 
     Çukurova ile C P arasında, geçtiğimiz 1 Temmuz'da niyet mektubunun imzalandığının açıklanmasından sonra, taraflar arasında nihai karara dönük görüşmelerde sona doğru yaklaşılırken, dünkü gelişme, basında "ortaklığın askıya alınmış olabileceği" şeklinde yorumlandı. 
     Cirio'nun kontrolünü elinde bulunduran kredi bankalarından Meliorbanca'nın, Roma'daki merkezinde dün sabah başlayan toplantıya Çukurova Holding'den yöneticiler, C P'nin Başkanı Cragnotti ve kurumun hukukçuları ile kredi bankalarının temsilcileri katıldı. Toplantının yarısında çıkan Çukurovalı yöneticiler açıklama yapmazken, Meliorbanca kaynaklarından alınan bilgilerde, müzakerelerin halen devam ettiği haberi duyuruldu. 
     
     'El sıkışmıyorlar' 
     Öte yandan İl Sole 24 Ore gazetesindeki "Cragnotti, Çukurova ile el sıkışmıyor" başlıklı haberde, Çukurova'nın Cirio'yu kurtarmak için hemen 300 milyon euro finansman verme konusunda uyuşma sağlayamadığı öne sürüldü. 
     İtalyan telekomünikasyon şirketi Edisontel'i almak için de girişimde bulunan Çukurova yetkililerinin, İtalya'da iken bu konuyla ilgili görüşmelerini sürdürmesi bekleniyor. 
     

</TEXT>
</DOC>
