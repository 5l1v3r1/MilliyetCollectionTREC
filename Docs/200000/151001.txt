<DOC>
<DOCNO> 151001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/son/soneko15.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Yönetim anlayışımız "bugün git, yarın gel" olmayacak 
</HEADLINE>
<TEXT>

     Başbakan Recep Tayyip Erdoğan, ''Biz sağlam bir güven zemini oluşturduk. Ama şimdi sıra sağlam bir istikrar zemini oluşturmadadır'' dedi. 
     MÜSİAD Genel Kurulu'nda yaptığı konuşmada, herkesten, Türkiye fotoğrafının bir bütün olarak ele alınmasını ve fotoğrafa tüm yönleriyle bakılmasını rica ettiğini belirten Erdoğan, ''Ülkemiz uluslararası ilişkilerde yoğunlaşmışken, güvenliğimiz büyük önem kazanmışken, herkes, imkanları nispetinde ülke meselelerinin üzerinde düşünce üretmelidir. Karamsar bulutları dağıtmak için enerjimizi toplamalı ve yeni ufuklara birlikte yürümeliyiz'' dedi. 
     MÜSİAD, TÜSİAD, ASO, İSO, TİM gibi birçok teşkilatın Türk insanının taleplerini ve itirazlarını temsil ettiğini belirten Erdoğan, bu kuruluşların daha çok üretmek için gösterdikleri çabayı takdir ettiğini söyledi. 
     Türkiye'nin, dünya ve bölgesel barışa öncülük etmek, kendi halkının mutluluğu için doğru yoldaki yürüyüşünü sürdüreceğini belirten Erdoğan, işadamlarına seslenerek, ''Sizler de ekmek, iş ve istihdam üreterek ulusal onura katkıda bulunacaksınız. Şunu açıkça söyleyeyim, artık devlet istihdam alanları üretmeyi değil, ön açmayı hedef almıştır. Bundan sonra istihdamı sizler üreteceksiniz ama bizler de sizlere bu alanları açmak için bütün gayretimizle yardımcı olacağız. Bütün tıkanıklıkları ortadan kaldıracağız. Bir yerde tıkanıklık varsa bir kardeşiniz, başbakanınız olarak bunun önünü açmak benim boynumun görevidir, tüm bakan arkadaşlarımın görevidir. Zira hamasetle sloganlarla yürüyemeyiz'' dedi. 
     Başbakan Erdoğan'ın bu sözleri salondaki konuklardan büyük alkış aldı. 
     
     ''YÖNETİM ANLAYIŞIMIZ 'BUGÜN GİT, YARIN GEL'' OLMAYACAK'' 
     Erdoğan, ülke fotoğrafının tamamıyla ilgili politikalara sözü ısrarla getirmek istediğini belirterek, şunları kaydetti 
     ''Dikkatle ve hassasiyetle bakan herkesin bu fotoğrafta göreceği şudur biz sağlam bir güven zeminini oluşturduk ama şimdi sıra sağlam bir istikrar zemininin olşturmadadır. Bunu hep birlikte oluşturacağız. Bunun için bildiğimizi okumuyoruz, aksine toplumla birlikte düşünce ve çaba sarfediyoruz. Bizim yönetim anlayışımız asık suratlı, vatandaşla mesafeli, 'bugün git yarın gel' diyen bir yönetim anlayışı olmayacaktır. Bütün çabamız vatandaş merkezli bir kamu yönetimini ikame etmek olacaktır.'' Başbakan Erdoğan, yeni bilgi toplumuna uygun olarak kamunun yeniden yapılanması gerektiğini, hükümet olarak bu ihtiyacı gidermeye yönelik, sorunları kaynağından çözecek yönetim anlayışını sağlamaya çalıştıklarını anlattı. 
     
     VATANDAŞ MERKEZLİ KAMU YÖNETİMİ ANLAYIŞI KURULACAK 
     Hükümetin bu büyük dönüşüm projesi için bir çalışmayı dün başlattığını, yarın bu çalışmanın son günü olacağını bildiren Erdoğan, bu çalışma ile merkez, il özel idaresi ve belediyelerin yeniden düzenleneceğini, artık herşeyin merkezden halledilmeyeceğini, yerel yönetim ile yerinde yönetimi ayıracaklarını söyledi. 
     Recep Tayyip Erdoğan, ''Bu projeyle devlet kolay ulaşılabilir, açık ve şeffaf olacaktır. Bürokrasi azalacak, yönetimde doğrudan sorumluluk esası getirilecek ve en önemlisi bütün alanlarda vatandaş merkezli bir kamu yönetimi anlayışı yukarıdan aşağıya kurulmuş olacaktır'' dedi. 
     Hükümetin bir sistematik içinde kamu yönetimi temel kanunu çalışmalarının hemen ardından, bunu, tüm sivil toplum örgütleri, akademisyenler, işadamları gibi herkesin katkıda bulunacağı geniş bir şurada tartışmaya açacaklarını dile getiren Erdoğan, şöyle devam etti 
     ''Bu da yarından sonra 15 gün içinde düzenlenecek. Şuradan sonra olay TBMM'ye taşınacaktır. Kanunlaştıktan sonra da süratle ülkemizin sıçrama dönemi farklı bir anlam kazanacaktır. Kamu yönetiminin temel ilkeleri, yapıları ve politikaları da bununla birlikte yeniden tanımlanacaktır. Bu çerçeve kanun, merkezi yönetim, bakanlık, taşra ilgili ve ilişkili kuruluşların yapılarını ve birbiriyle ilişkilerinin esaslarını yeniden belirleyecektir. Kamu yönetiminde verimliliği, üretimi esas alacak bu kanuna paralel olarak yerel yönetimler reformu inanıyorum ki buna zenginlik kazandıracaktır.'' 
     





</TEXT>
</DOC>
