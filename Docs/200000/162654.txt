<DOC>
<DOCNO> 162654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sondun12.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Cinsel yolla bulaşan hastalıklarda patlama.. 
</HEADLINE>
<TEXT>

     İngiltere'de devlet tarafından açıklanan resmi rakamlar, cinsel yolla bulaşan hastalıklardaki hızlı artışa dikkat çekti. 
     Bu konuda parlamento sağlık komisyonu tarafından hazırlanan kapsamlı rapor, bu konudaki istatistiklere de geniş yer verdi. Cinsel yolla bulaşan hastalıkların heteroseksüeller arasında son altı ayda yüzde 34 oranında arttığını ortaya koyan istatistikler, bu artışın homoseksüeller arasında ise yüzde 47 oranına ulaştığını gösterdi. 
     Resmi istatistikler, 1995 yılında görülen yeni AIDS vaka sayısının 3 bin olduğunu, 2002 yılı itibarıyla ortaya çıkan yeni vakaların oranının ise bu yıla göre yüzde 203'e dayandığını da ortaya koydu. 
     Körlüğe, felce ve tedavi edilmemesi halinde ölüme yol açabilen frenginin de 6 yıllık dönem içinde yüzde 500'lük bir artış gösterdiğine işaret eden istatistik rakamları, sadece geçen yıl boyunca 700 yeni frengi vakasına rastlandığına dikkat çekti. 
     1990 yılında İngiltere'de kadınların yılda ortalama 3.7 cinsel partner değiştirdiklerini, bu sayının da 2002 yılında ortalama 6.5'a yükseldiğini ortaya koyan istatistikler, 1996 yılında 30 bin yeni vakayla kendini gösteren chlamydia'nın da 2002 yılında 60 bin yeni vakaya tırmandığını vurguladı. 
     Yüksek risk taşıyan, prezervatif kullanımından kaçınmak gibi davranışların da erkeklerde 13.6'dan 15.4'e, kadınlarda ise 7.1'den 10.1'e yükseldiğini gösteren resmi rakamlar, hükümeti bütün bu konularda acil önlem almaya ve toplumun cinsel eğitimine daha çok eğilmeye çağırdı. 
     Ödenekleri giderek kısıtlanan AIDS kliniklerinin desteklenmesi ve her geçen gün daha çok cinsel partner değiştiren İngilizlerin bu davranış biçimi konusunda eğitilmesi gereğine dikkat çeken parlamento sağlık komisyonu raporu, özellikle gençlere yönelik eğitimde onlara daha çok ve sık bilgi veren yöntemler bulunmasını salık verdi. 
     Rapor, seks eğitimi ve ilişkiler konusunun milli müfredatın ''zorunlu'' bir parçası olması gereğine de dikkat çekti. 
     
</TEXT>
</DOC>
