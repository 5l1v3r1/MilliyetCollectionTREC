<DOC>
<DOCNO> 154478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/04/son/sontur32.html </URL>
<DATE> 2003/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bülent Arınç, gözyaşlarını tutamadı ''Hesabı sorulacak'' 
</HEADLINE>
<TEXT>

     TBMM Başkanı Bülent Arınç Bingöl'deki depremde en büyük hasarı gören Çeltiksuyu YİBO'da incelemeler yaparak, ''Depreme çare yok ama sonrası için hazırlıklı olunmalı'' dedi. 
     Arınç, helikopterle Çimenli köyünden geldiği YİBO enkazında önce sivil savunma ekiplerini tebrik etti. 
     Arınç, burada tüm Türkiye'nin Bingöl'ün acısını paylaştığını belirterek, ''Canlar kurtardınız teşekkür ederim. Sizlerle iftihar ediyoruz. Allah razı olsun'' dedi. 
     Daha sonra yıkılan pansiyonun önüne gelen Arınç, burada bir Fatiha okudu. 
     Enkaz önünde bekleyen Jandarma Arama Kurtarma Ekibi GAK personeli ile görüşen Arınç, yaptıkları çalışmalardan dolayı ekibe teşekkür etti. Arınç, okulda görevli öğretmenleri de teselli ederek, ''Bu yavrucaklar cennete gitti. Yaralar sarılacak bu takdiri ilahidir dedi'' dedi. 
     
     DEPREM SONRASI HAZIRLIKLI OLUNMALI 

     Alican Karakoç adlı bir vatandaşın ''Cinayetin ortağı politik nedenlerdir. Bunun hesabı sorulmalıdır'' şeklinde seslenmesinin ardından gazetecilere açıklama yapan Arınç, başsağlığı ve sabır dilemek için Bingöl'e geldiğini ifade ederek, ''Bu acıyı paylaşmak için geldim' ' diye konuştu. 
     Arınç, tüm dünyanın gözünün bu pansiyonda olduğunu belirterek, ''Bu yavrularımızın bulunduğu pansiyonda çok büyük bir acıya sahibiz. Allah böyle acılar vermesin. Allah, tekrarından korusun, bize güzel günler göstersin'' dedi. 
     Depreme karşı bir çarenin olmadığını kaydeden Arınç, ancak deprem sonrası için hazırlıklı olunması gerektiğini ifade ederek, şunları söyledi 
     ''Yapılarımızın, inşaatlarımızın denetlenmesinden tutun, teknik özelliklerine dikkat etmekten, deprem sonrası kurtarmalara, çadırlara kadar bütün bunları hükümet yerine getirmelidir. Bu depremde görüyorum ki, hükümet büyük bir süratle depremden bir, iki saat sonra buraya geldi ve elinden geleni yaptı. Kurtarma ekiplerinin de her birine teşekkür ettim.'' 
     
     ''YAVRULARIMIZ CENNETE GİTTİ'' 

     Açıklamasını sürdürürken göz yaşlarını tutamayan Arınç, şöyle devam etti 
     ''Yavrularımız için üzülüyoruz. Buraya gelmeden önce Çimenli Köyü'ndeydim. Orada da 13 vatandaşımız vefat etti. Onlara da başsağlığı diledim. Okul binamız burada. Pansiyon binamız burada. Allah'ın takdiridir. Ama yavrularımız cennete gittiler. Allah onlarla birlikte büyüklerini de inşallah sevindirsin. Çünkü küçük evlatların ölümü, inşallah büyük sefahat vesilesidir. Ama tabii yavrularımızdır. Acılarını çeken bilir. Devlet elinden geleni yapacaktır. Biz de Meclis olarak elimizden geleni yapacağız.'' 
     
     ''HESABI SORULACAK'' 

     Arınç, yurt genelindeki tüm hayırseverlerin deprem bölgesine yardım edeceğini belirterek, bütün kurum ve kuruluşların ellerinden geleni yaptıklarını ve yapacaklarını söyledi. Bütün bir milletin el ele vererek en kısa sürede bu acıların unutulacağını kaydeden Arınç, ''Bugün hatalı, kusurlu olanlar varsa hem onların hesabını görmek hem de bundan sonrası için elimizden gelen tedbirleri alacağız. Bundan herkes emin olsun. İşler eskisi gibi olmayacak. Bunlar bize birer ikazdır. Bunların böyle ahla vahla geçiştirilecek tarafı yok. Görevini kötü yapan, ihanet eden hırsızlık eden görevini bilmeyen kim olursa olsun hesabı sorulacaktır. Devlet buna muktedirdir '' diye konuştu. 
     
     ACIYI İSTİSMAR EDENLER VAR 

     Bingöl halkının acısının büyük olduğunu ve bu acıyı istismar etmeye kalkanların olabileceğini kaydeden Arınç, ''Böyle bir şeyde istismar olur mu Olmaması lazım ama maalesef az da olsa bazı gruplar çaba gösterebilirler. Ben bunların hiçbirisini yok farzediyorum. Halkımızın acısını paylaşamak için valisiyle komutanıyla bütün kurumlarıyla insanların daha çok şefkat göstermesi daha çok yardım yapması daha çok elinden geleni yapması gerektiğine inanıyorum'' dedi. Arınç, deprem bölgesine 550 milletvekilini getirmenin bir faydası olmayacağını, bunun, yapılan işlerin yapılan çalışmaların aksamasına neden olacağını belirterek, şöyle devam etti 
     ''Ben buraya geldim, Sayın Vali benimle, Tugay Komutanı bizimle, ben olmasaydım onlar bu hizmetlere koşacaktı. Ama ben hizmetleri aksatmayacak biçimde, gezilmesi görülmesi gereken yerlere gidiyorum. Sorunları dinleyip not alıyoruz. Sorunları çözmek için daha çok çaba gösteriyoruz.'' 
     
     ''İHTİYAÇLAR SÜRATLE GİDERİLECEK'' 

     Bir vatandaşın 300 haneli köyüne 70 çadır verildiğini söylemesi üzerine Arınç da, köylerde çadır ihtiyaçlarının olabileceğini, bu ihtiyaçların süratle giderileceğini bunun bir karmaşadan kaynaklanmış olabileceğini belirterek,''Hepimiz bir panik, bir korkunun içindeydik. Bu, insanın tabiatında var. Ama vatandaşlarımızdan aldığım izlenim göre çok şeyler yapılmış. Eksikler de varsa süratle giderilecektir. Ben huzur içerisinde dönüyorum. Burada tespit ettiğim eksiklikleri de Ankara'da sayın Başbakana ileteceğim'' dedi. 
     Yardım konusuna da değinen Arınç, Türkiye'nin bütün yardımlarını buraya aktaracağını belirterek, bundan ferahlık duyacağını açıkladı. 
     Acıların bu sözlerle söndürmenin mümkün olmadığını ifade eden Arınç, kendisinin gönlünden geleni söylediğini kaydetti. 
     ''İnşallah Cenabı Hak bizi güzel bir hayata, huzura kavuştursun. Bu yavrularımızın şehitliği de bütün milletimize ibretle ders olsun. Bundan sonra da böyle hazin ölümler yaşanmasın'' şeklinde konuştu. 
     Daha sonra YİBO'da görevli öğretmenlerle birlikte deprem çadırına giren Arınç, bu arada öğretmenlerin sorunlarını dinledi. Arınç öğretmenlere, yaşadıkları sorunların çözümü için gerekli çalışmaları yapacaklarını söyledi. 
     
</TEXT>
</DOC>
