<DOC>
<DOCNO> 168990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sontur19.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ukraynalı kadın ölü bulundu... 
</HEADLINE>
<TEXT>

     Antalya'da, bir evde konuk olarak kalan Ukrayna uyruklu kadın ölü bulundu. 
     Alınan bilgiye göre, Konyaaltı Caddesi'ndeki Yapar Apartmanı'nın 7. katında oturan Ukrayna uyruklu Olena Balaban'ın konuğu olarak Antalya'da bulunan Oksana adlı kadının öldüğü sabah saatlerinde fark edildi. 
     Geceyi dışarıda geçiren Olena Balaban, evine geldiğinde kapının açık olduğunu fark etti. Balaban, içeri girdiğinde yaklaşık 3 gündür yanında kalan ve soyadı tespit edilemeyen Ukrayna uyruklu Oksana'nın, koltukta hareketsiz yattığını fark edince olayı polise bildirildi. 
     Evin salonundaki koltukta ölü bulunan 25-30 yaşlarındaki Oksana'nın ağzında yemek kaşığı bulunurken ilk incelemede genç kadının gece yarısından sonra öldüğü tespit edildi. 
     Ukraynalı kadının bilek, kolları ile bacaklarında bazı kesik izleri görüldüğü de öğrenilirken, ölen kadının cesedi, otopsi yapılmak üzere Antalya Devlet Hastanesi morguna kaldırıldı. 
     İfade vermek için Cinayet Büro Amirliği'ne götürülen Balaban, ifadesinde, ölen Oksana'nın 3 gün kadar önce Alanya'dan gelerek yanında kalmaya başladığını, ancak soyadını bile bilmediğini söylediği öğrenildi. 
     Apartmanın kapıcısı Asım Demet ise gazetecilerin soruları üzerine dün gece Oksana'nın eve yanında bir erkek ve 1 kadın arkadaşıyla geldiğini gördüğünü belirtirken, polis ifadeler üzerine kimlikleri açıklanmayan 2 kişiyi aramaya başladı. 
     Bu arada, evde kutu içinde çok sayıda video kaset olduğu öğrenilirken, Oksana'nın üzerinden pasaport da çıkmadı. Olayla ilgili soruşturma sürüyor. 
     
</TEXT>
</DOC>
