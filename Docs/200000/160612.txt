<DOC>
<DOCNO> 160612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/02/son/sontur07.html </URL>
<DATE> 2003/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Astsubay öldürüldü, sevgilisi kaçırıldı... Kim bu caniler.. 
</HEADLINE>
<TEXT>

     Kocaeli'nin Karamürsel İlçesi'nde gece yarısı 29 yaşındaki kız arkadaşı Pınar Özbek'le birlikte Aşıklar Tepesi'ne çıkan 30 yaşındaki Deniz Astsubay Alper Taşçı, otomobilin içinde kurşunlanarak öldürüldü. Saldırganların kaçırıp sabaha kadar alıkoyduğu sevgilisine tecavüz edilmediği anlaşıldı. 
     Olay önceki gece saat 01.00 sıralarında meydana geldi. TCG Salih Reis Gemisi'nden Karamürsel'deki Deniz Eğitim Komutanlığı'na tayin olan Astsubay Alper Taşçı, 3 yıllık kız arkadaşı Pınar Özbek'le birlikte otomobile binerek Oluklu Köyü yakınlarındaki İzmit Körfezi'ne hakim tepeye geldi. Aşıklar Tepesi olarak bilinen yerde çift otomobilde otururken yanlarına gelen kimliği belirsiz 3 saldırgan camdan içeriye ateş açtı. Tabancadan çıkan 5 kurşundan 2'sinin isabet ettiği Astsubay Alper Taşçı olay yerinde öldü. Saldırganlar, Pınar Özbek'i de yanlarına alarak kaçtı. 
     Silah sesi üzerine olay yerine gelen köylüler, otomobil içinde Deniz Astsubay Alper Taşçı'nın cesediyle karşılaştı. Soruşturma sürerken dün sabah saatlerinde saldırganların serbest bıraktığı Pınar Özbek ise polise başvurdu. Pınar Özbek, 3 kişi olan saldırganların kendisini dövdükten sonra serbest bıraktığını söyledi. Özbek'in verdiği eşkal üzerine polis ve jandarma ortaklaşa geniş çaplı operasyon başlattı. 
     
     EŞGALLER BELİRLENDİ 

     Doğu şiveli ve kirli sakallı 2 kişi oldukları anlaşılan saldırganların cinayetin ardından kaçırıp bir süre alıkoyduğu Pınar Özman, psikolojik tedavi altına alındı. 
     Bir süre İngilizce öğretmenliği yaptıktan sonra özel ders vererek geçimini sağlayan Pınar Özman'ın saldırganların serbest bırakmasından sonra gittiği jandarmada verdiği ifadelerle cinayeti işleyenlerin eşkali belli oldu. Halen olayın etkisiyle şokta olan ve İzmit Özel Akademi Hastanesi nde psikolojik tedavi altına alınan genç kızın jandarmada verdiği ifadeye göre, otomobilde oturlarken yanlarına biri krem, diğeri lacivert montlu 2 kişi gelerek, araçtan inmelerini söyledi. Astsubay Taşçı, 20- 22 yaşlarında, Doğu şiveli, kirli sakallı ve esmer olan bu kişilerin isteğini kabul etmedi. Kısa süreli sözlü tartışmanın ardından biri silahını çekerek 5 el ateş etti. Vücuduna 2 mermi isabet eden Astsubay Alper Taşçı, olay yerinde can verdi. 
     
     PİŞMAN OLMUŞLAR 

     Astsubay Alper Taşçı'yla 3 yıldır tanıştıklarını, kendi aralarında sözlendiklerini belirten Pınar Özman, bu kişilerin cinayetten sonra kendisini sürükleyerek çalılıkların arasından geçirdiğini, bu yüzden de kol ve ayaklarında çizikler meydana geldiğini belirtti. Genç kız, Bana bu cinayeti işledikleri için çok pişman olduklarını söylediler. Yaklaşık 2 saat sonra bıraktılar'' dedi. Bu kişilerin Pınar Özman'a tecavüz etmedikleri de doktor raporuyla belirlendi. 
     Bu ifadeler üzerine soruşturmayı derinleştiren jandarma ekipleri bölgede istihbarat toplarken, Pınar Özman'ın verdiği ifade ve eşkal doğrultusunda da 2 kişi olarak belirlenen zorba katillerin robot resimlerini çizdiriyor. 
     

     
</TEXT>
</DOC>
