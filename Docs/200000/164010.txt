<DOC>
<DOCNO> 164010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/19/ekonomi/eko09.html </URL>
<DATE> 2003/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'ye karşı Malezya işbirliği 
</HEADLINE>
<TEXT>

     ABDULLAH KARAKUŞ Ankara 

     Başbakan Recep Tayyip Erdoğan, Türkiye'nin IMF ile ilişkilerini kesmesi için IMF politikalarını reddeden Malezya ile ortak çalışma başlatıyor. Devlet Bakanı Ali Babacan, Malezya dönüşü yaptığı açıklamada, IMF konusunda Malezya Merkez Bankası yetkililerinden ve Maliye Bakanı'ndan bilgi aldığını belirterek, "Yakında iki ülkenin Merkez Bankaları arasında teknik anlaşmalar imzalanacak. İki ülkenin ilişkileri de günden güne gelişecek" dedi. Erdoğan'la beraber beş günlük Malezya ve Pakistan seyahatine katılan AKP Genel Başkan Yardımcısı Şaban Dişli, önceki gün tekrar Malezya'ya gitti. Dün Malezya'da temaslarda bulunan Dişli'ye AKP ekonomiden sorumlu Genel Başkan Yardımcısı Nazım Ekren de katıldı. 
     

</TEXT>
</DOC>
