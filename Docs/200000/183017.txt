<DOC>
<DOCNO> 183017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/ekonomi/eko02.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıp Uzanlar'ın izi Ürdün'de aranıyor 
</HEADLINE>
<TEXT>

   Haklarında gıyabi tutuklama kararı bulunan Kemal ve Yavuz Uzan'ın KKTC üzerinden Ürdün'e gittiği öne sürüldü 
      ERDAL KILINÇ İstanbul 
   
   Rumeli Holding binasından helikopterle kaçan Uzanlar'ın Kuzey Kıbrıs Türk Cumhuriyeti KKTC üzerinden Ürdün'e gittikleri öne sürüldü. Üst düzey bir emniyet yetkilisi, haklarında gıyabi tutuklama kararı bulunan Kemal ve Yavuz Uzan'ın arama kararı çıktığı gün Rumeli Holding binasından helikopterle kaçtıklarını anımsattı. Aynı yetkili, kaçış güzerg hının KKTC'de Girne üzerinden devam ederek Ürdün'de son bulunduğuna ilişkin duyum aldıklarını ve konunun araştırıldığını söyledi. 
   Uzan soruşturması kapsamında koruma görevlisi ve alt hizmetlilerden oluşan 13 kişi ifadesine başvurulmak üzere Mali Şube'ye çağırıldı. Şişli Cumhuriyet Savcısı Mecit Ceylan'ın talimatıyla ifade için çağrılan kişilerin, Uzanlar'ın kurduğu paravan şirketlerin sahibi gözüktükleri, bu nedenle soruşturmaya dahil edildikleri belirtildi. 
   
   Üç belge imzalattılar 
   Toplam 152 şirketin çalışanların üzerine geçirildiği öne sürüldü. Uzanlar'ın şirket devri yaptığı çalışanlarıyla ilgili önce şirketi devraldığına dair bir belge, ardından bu şirketin tarih ve kime devredildiği bilgisinin yer almadığı bir kağıda, son olarak da bu şirketin yönetim kurulundan istifa ettiğine dair açık tarihli bir kağıt imzalattıkları iddia edildi. 
   Bu şirketlerle ilgili olarak ifadesi alınacak kişilerin sayısının 100'ü bulabileceği belirtildi. Devredilen şirketlerin borcu gibi çıkacak hukuki sorunlardan da bu kişilerin sorumlu tutulabileceği kaydedildi. İfadesi alınan kişilerin bazılarının şirket sahibi olduklarından dahi haberi olmadığı, bir kısmının da iş tehdidi sonucu imzalamak zorunda kaldıklarını söyledikleri öğrenildi. 
   İncelenen evraklarının üzerindeki imzaların sahte olup olmadığının araştırılması için Kriminal Şube'ye gönderildiği bildirildi. 
   
   Hazine bonosu itirafı 
   Öte yandan Genç Parti Genel Başkanı Cem Uzan, önceki akşam Star'da 'reklam' anonsuyla İmar Bankası'yla ilgili açıklamalarda bulundu. Uzan, yetkisi olmadığı halde Hazine bonosu satan İmar Bankası'ndaki bu işlemi "Ne demek Hazine bonosu devlet garantisinde değil " diye savundu. "Hazine bonosu sahiplerinin günahı ne " diyen Uzan, var olmayan bonoların nasıl satıldığını anlatmak yerine devletin bu paraları ödemesi gerektiğini iddia etti. 
   
   Faiz sınırı faturayı 1.3 katrilyon düşürecek    İmarzedelere 'fahiş faiz' yerine 5 bankanın ortalaması üzerinden faiz ödemesi yapmayı planlayan hükümet, bu yolla faturayı 1.3 katrilyon lira azaltacak 
   KADİFE ŞAHİN 
   İmar Bankası mudilerine yapılacak ödemelerde bankanın eski yönetiminin verdiği piyasa faizinin üstündeki rakamlar yerine beş bankanın ortalamasından çıkan faizden geçmiş kazanımları da kapsayacak şekilde ödeme yapmayı planlayan hükümetin bu kararının İmar Bankası faturasını 1.3 katrilyon lira azaltacağı belirtiliyor. 
   İmar Bankası'nda ortaya çıkacak zararın yaklaşık 8.4 katrilyon lira olacağı tahmin edilirken, ödemelerde kullanılacak olan piyasa faizi İş Bankası, Akbank, Garanti Bankası, Ziraat ve Halk Bankası'nın faiz oranlarının ortalamasından oluşacak. İmar Bankası'nın eski yönetimi döviz hesaplarına ve devlet k ğıdına piyasanın üzerinde faiz veriyordu. 
   İmarzadelere yapılacak ödemelerde çift kayıt kapsamında bulunan hesaplar için 5 yıl vadeli özel tertip devlet kağıdı çıkarmayı planlayan hükümetin bu kararının AKP çevrelerinden tepkiyle karşılandığı da öğrenildi. Mudilere verilecek 5 yıl vadeli k ğıtların süresini çok fazla bulan partililer, vadenin 3 olmasını istiyor. 
   
   
</TEXT>
</DOC>
