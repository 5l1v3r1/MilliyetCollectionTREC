<DOC>
<DOCNO> 174837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/10/son/soneko03.html </URL>
<DATE> 2003/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçi borçlarının taksitlendirilmesinde son gün... 
</HEADLINE>
<TEXT>

     Tarım Kredi Kooperatifleri'nin ortağı çiftçilerin borç ödeme kolaylığından yararlanmaları için verilen süre, 11 Ağustos Pazartesi günü akşam sona eriyor. 
     Borcun yüzde 10 oranındaki ilk taksidini yarın mesai bitimine kadar ilgili kooperatife yatıracak olan çiftçiler ödeme planından yararlanabilecekler. Borcun geri kalan bölümü ise üç ayrı taksit halinde 2003, 2004 ve 2005 yılları sonuna kadar ödenebilecek. Borcunu bir defada ödemek isteyen çiftçilere ise borç miktarı üzerinden ek yüzde 30 indirim uygulanacak. Borç ödeme taahhüdünde bulunmayan çiftçiler hakkında, sürenin bitimini müteakip yasal işlem yapılacak. 
     
     KOOPERATİFTEN UYARI 
     Tarım Kredi Kooperatifleri Merkez Birliği Genel Müdürü Yavuz Selim Köşger de, çiftçileri ödeme konusunda uyardı. Köşger, çiftçilere, mevcut borçlarının daha da katlanarak artmaması ve tekrar üretici hüviyetlerine kavuşabilmeleri için birtakım ödeme kolaylıkları getirildiğini hatırlattı. 
     1990'lı yılların başından bu yana ödenmeyen borçların, çiftçilerin içinde bulundukları ekonomik zorluklar nedeniyle katlanarak arttığına işaret eden Genel Müdür, bunun sonucu olarak da çiftçilerin, borçlarını ödeyemez ve hatta tohumluk, ilaç, gübre, akaryakıt ve benzeri diğer tarımsal girdilerini temin edemez duruma geldiğini ifade etti. Köşger, 11 Ağustos 2003 tarihine kadar müracaatta bulunmayan çiftçilerin borç ödeme kolaylığından istifade etmelerinin mümkün olmayacağını, müraacat süresinin de uzatılmayacağını bildirdi. 
     
     TARIMA DÜŞÜK FAİZLİ KREDİ 
     Uygulama ile doğacak 830 trilyon civarındaki maliyetin tamamının Tarım Kredi Kooperatiflerinin özkaynaklarından karşılanacağını da belirten Köşger, bu konuda şunları söyledi 
     ''Reel sektöre verilecek desteğin başlangıç noktasının tarım sektörü olduğu gerçeğini kimse gözardı etmemelidir. Tarım Kredi olarak biz üzerimize düşeni yaptığımıza inanıyoruz. Hükümetimizin de bu anlamda çiftçinin içinde bulunduğu darboğazdan çıkarılması için çiftçiye ve tarıma düşük faizli kredi sağlamada üzerine düşen görevi yapacağına inanıyor ve bu desteği bekliyoruz.'' Çiftçierin tarım kredi kooperatiflerine olan kredi borçlarının taksitlendirilmesinin tarımsal tüketici fiyat endeksi üzerinden hesaplanarak yeniden yapılandırmasına yönelik karar bir süre önce alınmıştı. 
     
</TEXT>
</DOC>
