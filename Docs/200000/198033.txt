<DOC>
<DOCNO> 198033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/son/sontur09.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada en ölümcül afet, kıtlık... 
</HEADLINE>
<TEXT>

     Dünyada, geçen 10 yıllık süre boyunca kıtlık, rapor edilen tüm ölümlerin neredeyse yarısı olan 275 bin kişinin ölümüne neden oldu. Bu, bugüne kadar görülen en ölümcül afet sayıldı. 
     Uluslararası Kızılhaç ve Kızılay Dernekleri Federasyonu'nca hazırlanan ''Dünya Afetler Raporu 2003'', yayınlandı. 
     Rapora göre, 2002 yılında, geçen 10 yıl ortalamasından daha fazla afet rapor edildi, buna rağmen geçen yıl meydana gelen afetler, öncekilere oranla daha az ölümle sonuçlandı. Geçen 10 yılın ortalamasına göre yılda 62 bin kişi ölürken, geçen yıl 24 bin 500 kişi afetler nedeniyle yaşamını yitirdi. 
     Geçen yıl meydana gelen afetler, öncekilerin tümünden daha büyük etki yarattı. Bu afetlerden 608 milyon kişi etkilendi. Bu rakam, 1992-2001 arasında etkilenen insan sayısındaki ortalamanın 3 katı olarak hesaplandı. Bu rakamlara, savaş veya çatışmadan kaynaklanan kıtlık veya hastalık nedeniyle ölen veya etkilenen insanlara dair veriler dahil edilmedi. 
     
     AFETLER, YOKSULLARA ZARAR VERİYOR 
     Rapora göre, afetler, dünyanın en yoksul ve en az gelişmiş topluluklarına daha fazla zarar veriyor. Geçen yıl, hayatını kaybedenlerin sadece yüzde 6'sı insan gelişiminin yüksek olduğu ülkelerde görüldü. 
     Rapor edilen afetlere ilişkin rakamlara bakıldığında, az gelişmiş ülkelerde afet başına ortalama 555 kişi ölürken, bu rakamın orta gelişmişlik düzeyindeki ülkelerde 133, yüksek olan ülkelerde ise 18 olduğu görüldü. 
     Çok gelişmiş ülkelerde afetlerden kaynaklanan ölüm oranları düşükken, maliyetlerin çok yüksek olduğu belirlendi. Dünya çapında geçen yıl rapor edilen 27 milyar dolarlık afet hasarının 3'te 2'sinden fazlası gelişmişlik düzeyi yüksek ülkelerde meydana geldi. 
     10 yıllık süre içinde her doğal afetten kaynaklanan hasarın ortalama maliyeti, az gelişmiş ülkelerde 61 milyon dolar, orta gelişmiş ülkelerde 149 milyon dolar, gelişmiş ülkelerde ise 477 milyon dolar olarak hesaplandı. Gelişmiş ülkelerde altyapıya verilen yüksek mali değer, bu farkın temel nedeni oldu. 
     
     HAVA ŞARTLARINDAN KAYNAKLANAN AFETLER ARTIYOR 
     Hava şartlarından kaynaklanan afetler, 1993-1997 arasında 200, 1998-2002 yılları arasında ise 331 olarak rapor edildi. 
     Dünyada, geçen 10 yıllık süre boyunca kıtlık, rapor edilen tüm ölümlerin neredeyse yarısı olan 275 bin kişinin ölümüne neden oldu. Bu, bugüne kadar görülen en ölümcül afet sayıldı. Raporda, 275 bin sayısının, büyük olasılıkla, olduğundan daha az hesaplanmış tahmini bir rakam olduğu da vurgulandı. 
     1983-1992 ile 1993-2002 yıl aralıklarının oranları karşılaştırıldığında, dünya genelinde doğal ve teknolojik afetlerden kaynaklanan ölümlerin yüzde 38 oranında azaldığı görüldü. Ancak, aynı dönem içinde rapor edilen afetlerden etkilenen kişi sayısı yüzde 54 arttı. 
     
</TEXT>
</DOC>
