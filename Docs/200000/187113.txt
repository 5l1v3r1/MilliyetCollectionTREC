<DOC>
<DOCNO> 187113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sontur31.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Esenler'de 1'i lise öğrencisi 2 genç başlarından vuruldu 
</HEADLINE>
<TEXT>

     Esenler'de inşaat halindeki bir binada, başlarından tabancayla vurulmuş halde 1'i lise öğrencisi 2 gencin cesetleri bulundu. 
     Yavuzselim Mahallesi 1. Cadde üzerinde inşaat halindeki 4 katlı binadan silah sesi duyan vatandaşların ihbarıyla olay yerine gelen polis, binanın 3. katında Öznur Alkan 16 ile Cihan Pehlivan'ın 17 cesetleriyle karşılaştı. 
     Başlarından kurşunla vurulmuş halde olan Alkan ve Pehlivan'ın yanlarında, 1 adet tabanca bulundu. 
     Üzerinde okul forması olan Öznur Alkan'ın, İbrahim Turhan Lisesi öğrencisi olduğu, aynı okuldan üst üste sınıfta kaldığı için 2 yıl önce ayrılan Cihan Pehlivan'ın da Çemberlitaş'taki bir kuyumcuda çalıştığı belirlendi. 
     Gençlerin yanında duran tabancanın da, aynı mahallede mobilya bayiliği yapan Cihan Pehlivan'ın babası Ayhan Pehlivan'a ait olduğu anlaşıldı. 
     Olay yerine gelen Cihan Pehlivan'ın babası Ayhan Pehlivan ile Öznur Alkan'ın babası Kemal Alkan, Cumhuriyet Savcısı'nın gösterdiği fotoğraflardan çocuklarını teşhis etti. 
     Alkan ve Pehlivan'ın cesetleri, polis ve savcının olay yerindeki incelemeleri tamamlamasından sonra bir ambulansa konularak Adli Tıp Kurumu'na gönderildi. 
     
     İNTİHAR ŞÜPHESİ 
     İlk incelemelere göre, Cihan Pehlivan'ın, babasına ait tabancayla kız arkadaşı Öznur Alkan'ı başından vurarak öldürdüğü, daha sonra aynı silahla kendisini kafasından vurarak intihar ettiği sanılıyor. 
     Gençlerin birbirlerini sevdikleri ancak ailelerinin bu birlikteliğe karşı çıktıkları öne sürülürken, kesin ölüm nedeni Adli Tıp Kurumu'nda yapılacak incelemenin ardından belli olacak. 
     Olay yeri yakınında bulunan Yavuzselim Mahallesi Muhtarı Recep Yavaş, basın mensuplarının soruları üzerine, ''2 el silah sesi duyduk. Buradaki ekiplere haber verdik. Gelen polislerle birlikte yukarı çıktım. Burada 2 gencin cesedi vardı. Kız lise üniformalıydı. Her 2'sinin başında da kurşun yarası vardı'' dedi. 
     Öznur Alkan'ın babası Kemal Alkan ise, herkesin silah taşıması ve bulundurmasını eleştirerek, ''Bu yasalarla çözülmez. Ben bunun bedelini ödeteceğim'' diye bağırdı. 
     Öte yandan, olay yerine gelen Öznur Alkan'ın İbrahim Turhan Lisesi'nden bazı arkadaşları, gözyaşı döktüler. 
     
</TEXT>
</DOC>
