<DOC>
<DOCNO> 162414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sondun04.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kanada Ontario'da eşcinsel evliliğe yeşil ışık... 
</HEADLINE>
<TEXT>

     Kanada'nın Ontario eyaleti mahkemesi, eşcinsellerin de evlenebileceğine karar verdi. 
     Bazı eşcinsel çiftlerin açtığı davada, mahkeme, ''evliliğin heteroseksüel tanımının Kanada anayasasının da bir parçası olan 1982 Haklar ve Özgürlükler Sözleşmesi'ne aykırı olduğuna'' karar vererek, eşcinsel evliliğinin yolunu açtı. 
     Mahkeme ayrıca, 2001 yılında eyaletin başkenti ve ülkenin en büyük kenti olan Toronto'da yapılan 2 eşcinsel evliliğinin karardan itibaren geçerli olduğuna hükmetti. 
     Mahkemenin kararından hemen sonra bir erkek çiftin daha evlendiği belirtildi. 
     Federal hükümetin karara itiraz hakkı bulunuyor, ancak itiraz gelmezse, Ontario, Kuzey Amerika'da eşcinsel evliliğine izin veren ilk eyalet olacak. 
     
</TEXT>
</DOC>
