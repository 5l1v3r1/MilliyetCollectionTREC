<DOC>
<DOCNO> 168592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/10/son/sontur31.html </URL>
<DATE> 2003/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da şarbon alarmı... 
</HEADLINE>
<TEXT>

     Ankara'nın ana arterlerinden Atatürk Bulvarı'nda bulunan Türkkonut Genel Merkezi'ne gönderilen bir pakette şarbon bulunduğu şüphesiyle, paketin açıldığı katta bulunan, Türkkonut Genel Başkanı Yılmaz Odabaşı'nın da aralarında bulunduğu 18 kişi hastanelerde gözlem altına alındı. 
     Atatürk Bulvarı 79 numarada buluna Yener İşhanı'nın 8. katındaki Türkkonut Genel Merkezi'ne, Genel Başkan Yılmaz Odabaşı adına bir paket geldi. 
     Odabaşı'nın da aralarında bulunduğu bir grup Türkkonut çalışanı, paketi açtıklarında içeriğini bilmedikleri bir tozla karşılaştı. Bunun üzerine polise haber verildi. 
     Paketteki maddenin ''şarbon'' olabileceği şüphesiyle, Yılmaz Odabaşı'nın da aralarında bulunduğu 8. kattaki tüm personel, Ankara ve Numune hastanelerine kaldırıldı. 
     Ankara Sivil Savunma Müdürlüğü'nden gelen bir ekip binanın içinde ve dışında dezenfektasyon çalışması yaparken, paketten alınan numune, incelenmesi için Hıfzıssıhha Enstitüsü Başkanlığı'na gönderildi. Sağlık Bakanlığı'ndan gelen bir ekip incelemelerini sürdürürken, Türkkonut Genel Merkezi'nin bulunduğu binaya giriş ve çıkışlar yasaklandı. 
     
</TEXT>
</DOC>
