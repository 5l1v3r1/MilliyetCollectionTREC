<DOC>
<DOCNO> 168978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sontur07.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazete okumaya vakit yok televizyona çok.. 
</HEADLINE>
<TEXT>

     Türkiye'deki gazete satış rakamları ile televizyon izlenme oranları, ''halkın çok az gazete okuduğunu, buna karşılık günün ortalama 3.5 saatini televizyon karşısında geçirdiğini'' ortaya koydu. 
     Türkiye'de yayınlanan 36 ulusal gazete, geçtiğimiz haziran ayında günlük ortalama 4 milyon 381 bin satış yaptı. 
     Son yapılan nüfus sayımında okur-yazar oranı yüzde 87.5 olarak tespit edilen Türkiye'de, gazete satış rakamları, ''halkın büyük çoğunluğunun gazete okumadığını'' gözler önüne serdi. Gazete satış rakamları ile DİE'nin nüfus rakamlarının karşılaştırılmasına göre, bu yılın haziran ayında potansiyel nüfusun sadece yüzde 7.3'ü gazete okudu. 
     
     ''ÇOCUKLAR VE ERKEKLER DAHA FAZLA TV İZLİYOR'' 
     Radyo Televizyon Üst Kurulu'nun RTÜK 1999 yılında yaptırdığı kamuoyu araştırmaları ise Türkiye genelinde televizyon izleme süresini günde ortalama 3.5 saat olarak belirledi. 
     RTÜK'ün 6 bin 277 kişiyi kapsayan araştırmasına göre, 5 bin 191 bayandan bin 199'u, 5 bin 333 erkekten bin 428'i, 4 bin 557 çocuktan bin 121'i günde en az 3 saat televizyon izliyor. 
     Araştırmaya katılan bayanların yüzde 9'u, erkeklerin yüzde 13.4'ü, çocukların ise yüzde 13.81'i, 5 saatten fazla süreyi televizyon karşısında geçiriyor. Televizyon, en çok 21.00-23.00 saatleri arasında izleniyor. 
     Eğitimi ilköğretim düzeyindekilerin yüzde 27.72'si, lise düzeyindekilerin yüzde 26.76'sı, üniversite düzeyindekilerin yüzde 27.61'i, yüksek lisans düzeyindekilerin yüzde 25.62'si, doktora sonrası düzeyde eğitim görenlerin ise yüzde 24'ü günde en az 3 saat televizyon seyrediyor. 
     
</TEXT>
</DOC>
