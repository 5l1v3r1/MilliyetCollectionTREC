<DOC>
<DOCNO> 194549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/10/son/sondun24.html </URL>
<DATE> 2003/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li General'den Felluce liderlerine son uyarı .. 
</HEADLINE>
<TEXT>

     ABD Merkez Kuvvetler Komutanı General John Abizaid'in, Irak'ın Felluce kentindeki yerel liderleri, koalisyon güçlerine karşı saldırıların sürmesi halinde düzeni sağlamak için yeni yöntemler kullanacakları yönünde uyardığı bildirildi. 
     Felluce Belediye Başkanı Taha Bedavi, Abizaid'in bu uyarıyı, Cumartesi günü Ramadi'de, ABD güçleri için en tehlikeli yer olan Anbar eyaletinin aşiret liderleri ve belediye başkanlarının katıldığı toplantıda yaptığını söyledi. 
     Bedavi, AP'ye yaptığı açıklamada, Abizaid'in Felluce'yi ''sıcak bir bölge'' olarak nitelediğini ve ''kentin yeniden inşa sürecinde işbirliği yapmayı reddetmesi halinde başka bir politika izleyebilecekleri'' uyarısında bulunduğunu kaydetti. 
     Abizaid'in yeni tedbirlerle ilgili ayrıntılı bilgi vermediğini ifade eden Bedavi, Amerikan F-16 uçaklarının Cumartesi günü Felluce bölgesine 3 adet 230 kilogramlık bomba atmasını, bu politikanın yürürlüğe konulması olarak yorumladı. 
     Felluce Belediye Başkanı, Abizaid'in aşiret liderleriyle toplantısında ayrıca, Amerikan askerlerinin gözaltına aldığı din adamlarının serbest bırakılmasının istendiğini, Abizaid'in ise şiddet eylemlerine karışmayanların bırakılacağı sözünü verdiğini söyledi. 
     Bu arada, Belediye Meclis Konseyi Başkanı Muhanad El Kaadi'nin dün öldürüldüğü Bağdat'taki Sadr semtinde bugün protesto gösterileri yapıldı. 
     El Kaadi'nin cenaze töreninde, Irak bayrağına sarılı tabut Sadr sokaklarında dolaştırılırken, bazı göstericiler El Kaadi'nin ''Amerikan kurşunlarıyla öldüğünü'' belirten pankartlar taşıdı ve olaya karışan askerleri kınadı. 
     
</TEXT>
</DOC>
