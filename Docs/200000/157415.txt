<DOC>
<DOCNO> 157415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/spor/spo08.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ALTIN YUMRUKLAR 
</HEADLINE>
<TEXT>

2. Avrupa Bayanlar Boks Şampiyonası'nın son gününde 48 kiloda Hülya Şahin ve 70 kiloda Nurcan Çarkçı Avrupa şampiyonluğuna ulaştı. 50 kiloda Hasibe Özer ise gümüş madalyada kaldı 
     İlk zafer Şahin'den 
     MACARİSTAN'IN Pecs kentinde devam eden 2. Avrupa Bayanlar Boks Şampiyonası'nın son gününde sporcularımız madalyaları topladı. Ringe ilk çıkan 48 kiloda Hülya Şahin'di. Elazığ yöresine ait bir türküyle salona giren Şahin, Macar rakibi Monica Csik'i üstün bir oyundan sonra 13 - 6 yenerek Avrupa Şampiyonu oldu. 70 kiloda Nurcan Çarkçı ise daha önce iki kez yenildiği Polonyalı Lukasik ile kapıştı. Çarkçı 19 - 4'lük üstünlükle ikinci altını kaptı. 
     
     Özer finalde yıkıldı 
     50 kiloda Hasibe Özer finalde İtalyan rakibi Simona Galassi önünde etkili olamadı ve özellikle son raundda verdiği puanlarla ringden 22 - 7 sayıyla yenik ayrılarak gümüş madalyayla yetindi. Şampiyonada Türk Milli Takımı'ndan 46 kiloda Derya Aktop ve 66 kiloda Kıymet Karpuzoğlu da bronz madalya elde etti. Türkiye böylece şampiyonayı, 2 altın, 1 gümüş ve 2 bronz madalyayla tamamlayarak, başarılı bir performans sergiledi. 
     

</TEXT>
</DOC>
