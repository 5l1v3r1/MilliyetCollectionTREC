<DOC>
<DOCNO> 190401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/22/son/sondun41.html </URL>
<DATE> 2003/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kosovalı komutan Slovenya'da tutuklandı 
</HEADLINE>
<TEXT>

     Kosova Muhafız Birliği TMK Komutanı General Agim Çeku'nun, Slovenya'da tutuklandığı bildirildi. 
     Hırvatistan'a yaptığı ziyaretten dönen General Çeku'nun, Slovenya'nın başkenti Ljubljana'da, Interpol'un çıkardığı tutuklama emri uyarınca, havaalanı polisi tarafından tutuklandığı belirtildi. 
     Çeku, NATO ile 1999 yılının Eylül ayında varılan anlaşma sonucu silahsızlandırılarak TMK'ya dönüştürülen eski Kosova Kurtuluş Ordusu UÇK komutanlarından biriydi. 
     Eski Yugoslavya ordusunda subay olarak görev yapan Çeku, Sırbistan ile Hırvatistan arasındaki savaşta Hırvat ordusunda görev yapmıştı. 
     Agim Çeku, Hırvat ordusundan general rütbesiyle ayrılmıştı. 
     Lahey'daki savaş suçları mahkemesinde bugün duruşması başlayan eski UÇK komutanlarından Kosova Parlamentosu üyesi Fatmir Limay da, bu yılın başında Slovenya'da tutuklanmıştı. 
     
</TEXT>
</DOC>
