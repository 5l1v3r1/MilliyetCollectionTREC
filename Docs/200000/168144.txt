<DOC>
<DOCNO> 168144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/ekonomi/eko03.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakıp Sabancı ABD'de böbrek ameliyatı olacak 
</HEADLINE>
<TEXT>

Böbreklerinden rahatsız olan Sabancı Holding Yönetim Kurulu Başkanı Sakıp Sabancı ameliyat olmak üzere ABD'ye gitti 
     EKONOMİ SERVİSİ 

     Sabancı Holding Yönetim Kurulu Başkanı Sakıp Sabancı geçtiğimiz cumartesi günü ABD'ye gitti. Sabancı'nın böbreklerinde bir problem olduğu ve önümüzdeki cumartesi ameliyat olacağı bildiriliyor. Bugün eşi Türkan Sabancı da, Sakıp Bey'in yanına gidecek. 
     Bu arada Amerika'nın önde gelen gazetelerinden Los Angeles Times'da, Sabancı Holding Yönetim Kurulu Başkanı Sakıp Sabancı ile yapılan röportaja ve Sakıp Sabancı Müzesi'nin tanıtımına geniş yer verildi. 
     
     ABD basınında müzeye övgü 
     Haberde, dört ayrı şehirde caddelere ismi verilen ve kartvizitinin 10 sayfa uzunluğunda olduğu belirtilen Sabancı'nın 1998'de yılında içinde yaşadığı köşkü müze yapmaya karar verdiği anlatıldı. Arkadaşlarının, "Sen deli misin Böyle bir ev bırakılır mı Öldükten sonra bağışlarsın" dedikleri, ancak Sabancı'nın müzeyi kendisi hayattayken görmekte ısrar ettiği belirtildi. 
     Geçen yıl Sabancı Üniversitesi'ne bağlı olarak açılan müze için yaklaşık 150 milyon dolar harcandığı anlatılan haberde, açıldığı bir sene boyunca müzeyi 50 bin kişinin ziyaret ettiği belirtildi. Haberde, kaligrafi eserlerinin özel olarak ayarlanmış karanlık odalarda sergilendiği ve eserlere uygun Türk müziği eşliğinde eserlerin ''cennetten gelen ışık'' gibi parladığından bahsedildi. 
     
'Kaligrafi sanatı gözler için müzik'      Los Angeles Times gazetesi Sabancı Müzesi'nin tanıtımına geniş yer verdi. Gazetedeki haberde, Sabancı'nın "Kaligrafi sanatının güzelliğinden ve görkeminden etkilendim. Osmanlı sanatını korumanın gelecek nesiller için önemli olduğunu anladım. Herkes Picasso ve Van Gogh'ları biliyor, ama bizim de 500 sene öncesine dayanan muhteşem kaligrafi eserlerimiz var. Gözler için müzik" sözlerine yer verildi. 1970'lerde sanat eserleri alarak koleksiyonculuğa başlayan Sabancı'nın bugün 500'ü aşkın Osmanlı hat eserinden oluşan bir koleksiyon oluşturduğu belirtildi. Haberde, "Genelde mutluyum" diyen Sabancı'nın, "Müze daha büyük ve daha iyi olabilirdi, ama en azından biliyorum ki benden sonra da koleksiyonlar sergilenmeye devam edecek" sözlerine yer verildi. 
     

</TEXT>
</DOC>
