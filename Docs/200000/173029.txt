<DOC>
<DOCNO> 173029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sonspo09.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu performansı beğendi, akşam izin verdi... 
</HEADLINE>
<TEXT>

     Beşiktaş, Birinci Süper Futbol Ligi'nde yeni sezon hazırlıklarını ara vermeden sürdürüyor. 
     Avusturya kampını tamamlayarak dün gece İstanbul'a dönen siyah-beyazlılar, izin yapmadan çalışmaları sürdürdü. 
     Teknik direktör Mircea Lucescu yönetiminde BJK Nevzat Demir Tesisleri'nde gerçekleştirilen ve yaklaşık 2 saat süren idmanda siyah-beyazlı oyuncular top kapma, koşu, dar alanda pas ve gol çalışmaları yaptı. 
     Hafif sakatlıkları bulunan Giunti ve Ronaldo'nun katılmadığı idmanda, yine hafif sakatlıkları nedeniyle Sergen, Ramazan ve Zago takımdan ayrı koşu yaparken, Pancu ise bir süre takımla çalıştı, daha sonra tek başına koşu yaptı. 
     Kulüp doktoru Ayhan Optur, sakatlığı bulunan futbolcuların durumlarının ciddi olmadığını ve 4 Ağustos Pazartesi günkü idmana katılacaklarını söyledi. 
     Siyah-beyazlı futbolcuların oldukça hırslı ve istekli görüldüğü idmanda bir pozisyonda birbirleriyle çarpışan Ahmet Dursun ile Sinan hafif sakatlık geçirdi. Saha içinde buz tedavisi yapılan her iki futbolcu da idmanı sürdürdü. 
     Teknik direktör Lucescu, oyuncularının sabah çalışmasındaki performansını beğenince, akşam yapılacak günün ikinci idmanını iptal etti. 
     Beşiktaş, yeni sezon hazırlıklarını yarın sabah yapacağı idmanla sürdürecek. 3 Ağustos Pazar gününü izin yaparak geçirecek futbolcular, ligin ilk haftasında yapacakları Samsunspor maçı hazırlıklarına 4 Ağustos Pazar günkü idmanla başlayacaklar. 
     Siyah-beyazlı kafilenin, 8 Ağustos Cuma günü yapılacak maçtan 1 gün önce Samsun'a gideceği açıklandı. 
     Bu arada Beşiktaş'ta yarın sabah idman öncesi poster fotoğrafı çekimi yapılacağı, ayrıca Puma'nın yeni sezon için hazırladığı koleksiyonun 5 Ağustos Salı günü Rahmi Koç Sanayi Müzesi'nde düzenlenecek kokteylle tanıtılacağı bildirildi. 
     
</TEXT>
</DOC>
