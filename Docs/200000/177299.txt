<DOC>
<DOCNO> 177299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sontur41.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. İnalcık Osmanlı Söğüt'te kurulmadı... 
</HEADLINE>
<TEXT>

     Bilkent Üniversitesi Öğretim Üyesi Prof. Dr. Halil İnalcık, Osmanlı Devleti'nin kuruluşunun, Yalova yakınlarındaki Hersek'te yapılan Bafeus Savaşı'na dayandığını söyledi. 
     Prof. Dr. İnalcık, ''Osmanlı Devleti'nin Kuruluşu'' konulu konferansta, Yunan tarihçisi Bahamerus'un, makalelerinde Osmanlı Devleti'nin kuruluşunu, tarih ve belgeleriyle ortaya koyduğunu bildirdi. Bu makalelerden yola çıkarak ciddi araştırmalar yaptığını anlatan Prof. Dr. İnalcık, şöyle konuştu 
     ''Osmanlı Devleti, sanıldığı gibi Söğüt'te kurulmamıştır. Osmanlı ve Bizans tarihi uzmanlarının hepsi, Osmanlı Beyliği'ni öne çıkaran tarihi olayın Bafeus muharebesi olduğu üzerinde uzlaşmışlardır. Osmanlı Devleti'nin kuruluşu, Yalova yakınlarındaki Hersek'te yapılan Bafeus Savaşı'na dayanmaktadır. Uzmanların anlaşamadıkları konu, bu muharebelerin tarihiyle ilgilidir. Bu muharebenin, Yalova'nın Altınova İlçesi sınırları içinde olduğu nettir.'' 
     
     TARİHÇİLER, KENDİLERİNİ BİR TÜRLÜ GÜNCELLİYEMİYOR 
     Prof. Dr. İnalcık, okullarda Osmanlı Devleti'nin kuruluşuyla ilgili verilen eğitimin doğru olmadığını da savunarak, ders kitaplarını yazan tarihçilerin de kendilerini bir türlü güncelleyemediğini, yeni gelişmeleri kitaplara yansıtamadıklarını öne sürdü. 
     Osmanlı Devleti'nin Hersek'te kurulduğunun mutlaka tescil ettirilmesi gerektiğini vurgulayan Prof. İnalcık, ''Osmanlı Devleti'nin kuruluş yıldönümleri burada kutlanmalıdır'' diye konuştu. 
     
</TEXT>
</DOC>
