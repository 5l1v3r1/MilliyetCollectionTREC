<DOC>
<DOCNO> 173568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sontur33.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Öz kızını erkeklere pazarlamakla suçlanan anne tahliye edildi 
</HEADLINE>
<TEXT>

     Yalova'da, kendi kızının da aralarında bulunduğu küçük yaştaki 3 kızı, para karşılığı erkeklere pazarladığı iddia edilen kadın ile 15 sanığın yargılanmasına devam edildi. Mahkeme heyeti, tutuklu 13 sanığın tahliyesine karar verdi. 
     Yalova Ağır Ceza Mahkemesi'nde görülen görülen davanın bugünkü duruşmasında, tutuklu sanıklar anne Fatma Sardoğan ile küçük yaştaki kızlarla ilişkiye girdikleri belirlenen Bahadır Bağatar, İdris Demirhan, Halil İbrahim Sade, Ahmet Remzi Ekinci, Kudret Er, Fevzi Benzer, Sami Teke, Sami Turan, Serdal Özçiçek, Orhan Aslan, Tuncer Çam, Ferhat Kaya ile tutuksuz sanıklar Adil Yıldız, Arzum Aksoy ve Zeynep Paker hazır bulundu. 
     Kızı Z.P'yi para karşılığında erkeklere sattığı gerekçesiyle 227 yıl hapis cezası talebiyle yargılanan anne Fatma Sardoğan ile diğer sanıklar, olayda zorlama olmadığını, yapılan eylemin ''rızaen'' gerçekleştiğini iddia ettiler. 
     Yalova Ağır Ceza Mahkemesi Başkanı Mehmet Alptekin, ''ırza geçme'', ''zorla alıkoyma'' suçlarından dolayı tutuklu 13 sanıktan İdris Demirhan, Bahadır Bağatar ve Halil İbrahim Sade'nin 5 milyar, diğer sanıkların ise 2.5 milyar lira kefaletle, tutuksuz yargılanmak üzere, tahliye edilmelerine karar verdi. 
     
     OLAY 
     Yalova'nın Çınarcık İlçesi'nde geçen Mart ayında meydana gelen olayda, jandarmaya sığınan Z.T, annesinin, kendisini ve küçük yaştaki 2 kızı erkeklere pazarladığını öne sürmüştü. Küçük kızın verdiği bilgiler doğrultusunda düzenlenen operasyonda yakalanan Z.T'nin annesinin de aralarında bulunduğu 15 kişi, sevk edildikleri mahkemece tutuklanmıştı. 
     
</TEXT>
</DOC>
