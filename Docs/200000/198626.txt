<DOC>
<DOCNO> 198626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/son/sondun25.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta İspanyol istihbarat ekibine saldırı 6 ölü, 1 yaralı 
</HEADLINE>
<TEXT>

     Irak'ın başkenti Bağdat'ın güneyinde bir İspanyol istihbarat ekibine düzenlenen saldırıda 6 kişinin öldüğü, bir kişinin yaralandığı bildirildi. 
     İspanya Savunma Bakanlığı sözcüsü, İspanya Ulusal İstihbarat Merkezi'nden 8 kişilik bir ekibi taşıyan 3 aracın, görevden dönüşte başkent Bağdat'ın 30 kilometre güneyindeki Hillah bölgesinde bulunan Suvayrah kasabasında saldırıya uğradığını söyledi. 
     Sözcü, saldırıda 6 istihbarat üyesinin öldüğünü, birinin yaralandığını, iki aracın yandığını belirtti. 
     Biri tıbbi malzeme taşıyan Plus Ultra tugayından 3 helikopterin, bölgede arama kurtarma çalışmalarını yürüttüğü belirtildi. 
     Irak'taki koalisyon askerleri de, Hillah yakınlarındaki saldırının soruşturulduğunu bildirdi. 
     Irak'ın güneyindeki koalisyon askerlerinin sözcüsü Yüzbaşı Ivan Morgan, İspanya Ulusal İstihbarat Merkezi'nden 8 kişilik bir ekibin, görevden dönerken başkent Bağdat'ın 160 kilometre güneyindeki Necef'te saldırıya uğradığını söylemişti. 
     SKY televizyonun muhabiri de, İspanyol ekibe yönelik saldırının meydana geldiği bölgede 4 ceset gördüğünü, Iraklıların saldırıda 8 kişinin öldüğünü, 2 kişinin rehin alındığını söylediğini duyurmuştu. 
     
</TEXT>
</DOC>
