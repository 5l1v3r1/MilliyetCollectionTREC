<DOC>
<DOCNO> 177171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sondun22.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda polisi biber gazını sevdi... 
</HEADLINE>
<TEXT>

     Hollanda Polisi'nde, iki yıl önce deneme amacıyla kullanılmaya başlanan biber gazı uygulaması, başarılı bulundu ve uygulama kapsamının genişletilmesi benimsendi. 
     İçişleri Bakanlığı'ndan verilen bilgiye göre, bundan böyle gönüllü polis görevi yapanlarla güvenlikle ilgili özel görev üstlenmiş memurlar da gelecek yıl başından itibaren bu gazı ilke olarak kullanabilecekler. Ancak bu memurların gazı hangi koşullarda ve nasıl kullanabilecekleri, polis sendikalarıyla yapılacak görüşmelerden sonra kesin karara bağlanacak. 
     Bakanlığa göre, biber gazının, kimi tehlikeli sanıkların yakalanmasında ve bu tür kişilere karşı polisin güvenliğinin sağlanmasında başarılı olduğu görüldü. Bugüne kadar sanıklara karşı silah olarak biber gazı 2 bin kereden fazla kullanıldı ve bu kullanım sırasında sonuçları olumsuz bir durumla karşılaşılmadı. 
     
</TEXT>
</DOC>
