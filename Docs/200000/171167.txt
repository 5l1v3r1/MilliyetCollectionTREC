<DOC>
<DOCNO> 171167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/soneko27.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomi 2001'e göre daha iyi, ama hala bıçak sırtında... 
</HEADLINE>
<TEXT>

     İstanbul Sanayi Odası İSO Yönetim Kurulu Başkanı Tanıl Küçük, ''500 büyük sanayi kuruluşu sonuçlarının bir bunalım yılı olan 2001'e göre daha iyi çıkması, rehavete kapılmamıza ve ekonomimizin hala bıçak sırtı bir dengede ilerlediği gerçeğini gözardı etmemize yol açmamalıdır'' dedi. 
     Küçük, İSO'nun 500 Büyük Sanayi Kuruluşu Raporu'nun tanıtım toplantısında yaptığı konuşmada, bu kuruluşların performansının, Türkiye ekonomisindeki gelişmelerin yönünü de gösterdiğini, bu gelişmelere ilişkin önemli ipuçları sunduğunu söyledi. 
     2000 yılında olduğu gibi, geçen yıl görülen nispi iyileşmenin de ekonomideki temel sorunlara çözüm getirmeyeceğinin ortada olduğunu vurgulayan Küçük, şunları kaydetti 
     ''Esas olan iyileşmeyi kalıcı hale getirmek ve büyümeyi sürdürülebilir kılmaktır. 1950'li yıllardan beri Türkiye ekonomisinde benzer senaryolar sıkça yaşanmış, çeşitli dönemlerde kısmi iyileşmeler görülmüş, ancak beklenen kalıcı atılım hala gerçekleştirilememiştir. 
     500 büyük sanayi kuruluşu sonuçlarının, bir bunalım yılı olan 2001'e göre daha iyi çıkması, rehavete kapılmamıza ve ekonomimizin hala bıçak sırtı bir dengede ilerlediği gerçeğini gözardı etmemize yol açmamalıdır.'' 
     
     KRİZ BEKLENTİSİ İÇİN HİÇBİR GÖSTERGE YOK 

     Gazetecilerin sorularını da yanıtlayan Küçük, firmaların, faiz gelirinden çok faiz ödediğine dikkati çekti. 
     Küçük, bir soru üzerine, ''Ekonomik kriz beklentisi içinde olduğumuzu ifade edecek hiçbir gösterge yok. Tam tersine olumlu bir gidiş var'' diye konuştu. 
     Kamuda firmaların karlılıklarının nelerden kaynaklandığını çok ciddi şekilde etüt etme düşüncesinde olduklarını ifade eden Küçük, bir soru üzerine de, ''Bugünkü koşullarda sanayici ve ihracatçının, önünü görebildiğini söylemek maalesef mümkün değil'' dedi. 
     
     ÇUKUROVA ELEKTRİK 

     Tanıl Küçük, ''Çukurova Elektrik Borsa'da hep zarar gösteren bir firma, sizin verilerinizde 9. sırada karlılıkta gösteriliyor. Bu araştırma yapılırken ne kaynak alındı '' şeklindeki soru üzerine de, bütün değerlendirmelerin objektif olduğunu ve Maliye Bakanlığı'ndan tasdikli 2002 bilanço ve gelir tablolarına bakıldığını söyledi. 
     Küçük, son yıllarda yaşanan sıkıntılardan KOBİ'lerin en fazla payı aldığına dikkati çekerek, bu yarayı çabuk sarmaya çalışan KOBİ'lerin önünü açmak gerektiğini söyledi. 
     İSO Başkanı, sanayicilerin somut istek ve beklentilerinin neler olduğu yönündeki bir soru üzerine de, yapısal reformların hızla başlatılıp neticelendirilmesi, özelleştirmenin hızlı bir şekilde gerçekleştirilmesi, devletin ekonomiden çekilmesi ve düzenli denetleyici rolüne bir an önce kavuşması gerektiğini kaydetti. Tanıl Küçük, ''Sanayi envanterinin bir an önce gerçekleştirilmesini ve rekabet ettiğimiz ülkelerle aynı şartlarda mücadele etmek istiyoruz'' dedi. 
     ''İstihdamda özel sektörde artış var, kamu sektöründe ise azalma görünüyor. Bunu değerlendirebilir misiniz '' sorusu üzerine, Küçük şöyle dedi 
     ''Kamu sektöründeki düşüş bizi sevindirmeli. Devlet ekonomiden çekilmeli, hantal yapısından kurtulmalı. Özel sektördeki artışın olumsuzluklara rağmen gerçekleşmesi bizi sevindirmeli. Devlet üzerine düşen görevi yapsa, yatırım ortamını sağlasa, sanayici önünü görebilse, yapacağı yatırımlarla işsizliğin önüne geçebilecek.'' 
     
</TEXT>
</DOC>
