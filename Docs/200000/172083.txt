<DOC>
<DOCNO> 172083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/yazar/temelkuran.html </URL>
<DATE> 2003/07/28/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Arap olan ölür, Amerikalı ölmez 
</HEADLINE>
<TEXT>

     Uday ve Kusay'ın önce kanlı vesikalıkları, ardından da çekidüzen verilmiş, itinayla dikilmiş, yıkanmış fotoğrafları günlerdir uluslararası basında yayımlanıyor. Türkiye gazetelerinin dış haber sayfalarında da bu yakışıklı fotoğrafları istemeseniz de görüyorsunuz. Çünkü Amerikalı şahinler çıldırmada sınır tanımıyor. The Guardian'ın haberine göre Pentagon'un askeri kanadı bile "Ayıptır, yayımlanmaz böyle fotoğraflar" demesine rağmen gözü dönmüş sivil kanat "Yayımlansın " diye emir vermiş. Yani öldürmenin adabını bile aşan bir vaziyet var ortada. Niye peki 
     
     ZALİMLER KORKARSA 
     Çünkü büyük zalimleri büyük korkular yaratır. ABD, -"korkuyor" demek biraz maksadı aşar belki ama- bugünlerde son derece tedirgin görünüyor insanın gözüne. Savunma Bakanı Yardımcısı Wolfowitz'in dediği gibi onlar da "saçma ve aptalca şeyler" yapabiliyor. Mesela Arapları, ölü ABD askerlerin fotoğraflarını yayımladığı için Cenevre Sözleşmesi'ni çiğnemekle suçlarken kendileri gazeteleri ve televizyonları seferber edip ölü adamların suretlerini çoğaltıyor. Iraklılara, onları öldürdüklerini, ne yaptıklarını unutacak kadar bir gayretkeşlikle ispatlamaya çalışıyor. Çünkü bugünlerde ABD birkaç baskı altında. Birincisi Başkan Bush'un "önleyici savaş doktrini" fena halde ellerinde patlamış durumda. Zira Irak'ın elinde olduğu söylenen kimyasal silahlar bir türlü bulunamıyor. Dışişleri Bakanı Powell'ın Birleşmiş Milletler'de eveleyip geveleyip "Var işte. Uzun etmeyin" diyerek varlığını "kanıtladığı" silahlar, şu işe bakın ki bir türlü bulunamıyor. İkincisi ABD'li askerler ölmeye başladı ve bu ABD'de kışlaların kapısına dayanıp "Kocalarımızı geri getirin" diyen ABD'li kadınların sesini yükseltiyor. Bunlar da yetmezmiş gibi 11 Eylül'ün önlenmesinde CIA ve FBI gibi kurumların görevini yeterince yapmadığı ortaya çıktı ki bu da az şey değil. Yani bugünlerde Bush kabinesi için kambur üstüne kambur geliyor. Neymiş efendim Tabii içimizin yağları eriyor. 
     
     KATİLLER REDDETTİ 
     Savaş kuralları, savaş ahlakı, Cenevre Sözleşmesi topu saçma sapan şeyler elbette. Yok yani böyle bir olay Adabına uygun öldürme diye bir şey mi olur Ama öldürmenin bile kurallarını çiğneyen bir vahşet var ortada. Öyle ki, ABD Irak'ta "kullanmak" üzere Nepal'deki Gurkaları yardıma çağırdı ve onlar bile kabul etmedi bu rezalete katılmayı. Gurkalar, kanlı saldırıları ve para karşılığı öldürme yetenekleriyle tanınan bir topluluk. 
     
     YA TÜRKLER 
     Gurkaların kabul etmediği bu mühim görev şimdi Türklerin başına kalıyor. Acaba Türkler yeterince gaz verildiğinde her şeyi yapabilecek kişiler midir Bunu hep birlikte göreceğiz. Eğer Irak'a asker gönderilirse kiralık katillerden bile berbat bir duruma düşeceğiz. 
     Bu arada Iraklıların isimleri Türkiye basınında galiba hep İngilizce yazılışıyla yer alıyor. Udey ve Kusey yazılması gerekiyor bu adların yanılmıyorsam. Ama onların diliyle konuşuyoruz galiba hep birlikte. Uday ve Kusay yazılması bu yüzden. 
     
     

</TEXT>
</DOC>
