<DOC>
<DOCNO> 155320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sondun37.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bild "Schumi başından ayağına kadar satıldı" 
</HEADLINE>
<TEXT>

     Formula-I dünya şampiyonu Ferrari pilotu Michael Schumacher'in kıyafetlerinin her yanının milyonlarca euro'luk reklamlarla dolduğu bildirildi. 
     Bild gazetesi, ''Schumi başından ayağına kadar satıldı'' başlığıyla verdiği haberde, Schumacher'in her yıl Ferrari otomobil şirketinden 38, reklamlardan da yaklaşık 13 milyon euro kazandığını yazdı. 
     Schumacher'in, şapkasının önünde, ana sponsoru DVAG şirketinin adını taşıdığı, bunun için her yıl 2 milyon 600 bin euro aldığı, son olarak 2 yıl süreyle Sting marka güneş gözlüğü takmaya karar vererek de 500 bin euro alacağı belirtildi. 
     Özel yarış kıyafetinin omuzlarında da Vodafone adlı telefon şirketinin yazısını taşıyan Schumacher'in bu şirketten de her yıl 3 milyon euro, göğsünde taşıdığı Shell ambleminden de 1 milyon 600 bin euro aldığı kaydedildi. 
     Marlboro'nun da reklamını yapan Schumacher sayesinde Ferrari'nin, bu sigara şirketinden her yıl 86 milyon euro aldığı bildirildi. 
     Schumacher'in kıyafeti üzerinde ayrıca Bridgestone, L'Oreal ve OMP şirketlerinin reklamlarının yer aldığı, ayakkabısının FILA şirketinden olduğu ve kolunda Omega marka saati bulunduğu belirtildi. 
     
</TEXT>
</DOC>
