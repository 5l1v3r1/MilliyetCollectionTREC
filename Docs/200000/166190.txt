<DOC>
<DOCNO> 166190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sondun16.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Yeşil Hat Türk katliamını önleyen bir çizgi... 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs'ta yeşil hattın 1963'te Rumların ağır saldırıları karşısında Türklerin topyekün katliamını önlemeye yönelik oluşturulmuş bir çizgi olduğunu belirterek, onaylanan bu gerçeğin yadsınamayacağını söyledi. 
     Cumhurbaşkanı Denktaş, ''Devletine inanan herkesin vatandaşlar arasında ayırım yapmaksızın, vatandaşların haklarını korunması gerektiğini'' kaydetti. 
     İsviçre'de bulunan Cumhurbaşkanı Denktaş, Türk Ajansı-Kıbrıs'a TAK yaptığı açıklamada, Lefkoşa Belediye Başkanı Kutlay Erk'in Fransız diplomatlara verdiği konferansta, ''Yeşil hattın, aşırı milliyetçi çevrelerin başarısının sembolü'' olduğu yönündeki sözlerine atıfta bulunarak, ''Bu hattın, tarihi bir gerçeğin sonucu, Rumların 1963'te ağır saldırısı karşısında Türkleri topyekün katliamlardan önlemek için oluşturulmuş bir çizgi olduğunu'' söyledi. 
     Denktaş, yabancı diplomatlarla konuşurken, bu tarihi geçeğin saptırılmaması ve doğruların söylenmesi gerektiğini vurguladı. 
     
     ANNAN PLANI VE TÜRKİYE KÖKENLİ KKTC VATANDAŞLARI 
     ''Annan planını imzalaması halinde, Türkiye kökenli kişilerin KKTC'de kalma hakkı kazanacaklarını, imzalamadığı için şimdi bu hakkı kaybettiklerine'' ilişkin görüşün gerçeklerle bağdaşmadığının altını çizen Denktaş, Annan planını imzalamış olması halinde kimlerin adada kalabileceklerinin listesini vermek zorunda kalacağını, büyük bir kesimin geri döneceğini kaydetti. 
     Denktaş, ''Kalacak olanların da toprakları, evleri altlarından alınacaktı. Ben, Annan planını imzalamadığım için şimdi bu insanlar, Kıbrıs'ta kalıyorlar. Haklarını kullanıyorlar'' dedi. 
     İsviçre'de Crans Montana Forumu'na katılan Cumhurbaşkanı Rauf Denktaş'ın, bu gece KKTC'ye dönmesi bekleniyor. 
     
</TEXT>
</DOC>
