<DOC>
<DOCNO> 150042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/15/son/sontur16.html </URL>
<DATE> 2003/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan medyaya yüklendi... 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan, medyanın, savaşın cereyan ettiği dönemde adeta ulusal birliği parçalamak için elinden gelen her şeyi yaptığını savunarak, ''Hep uydurmaca haberlerle halkın yönetimine, hükümetine, güvenini sarsmanın gayreti içine girmişlerdir'' dedi. 
     Erdoğan, Partisinin TBMM Grup toplantısında yaptığı konuşmada, Irak savaşı konusunda felaket senaryosu yazanların dediklerinin değil de kendi öngörülerinin ve ihtiyatlı politikalarının doğrulandığını bildirdi. 
     Erdoğan, şunları söyledi 
     ''Sağlam bir duruş ve irade bu arada tecelli etmiştir. Eğer biz bunu sergilemeseydik felaket olsaydı bu özgüveni gösteremezdik. Bu süreçte eleştiriler pahasına bütün vatandaşlarımıza ve herkese güven telkin ettik. Bunu çok önemsedik. Çünkü, savaş gerekçesiyle bu olumsuz atmosferde her türlü dezenformasyona, haber ve yorum kirliliğine karşı direnç göstermemiz gerekiyordu. Krizi nasıl yönettiğimizin cevabı da açık ve net olarak ortaya çıkmıştır. Bunu, sesi çok az çıkan ve sesine çok az kulak verilen halkımızın çok iyi gördüğüne ve çok iyi değerlendirdiğine de inanıyorum. 
     Biz, savaş gibi tehlikeli bir konuda ağız dolusu konuşamazdık. Altını çizerek bir şey söylüyorum Sırtında yumurta küfesi olmayan insanlar gibi ekran başında ya da kameraların önünde ayran kabartan nutuklar atamazdık ve atmadık. 
     Belki kendimizi bu süreçte tam olarak anlatamamış da olabiliriz. Evet, barış için çabalarımız istediğimiz sonucu vermedi, yanıbaşımızda bir savaş başladı ama işte yanımızda patlayan bu savaştan, bu çıkan yangından hamdolsun şu ana kadar ülkemizi korumanın da bu yangının ülkemize sirayet etmemesinin de gerçek neticelerini görüyoruz.'' Kötümserlik üretenlerin ve gelişmeleri doğru analiz edemeyen gözlemcilere ait beklentilerin beyhude olduğunun ortaya çıktığını ifade eden Başbakan Erdoğan, ''Ekonomik olarak tehlikeli bir sarsıntı geçirmedik, ülkemizin vakarını incitmedik'' dedi. 
     Erdoğan, geçen yılın 1, 2 ve 3. aylarına ait verilerle bu yılın ilk 3 ayına ait verilerin karşılaştırılmasını isteyerek, bu yılın ilk 3 ayının çok daha başarılı olduğunu söyledi. 
     Geleceğin daha güzel olacağını bugünlerin müjdelediğini ifade eden Erdoğan, devletlerarası ilişkilerde de Türkiye'nin güvenilirliliğini hiçbir zaman yitirmediğini kaydetti. 
     
     MEDYAYA ELEŞTİRİ 
     Cumhuriyet tarihinin en yoğun diplomasisinin bu dönemde yaşandığını ifade eden Erdoğan, sözlerini şöyle sürdürdü 
     '' Kuzey Irak'ta şu oldu, bu oldu denildi, ama bütün bunlara olgunlukla, en geniş manada müzakerelerimizi yapmak suretiyle hangi ilgili kurum gerekiyorsa birlikte değerlendirmek suretiyle birlikte bu adımları attık. 
     Ne yazık ki, burada bir gerçeği de söyleyeceğim Ama aynı duyarlılığı benim ülkemde ne yazılı ne de görsel medya göstermemiştir. Bunun altını çiziyorum. Adeta kendi hükümetini karalayan, kendi hükümetini tezyif eden, bütün kuruluşları yok farz eden ve kendi hükümetine, böyle uluslararası münasebetlerin cereyan ettiği, savaşın cereyan ettiği dönemde adeta ulusal birliğimizi parçalamak için elinden gelen her şeyi yapmışlardır. Bunu söylemek istemezdim ama söylemek zorunda kaldım. Bu süreç içerisinde ne yazık ki ellerinden gelen her türlü asparagas, doğru olmayan haberler girmişlerdir. Hep böyle uydurmaca haberlerle halkının yönetimine, hükümetine güvenini sarsmanın gayreti içine girmişlerdir. 
     Medya bu noktada üzerine düşen sorumluluğu da taşımalıdır. Çünkü özgürlük, aynı zamanda sorumluluktur. Özgür olmak, hovardaca sorumluluğu harcamak değildir. Ben inanıyorum ki, bu sorumluluk ulusal birliğimizi çok daha anlamlı kılacaktır.'' Başbakan Erdoğan, Türkiye'yi Irak'tan bir tek mülteci gelmediğini belirterek, olayların seyrinin bundan sonra mülteci gelmeyeceğini gösterdiğini kaydetti. 
     





</TEXT>
</DOC>
