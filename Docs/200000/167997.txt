<DOC>
<DOCNO> 167997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/08/son/sondun19.html </URL>
<DATE> 2003/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoon hala umutlu Silahların bulunması zaman alacak 
</HEADLINE>
<TEXT>

     İngiltere Başbakanı Tony Blair'in parlamento soruşturma komisyonu önünde ter döktüğü sırada bir açıklamada bulunan Savunma Bakanı Geoff Hoon da Irak'ta kitle imha silahlarının bulunmasının zaman alacağını söyledi. 
     Saddam Hüseyin'in geçen Eylül'de silah denetçilerini Irak'a kabul edeceğine dair açıklamasından itibaren İngiltere'nin Saddam'ın kitle imha silahlarını sakladığını bildiğini ve bunu dünyaya da açıkladığını kaydeden Hoon, ''Saddam'ın bu silahları saklamak için 6-7 ay vakti oldu'' dedi. 
     Hoon, BBC'ye yaptığı açıklamada, koalisyon güçlerinin ise sadece 3 aydır Irak'ta olduklarını hatırlatırken, ''Çocuklar bile saklambaç deneyimlerinden bir şeyi saklamanın dakikalar, ancak aynı şeyi bulmanın ise saatler alacağını bilir'' diye konuştu. 
     ''Bu örnekte de Saddam'ın kitle imha silahlarını saklamak için aylarca zamanı vardı'' diyen Hoon, ülkeyi onun kadar iyi tanımayan koalisyon güçleri için bu silahları bulmanın zaman almasının doğal olduğunu savundu. 
     
</TEXT>
</DOC>
