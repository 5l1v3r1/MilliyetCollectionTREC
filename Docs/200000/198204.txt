<DOC>
<DOCNO> 198204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sonspo22.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Maçlar tarafsız sahada, tercihler Schalke ve Westfalen 
</HEADLINE>
<TEXT>

     Galatasaray Kulübü, 2 Aralık Salı günü Juventus ile yapılacak Avrupa Şampiyonlar Ligi maçının, Dortmund Westfalen ya da Schalke Arena stadyumlarından birinde oynanmasını istediğini bildirdi. 
     Sarı-kırmızılı kulüpten yapılan açıklamaya göre, TSİ 17.00'ye kadar Galatasaray Spor Kulübü'nden karşılaşmanın oynanacağı ülke ve şehir ismi istemesi üzerine, yapılan görüşmeler sonrasında iki alternatif UEFA'ya resmen bildirildi. 
     Kulüp 2. Başkanı ve Basın Sözcülü Ali Dürüst, statların sahibi olan kulüplerle anlaşmaya çalıştıklarını belirterek, ''Ekonomik konuları görüşüyoruz. UEFA bizden sadece bir stat ismi istiyor. Bunu da kısa bir sürede bildireceğiz'' dedi. 
     Bundesliga'da ekiplerinden Borussia Dortmund'un maçlarını oynadığı Dortmund Westfalen Stadı, 68.600 kişi kapasiteye sahip. Stat kapasitesi UEFA karşılaşmalarında ise 52 bin kişiye düşerken, 1974 yılında hizmete açılan Westfalen Stadı, 1996-1999 yılları arasında yenilendi. 
     Almanya'nın en modern stadı olarak kabul edilen Schalke Arena Stadı ise 62 bin kişi kapasiteye sahip. 13 Eylül 2001 tarihinde açılan stadyum, modern stat mimarisinin en son örneklerinden biri olarak kabul ediliyor. 
     
     ERDOĞAN, BLAIR GÖRÜŞMESİNDEN VAZGEÇTİ 

     Öte yandan, Başbakan Recep Tayyip Erdoğan'ın, UEFA'nın Beşiktaş ile Chelsea arasındaki Şampiyonlar Ligi karşılaşmasının tarafsız sahada oynanması kararına ilişkin, İngiltere Başbakanı Tony Blair ile bugün yapmayı planladığı görüşmeden vazgeçtiği bildirildi. 
     Alınan bilgiye göre, Başbakan Erdoğan, ''konunun gündemden düşmesi ve bu konuda kulüp başkanlarının yaptıkları açıklamaların yeterli görülmesi'' nedeniyle, İngiltere Başbakanı Blair ile gerçekleştirmeyi düşündüğü telefon görüşmesinden vazgeçti. 

     
</TEXT>
</DOC>
