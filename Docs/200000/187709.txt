<DOC>
<DOCNO> 187709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/10/yazar/pulur.html </URL>
<DATE> 2003/10/10/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Bir vergi gider bir vergi gelir... 
</HEADLINE>
<TEXT>

   
   İŞ inada bindi, bir taraftan Anayasa Mahkemesi, bir taraftan Ankara Ticaret Odası Başkanı, ille de ek taşıt vergisi ödetmeyecekler... 
   Geçen ay "Vergi ödemenin dayanılmaz enayiliği" diye bir yazı yazmıştık ve de sormuştuk 
   "Biz vergi ödemenin fiyakasını yapamayacak mıyız Biz gidiyoruz, vergimizi zamanında ödüyoruz, tam fiyakamızı yapacağız, pat diye vergi iptal ediliyor, elimiz böğrümüzde kalıyor. Üstelik alay konusu oluyoruz, vergi ödemeyenler, gizli kapaklı, bazıları aleni, bizi görünce şu enayiye bak diye dalga geçiyorlar." 
   
   PEKİ, şimdi ne olacak 
   Devletin bu vergiye ihtiyacı var. 
   Ne mi yapacak 
   Ne isterse yapar, isterse "hortumculara" kaptırır, isterse Hazine soyguncularına, siz devletin keyfinin kahyası mısınız 
   
   VERGİ iptal edilince, devlet parayı nereden bulacak 
   Üstelik bir de, bu yıl ek vergi ödeyenlerin hakkı gelecek yıla kalır, yani bu yıl ödedikleri, gelecek yılın vergisine sayılır, mahsup edilir diyorlar. 
   Hiç öyle şey olur mu 
   Devletin kazancı ne bunda 
   Bu açığın mutlaka kapatılması lazım, bizim gibi "enayiler tümeni" hazır beklerken... 
   
   ŞİMDİ bazılarının "daha ne vergisi konacak " diye bağırdıklarını duyar gibiyiz. 
   Var efendim var, verginin bin çeşidi var. 
   
   VAKTİ zamanında böyle bir ülke daha varmış, hazine tamtakırmış, padişah, işten anlayanları toplayıp sormuş, herkes bir vergi önermiş ama birisinin önerisi padişahın çok hoşuna gitmiş 
   "Tavuk satanlardan, başı kel olanlardan, adı İbiş ve dahi kılıbıklardan birer akçe alınacak..." 
   
   PADİŞAHIN yeni koyduğu vergiden haberi olmayan bir köylü, kasabanın pazarında tavuk satarken zaptiyeler yakasına yapışmış 
   "Ver bir akçe tavuk vergisi " 
   Adam itiraz etmiş, kaçmaya çalışırken külahını düşürmüş, meğer kelmiş, bir akçe de kellik vergisi... 
   Zavallı "Ben şimdi karıya ne diyeceğim " diye dövünürken, zaptiye yine yakasına yapışmış 
   "Ver bakalım, bir akçe de kılıbıklık vergisi " 
   Adam çıldıracak, haline acıyan biri teselli etmiş 
   "İbiş efendi, üzülme, padişah emri bu " 
   Zaptiye, İbiş adını duyar duymaz, bir vergi daha salmış 
   "Bir akçe de İbiş'lik vergisi " 
   
   Demirel'in ünlü bir lafı vardır "demokraside çare tükenmez " der... 
   Gördüğünüz gibi Maliye'de de vergi tükenmez. 
   Onun için boşuna iptal etmeyin, Maliye bunu ne yapar, ne eder alır. 
   Alsın ki, biz de fiyakamızı yapalım... 
   Yoksa vergi ödemenin dayanılmaz enayiliğine biz de dayanamayacağız. 
   
      
   
</TEXT>
</DOC>
