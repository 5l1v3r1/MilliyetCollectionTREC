<DOC>
<DOCNO> 158005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/sondun28.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Marilyn Manson İtalya'yı karıştırdı.. 
</HEADLINE>
<TEXT>

     Sahnedeki hareketleriyle bazı çevrelerden tepki alan Amerikalı rock yıldızı Marilyn Manson'ın, İtalya'da vereceği konser büyük tartışmalara yol açarken, hiçbir belediye Manson'ı kabul etmiyor. 
     Organizatör şirket tarafından 7 Haziran'da İtalya'da konser vereceği duyurulan Manson, satanist bir şov yapmasından dolayı politikacıların engeline uğradı. İlk olarak Monza Belediyesi, Manson'ın konser vermesine ''hayır'' derken, şimdi de Milano Belediyesi Amerikan şarkıcıyı istemediğini açıkladı. 
     Belediye Meclisi'nde çoğunluğu oluşturan merkez sağ partilerin temsilcileri, ''Satanist Manson, Milano'da konser veremez'' diyerek ayağa kalktı. 
     İtalya'da şu anda hükümette bulunan merkez sağ partilerin Milano Belediyesi'ndeki temsilcileri, Manson'ın konserinin özel bir binada yapılacak olmasına karşın, konserin Milano'da yapılmasını yasaklayan bir önergeyi Belediye Meclisi'ne sundu. Muhalefetteki Solun Demokratları ve Komünist Yeniden Oluşum Partisi'nden Belediye Meclis Üyeleri ise konsere yasak getirilmesinin ''kültürel özgürlüğü sansüre uğratan ciddi bir hareket olduğunu'' savundu. 
     Katolik dünyasının merkezi olan Vatikan'ı bünyesinde bulunduran İtalya'nın, Manson gibi sahnede İncil yırtan, şeytana dua eden ve şarkılarında şiddeti savunan bir şarkıcıyı istememesinin çok doğal olduğunu savunanlar şimdilik çoğunlukta bulunuyor. 
     
</TEXT>
</DOC>
