<DOC>
<DOCNO> 182632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/16/son/sondun13.html </URL>
<DATE> 2003/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege'de Türkiye ile Yunanistan arasında tarihi anlaşma... 
</HEADLINE>
<TEXT>

     Türkiye ile Yunanistan'ın, 2004 olimpiyat oyunları için Ege'de hava trafiğini düzenleyen anlaşma imzaladığı bildirildi. 
     BM'ye bağlı Uluslararası Sivil Havacılık Örgütü, ''tarihi'' olarak nitelendirdiği anlaşmayla Ege üzerinde yeni trafik ağı oluşturulacağını belirtti. Montreal'de açıklama yapan örgüte göre, anlaşmayla bölgede ''havacılık kapasitesi artırılırken güvenlik seviyesi de yükseltiliyor.'' Örgüt ile Uluslararası Hava Taşımacılığı Kurumu'nun önayak olduğu ikili görüşmeler sonunda imzalanan anlaşma, 25 aralıkta yürürlüğe girecek. 
     Örgüte göre, gelecek yaz Atina'da yapılacak olimpiyatlar dolayısıyla artacak hava trafiği ihtiyaçları anlaşma sayesinde karşılanabilecek. 
     
</TEXT>
</DOC>
