<DOC>
<DOCNO> 198483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/son/sontur17.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigara, 20 katrilyon lirayı yok ediyor... 
</HEADLINE>
<TEXT>

     Türkiye'de 2003 yılında sigaraya verilen para ve sigara yüzünden bozulan sağlığın tedavisi için yapılacak toplam harcama olan 20 katrilyon lira, sigara dumanı ile yok olup gidecek. 
     Sigarayla Savaşanlar Vakfı Başkanı Ubeyd Korbey, AA muhabirine yaptığı açıklamada, Dünya Sağlık Örgütü başta olmak üzere tüm sağlık kuruluşlarının yaptığı uyarılara karşın sigaradan ölümlerde bir azalma olmadığını kaydetti. 
     Türkiye'de yılda yaklaşık 10 bini pasif içici ortalama 100 bin, dünyada ise milyonlarca kişinin sigaradan öldüğünün tahmin edildiğini belirten Korbey, sigaranın sağlık kadar bütçeye de ciddi boyutlarda zarar verdiğini anlattı. 
     Korbey, Türkiye'de 25 milyon tiryakinin bulunduğunu ve bunların sadece sigaraya yaptığı harcamanın geçen yıl 7,4 katrilyon liraya ulaştığını vurgulayarak, 2003 yılında ise bu rakamın 10 katrilyon liraya çıkmasını beklediklerini bildirdi. 
     Harcamaların sadece sigaraya verilen parayla sınırlı olmadığını dile getiren Korbey, ''Kanser başta birçok hastalığa yol açan sigaranın bozduğu sağlığı biraz olsun düzeltmek için yapılan harcamanın ise 10 katrilyon lirayı geçtiği sanılıyor. Yani bir yılda 20 katrilyon lira sigara dumanı ile yok olup gidiyor'' dedi. 
     
     SİGARA PARASI EĞİTİME DESTEK OLSA... 
     Sigaradan kurtulmaya başaran bazı Konyalılar ise sigaraya vereceği parayı yoksul bir öğrencinin eğitimi için harcıyor. 
     Selçuk Üniversitesi Meram Tıp Fakültesi Aile Hekimliği Anabilim Dalı Başkanı Yard. Doç. Dr. Ruhuşen Kutlu, fakülte hastanesi bünyesinde yaklaşık 1 yıl önce açılan Sigara Bırakma Polikliniği'ne bugüne kadar toplam 1019 kişinin başvurduğunu kaydetti. 
     Başvuru yapanlar içinde sigara bırakma başarısını gösterenlerin önemli bir kısmının ''sigaradan eğitime'' adlı uygulama kapsamında daha önce yaptığı aylık sigara harcamasını kimsesiz ya da dar gelirli bir çocuğun okuması için verdiğini bildiren Kutlu, ''Tiryaki hem sigaradan kurtularak, sağlığına kavuşuyor, hem de eğitime önemli bir destekte bulunmuş oluyor. Bir çocuğun hayata kazandırılması sigarayı bırakmak için bahane olabilir. Tüm tiryakileri bu uygulamaya davet ediyorum'' dedi. 
     
</TEXT>
</DOC>
