<DOC>
<DOCNO> 190677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sondun33.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Lamalar kalçasını kıran çiftçiye "yardım" ettirmedi 
</HEADLINE>
<TEXT>

     İngiltere'nin kuzeyinde, ayağı kayarak bir tavşan yuvasına düşen ve kalçasını kıran bir çiftçiye yardım götürülmesini, yetiştirdiği dört lama koruma içgüdüsüyle engelledi. 
     Kurtarma servisi görevlileri, iki saat boyunca tavşan yuvasında sıkışan ve yardım isteyen 72 yaşındaki Graham Bailey adlı çiftçinin çığlıklarını duyan bir kişinin haber vermesiyle olay yerine geldiklerini, ancak çiftçinin koyunlarını korumak amacıyla yetiştirdiği dört lamanın engellemeleriyle karşılaştıklarını söyledi. 
     Görevliler, lamaların, çiftçiyi ''davetsiz misafirlerden'' korumak için bir çember oluşturduklarını ve sahibine kimseyi yaklaştırmadıklarını anlattı. Görevliler, son çare olarak, bir kurtarma helikopteri çağırdıklarını, helikopterin lamaları ürkütüp kaçırmayı başarmasından sonra çiftçiyi kurtarıp hastaneye yetiştirdiklerini belirtti. 
     Çifti Bailey ise çok iyi bir koruma hayvanı olan lamaları, koyunlarını tilki ve köpeklerden korumaları için beslediğini belirterek, ''Bu hayvanlar görevlerini çok ciddiye alıyorlar, bunun için beni korumak üzere harekete geçmelerine hiç şaşırmadım'' dedi. 
     
</TEXT>
</DOC>
