<DOC>
<DOCNO> 176645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/yasam/yas04.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
2 inanılmaz ölüm 
</HEADLINE>
<TEXT>

   ABD'de bir lunapark sahibi, saçlarını 'roller coaster'a kaptırınca 15 metreye çıktı. Saçları orada kalırken, kendisi yere çakıldı 
      DIŞ HABERLER SERVİSİ 
   
   Son zamanların en korkunç ölümlerinden biri, ABD'de yaşandı. Bir lunapark sahibi, uzun saçlarını hareket halindeki 'roller coaster'a kaptırınca, yüzlerce insanın gözleri önünde feci biçimde can verdi. 
   Idaho'daki Paradise Amusements lunaparkının sahibi Doug McKay, Seattle yakınlarında kurulan Island County fuarına, lunaparkındaki araçlarla katıldı. 40 yaşındaki McKay, tıklım tıklım dolan 'Super Loop 2' tipi 'roller coaster'ın raylarını kayganlaştırmak için yağlamaya kalkınca, uzun saçları, hareket halindeki araca takıldı. 
   'Roller coaster', saçlarından yakaladığı McKay'i, yaklaşık 15 metre irtifaya kadar çıkardı. 
   Yetkililer, bu sırada kafa derisi kafatasından ayrılan talihsiz adamın, lunaparktaki bir çitin üzerine düşerek hayatını kaybettiğini anlattı. Fuardaki yüzlerce kişi de bu feci ölüme tanıklık etti. Doug McKay'i saçlarından yakalayarak ölümüne sebep olan 'roller coaster'dakiler dehşet içinde kalırken, fuardaki çocukların da korkunç görüntüden etkilendikleri belirtiliyor. 
   
   Asansör kafa kopardı    DIŞ HABERLER SERVİSİ 
   ABD'nin Teksas eyaletindeki bir hastanede arıza yapan asansör, kapısına sıkıştırdığı bir doktorun kafasını kopardı. Houston'daki Christus St. Joseph Hastanesi'nde cerrahlık uzmanlığını yapan Hitoshi Nikaidoh 35 , ikinci kattaki asansöre adımını attığında kapıları arıza sonucu kapanan asansör yükselmeye başladı. Kafası içeride, vücudu ise dışarıda kalan Nikaidoh'un başı, asansördeki bir hastane çalışanının gözleri önünde tavana çarpıp koptu ve içeri düştü. 
   
   
</TEXT>
</DOC>
