<DOC>
<DOCNO> 198297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/28/spor/aspo.html </URL>
<DATE> 2003/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ZAFER 
</HEADLINE>
<TEXT>

   UEFA Kupası'ndaki iki yemsilcimiz de üçüncü tur bileti kaptı. Gaziantep ilk maçta 3-0 yendiği Lens'i 3-1'lik skorla dağıttı Gençlerbirliği 1-1'in rövanşında Sporting Lizbon'a 3-0 üstünlük sağlayıp ders verdi... 
      
   Portekiz'de gençlik ateşi 0-3    
   Sahada şov yaptı 
   BAŞKENT ekibi, Portekiz'de destan yazdı, UEFA Kupası ikinci tur rövanş maçında Sporting Lizbon'u sahadan sildi. Rakibinin gol yollarını tıkayan Gençlerbirliği, zaman zaman da hazırlıksız yakaladığı Sporting Lizbon kalesinde pozisyon kovaladı. Kaleci Damir de, rakip ataklarda kalesinde devleşti. 44'te Polga'nın, Deniz'i düşürmesiyle kazanılan frikiği Ali Tandoğan, nefis bir vuruşla ağlara gönderdi, turun müjdesini verdi. 
   
   Fırtına estirdi 
   GOLDEN bir dakika sonra uzun bir derin pasla buluşan Mustafa Özkan iki rakip oyuncu arasından kaleye yüklendi. Mario Sergio'nun ters vuruşunda top ağlara gitti. İlk yarı bu skorla sonuçlanırken, ikinci devrede de Gençlerbirliği fırtına estirdi. 48. dakikada bu kez Ali Tandoğan sağ kanattan kesti, Veysel iki kişi arasından kafaya çıktı ve fileleri üçüncü kez havalandırdı. Mustafa Özkan'ın bir şutu da direkte patladı. 
   
   Yanal'ın gururu 'Hedefe ulaştık' 
   PORTEKİZ'İN güçlü temsilcisi Sporting Lizbon karşısında gelen tur büyük bir sevinç yarattı. Teknik Direktör Ersun Yanal, "Takımıma güveniyordum. İlk maçta istediğimizi elde edememiştik ama buraya gelirken ümitliydim. Oyuncularım çok iyi mücadele ettiler. Adeta rakiplerine futbol dersi verdiler. Hedefe ulaştık" dedi. 
   
   'Muhteşem sonuç' 
   HENÜZ işin başında olduklarını belirten tecrübeli teknik adam, "Başarımızı daha üst turlara taşımak istiyoruz. Bu takım çok daha iyi işler yapacak kapasitede" diye konuştu. Başkan İlhan Cavcav ise, "Muhteşem bir sonuç aldık. Göğsümüzü kabarttılar. Onlarla ne kadar gurur duysak azdır. Alınlarından öpüyorum" ifadelerini kullandı. 
   
   
      Fransa'da kaplan pençesi 1-3    
   Kurnaz Hüseyin 
   UEFA Kupası ikinci tur ilk maçında Fransa'nın dişli ekibi Lens'i aciz duruma düşüren Gaziantep, rövanşta da sahadan alkışlarla ayrıldı. Soğuk ve sisli bir havada oynanan maça kontrollü başlayan ve Lens'in şuursuz baskısını soğukkanlılıkla kıran temsilcimizde kaleci Ömer performansıyla yıldızlaştı. 40. dakikada faul atışını hemen kullanan Hüseyin'in pasıyla buluşan Bülent ağları havalandırıp, rakibin tur ümitlerine son verdi. 
   
   Lazarov fişi çekti 
   İKİ takımın da müthiş bir efor sarfettiği mücadelenin ikinci yarısına da Gaziantep damga vurdu. 55'te Erhan Namlı, ceza sahasının dışından müthiş bir şutla İtandje'yi çaresiz durumda bıraktı. 62'de Moreira'nın kırmızı kart görmesiyle on kişi kalan Lens, 73'te Fanni'nin golüyle farkı bire indirdi. 85'te Song'un Jaziri'yi düşürmesiyle kazanılan penaltıyı filelere gönderen Lazarov skoru belirledi. 
   
   'Sıra okyanusta' 
   TEKNİK Direktör Nurullah Sağlam, "Denizleri aştık, okyanusa geldik. Bunu da geçecek güce sahibiz. Oyuncularımı kutluyorum. Neler yapabileceklerini herkese gösterdiler" dedi. Başkan Celal Doğan da, "Bu tur bayram hediyemiz olsun. Transfer yapacağız" diye konuştu. Maçtan sonra Gaziantep sokaklarda sabahladı, zafer şarkıları söylendi. 
   KALECİ Ömer'i de öven Nurullah Sağlam, "Milli maçta defansla uzun süre birlikte oynayamamanın dezavantajını yaşadı. Gerçek Ömer bugün sahada olandır" yorumunu yaptı. Lens'in hocası Joen Müller ise, "Bir rakip iki maçta da aynı futbolu oynayıp, aynı golleri atıyorsa, onu tebrik etmekten başka yapacak bir şey yoktur" ifadesini kullandı. 
   
   Prim 150 milyar 
   SPORTİNG Lizbon karşısında müthiş bir maç çıkaran Gençlerbirliğili futbolculara 150 milyar lira prim verilecek. Karşılaşma öncesi belirlenen bu primin yanı sıra Başkan İlhan Cavcav'ın ekstra bir ödeme yapmayı planladığı öğrenildi. 
   
   Saygı duruşu 
   MAÇIN başında İstanbul'da yaşanan terör olaylarında hayatını kaybedenler için bir dakikalık saygı duruşunda bulunuldu. Karşılaşmayı 27 bin 949 biletli seyirci izlerken, tribünlerde az sayıda Türk seyirci de yer aldı. Erkan, Youla ve kaptan Ümit sakatlıkları nedeniyle kadroya alınmadı. 
   
   Taraftar tepkisi 
   25 milyon euro bütçeye sahip Sporting Lizbon'un elenmesi taraftarlarını çılgına çevirdi. 3 - 0'lık skor sonrası Yeşil - Beyazlı futbolcuları protesto eden taraftarlar, Teknik Direktör Fernando Santos'a da beyaz mendil sallayarak "istifa et" mesajı yolladılar. Karşılaşmanın bitiminde ise Gençlerbirliği takımını ayakta alkışladılar. 
   
   
   
</TEXT>
</DOC>
