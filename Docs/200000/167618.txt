<DOC>
<DOCNO> 167618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/son/sondun04.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat'ta uydu anten ve televizyon satışları patladı 
</HEADLINE>
<TEXT>

     Irak'ın başkenti Bağdat'ta, Saddam Hüseyin döneminde yasak olan uydu anten ve uydu telefon satışlarında patlama yaşanıyor. 
     Irak pazarına 150-200 bine yakın ikinci el araç, 2 milyona yakın uydu anten ve uydu telefon ile 900 bine yakın renkli televizyon girişi oldu. 
     Özellikle Samsung ve LG firmalarının Irak'a ihracatlarında gözle görülür bir artış yaşanıyor. 
     Bağdat'ta beyaz eşya ve elektronik ürünlerin satıldığı Arasat Caddesi'nde, bir televizyon satıcısı, savaştan sonra koalisyon güçlerinin kentte huzuru sağlamaya başladığını belirterek, ''Saddam döneminde kentteki bütün uydu telefonları toplanmıştı. Saddam rejimi bittikten sonra, insanlar yasaklanan uydu telefon ve uydu antenlerine yoğun ilgi göstermeye başladı. Talepleri karşılamak için 2 günde bir TIR veya kamyonla televizyon ithal ediyoruz'' dedi. 
     Savaştan sonra telefon şebekesi kullanılmaz hale gelen Bağdat'ın sakinleri, dünya ile iletişimi piyasada 850-900 dolar arasında fiyatla satılan uydu telefonlarla sağlamaya çalışıyor. 
     
</TEXT>
</DOC>
