<DOC>
<DOCNO> 152258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/yasam/yas01.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aleyna'nın keyfi yerinde 
</HEADLINE>
<TEXT>

Ameliyatı başarılı geçen ve yavaş yavaş nesneleri seçmeye başlayan küçük Aleyna'yla annesi Sevgi Dağ, İzmir'deki evlerinde huzurun tadını çıkarıyor 
     EDA BERKBAYRAK İzmir DHA 

     Görme özürlü 15 aylık Aleyna'yı nüfusuna geçiren Sevgi Dağ, sıkıntıları geride bırakıp, daha umutlu bir geleceğe adım attı. 
     Dünya Göz Hastanesi'nin açtığı kampanyayla İzmir Çiğli'de Aleyna adına aldığı iki oda bir salon daireye yerleşen Dağ, kızıyla artık daha mutlu. Aleyna'nın ameliyatı sonrası artık cisimleri seçmeye başladığını belirten Dağ, "Önceden hiç görmüyordu. Şimdi iri cisimleri seçebiliyor. Her şey, kızımın iyileşmesi, sağlıklı ve mutlu bir genç kız olarak yetişebilmesi için. Diğer gözünün de ameliyat edilebilmesi için Dünya Göz Hastanesi'nden haber bekliyoruz" dedi. 
     
     İŞ SÖZÜ DE ALDI 
     İzmir Büyükşehir Belediye Başkanı Ahmet Piriştina'nın kendisine iş sözü verdiğini de kaydeden Dağ, küçük Aleyna ile geleceğe artık umutla bakıyor. 
     Hayatlarının rayına oturmaya başladığını söyleyen ve "Bundan sonra tüm çabam kızımın sağlıklı bir yaşam sürmesi ve iyi bir geleceğe kavuşması için olacak" diyen Dağ, Aleyna'nın velayetini üzerie alacağını da sözlerine ekliyor. Dağ, "O benim kızım. Her ne olursa olsun, Aleyna'yı benden ayıramayacaklar" derken, Aleyna da neşeli tavırlarıyla etrafa sürekli gülücükler dağıtıyor. 
     


YAŞAM 


















</TEXT>
</DOC>
