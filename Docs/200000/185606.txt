<DOC>
<DOCNO> 185606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/son/sontur02.html </URL>
<DATE> 2003/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti'den Tüzmen'e Bakın bir daha izah edeyim 
</HEADLINE>
<TEXT>

     ANKARA Milliyet 

Devlet Bakanı Kürşad Tüzmen, TİM Başkanı Oğuz Satıcı ve Merkez Bankası Başkanı Süreyya Serdengeçti kur politikası konusunda yine anlaşamadı. Serdengeçti, Tüzmen'in kur politikasıyla ilgili bir yorumu üzerine "Bakın, bir daha izah edeyim" demek zorunda kaldı. Ekonomik Sorunları Değerlendirme Kurulu'nda ESDK "dalgalı kurdan vazgeçilmeyeceği" kararı çıktı. 
     ESDK, dün akşam "kur politikası" ana gündemiyle toplandı. Toplatıya iş örgütlerinin başkanlarıyla Maliye Bakanı Kemal Unakıtan dışında ekonomi yönetimi ve bürokrasisinin önde gelen isimleri tam kadro katıldı. 
     Edinilen bilgiye göre Tüzmen, kura müdahalede isim vermeden Merkez Bankası'nın geç kaldığını söyledi. İhracat açısından bir dönemin ıskalandığını belirten Tüzmen, "Daha önceden proaktif olunması gerekiyordu" dedi. Tüzmen'in kurun ihracatçı lehine dengesini bulacağına inandığını söylediği öğrenildi. 
     Satıcı'nın ise ihracatçının yaşadığı girdi maliyetleri gibi sorunları dile getirmesinin ardından konuyu dalgalı kura getirdiği belirtildi. Satıcı'nın, "Dalgalı kur rejimine birşey demiyorum ama ihracatçının takadı kalmadı" dediği öğrenildi. 
     Serdengeçti'nin konuşmasında ise izlenen politika sayesinde dolarizasyonun kırıldığını bildirdi. Dalgalı kur rejimi öncesi dönemden örnekler veren Serdengeçti, kurun mevcut seyrinde insanların TL'ye geçmesinde program uygulamasında gösterilen kararlılığın etkili olduğunu belirtti. Bu arada Tüzmen, politika uygulamasıyla ilgili teknik bir yorum yaptı. Bunun üzerine Serdgengeçti, "Bakın, bir daha izah edeyim" diyerek, bir açıklama yaptı. 
     
     Babacan damgayı vurdu 
     Toplantının sonunda Sanayi Bakanı Ali Coşkun'un açıkladığı "dalgalı kurdan vazgeçilmeyeceği" kararının alınmasında ise Devlet Bakanı Ali Babacan'ın toplantının açılışındaki sözleri etkili oldu. Kur konusunda tutarlı ve kararlı politika izlenmesi gerektiğini söylediği öğrenilen Babacan'ın, "Rejimin değiştirilmesi güven unsurunu zedeler" dediği belirtildi. 
     TL'ye dönüşü "normal" olarak tanımladığı öğrenilen Babacan, "Merkez Bankası üzerine düşeni yaptı. Döviz alımında ve faiz indiriminde şeffaf hareket etti" diye konuştu. Babacan, Merkez Bankası'nın bağısızlığının "esas" olduğu yönündeki görüşünü toplantıda bir kez daha anlattı. 
     
</TEXT>
</DOC>
