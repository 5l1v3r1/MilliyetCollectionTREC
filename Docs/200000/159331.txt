<DOC>
<DOCNO> 159331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/27/son/sontur30.html </URL>
<DATE> 2003/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumen kadın turist, çantayı kaptırdı, kendini suya atarak kurtardı 
</HEADLINE>
<TEXT>

     
     Soner KOCAER ANTALYA, DHA 

     Antalya'da kapkaççı saldırısına uğrayan soyadı belirlenemeyen Rumen turist Tanya, korkarak kendini Düden Çayı'na attı. Rumen turist boğulmaktan son anda kurtulurken, çantayı alan kapkaççı izini kaybettirdi. 
     Olay, önceki akşam meydana geldi. Romanya'dan tatil için Antalya'ya gelen 33 yaşındaki turist Tanya, kapkaççının saldırısına uğradı. Turist kadın, çantasını almaya çalışan kapkaççıya direnmek istedi. Kapkaççının kendisine zarar vermesinden korkan Tanya, daha sonra çantayı bırakarak kendini Düden Çayı'na bıraktı. Kapkaççı kaçarken, Rumen kadın akıntıda sürüklendi. Turist kadın olayı gören vatandaşların yardımıyla boğulmaktan son anda kurtarıldı. 
     Rumen turist, olay yerine çağırılan 112 Acil Servis ekipleri tarafından Antalya Devlet Hastanesi'ne kaldırıldı. Şok geçiren kadın, polise soyadını bile söyleyemedi. Çok korktuğunu belirten Tanya, "Adam çantamı aldı. Ne yapacağımı şaşırdım. Kendimi suya attım'' dedi. Turist kadın tedavi altına alınırken, polis kapkaççının peşine düştü. 

     
</TEXT>
</DOC>
