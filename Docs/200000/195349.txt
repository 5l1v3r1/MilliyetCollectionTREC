<DOC>
<DOCNO> 195349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/13/son/sontur13.html </URL>
<DATE> 2003/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Uzan için 96 bin 697 yıl hapis istemi 
</HEADLINE>
<TEXT>

     İmar Bankası'ndaki işlemler ve yöneticilerine ilişkin soruşturma yürüten ve aralarında Kemal, Hakan, Yavuz ve Bahattin Uzan'ın da bulunduğu 25 kişi hakkında ağır ceza mahkemesinde dava açılması istemiyle fezleke hazırlayan Şişli Cumhuriyet Savcılığı, BDDK, SPK ve İMKB yetkilileri hakkında da suç duyurusunda bulundu. 
     İstanbul Cumhuriyet Başsavcılığı'na gönderilen fezlekede, sanıkların, ''cürüm işlemek amacıyla teşekkül oluşturmak'', ''nitelikli zimmet'' ve ''dolandırıcılık'' suçlarından cezalandırılmaları için Ağır Ceza Mahkemesi'nde dava açılması talep edildi. 
     Bankanın yetkili olmadığı halde 19 bin 334 kişiye hazine bonosu satılması nedeniyle mağdur sayısı kadar ceza istendi. 
     Kemal Uzan için bu nedenle 96 bin 697 yıla kadar hapsi isteniyor. Ancak sanıklar üst sınır olan 36 yıla kadar hapis ile yargılanabiliyorlar. 
     
     BDDK, SPK VE İMKB HAKKINDA SUÇ DUYURUSU 

     El konulan İmar Bankası'ndaki işlemler ve yöneticilerine ilişkin yürüttüğü soruşturmada 25 sanık hakkında fezleke düzenleyen Şişli Cumhuriyet Başsavcılığı BDDK, SPK ve İMKB yetkilileri hakkında da ''görevi ihmal'' veya ''görevi kötüye kullanmak'' suçlarından soruşturma yürütülmesi için Ankara ve Sarıyer Cumhuriyet başsavcılıklarına suç duyurusunda bulundu. 
     Şişli Cumhuriyet Başsavcılığı, İstanbul Ağır Ceza Mahkemesi'nde dava açılmak üzere hazırlanan fezlekeden tefrik ettiği bazı soruşturma konularına ilişkin ''yetkisizlik kararı'' vererek, dosyaları ilgili savcılıklara gönderdi. 
     Buna göre, ''Bankacılık Düzenleme ve Denetleme Kurumu BDDK yetkilileri ile BDDK tarafından atanan İmar Bankası Genel Müdürü Cumhur Doğan hakkında, İmar Bankası'ndaki hem hazine bonosu işlemleri, hem de mevduatlardaki usulsüzlükleri tespit edemeyerek görevlerini ihmal veya kötüye kullanmış olabilecekleri'' konusuna ilişkin dosya, Ankara Cumhuriyet Başsavcılığı'na yollandı. Sermaye Piyasası Kurulu SPK yetkilileri hakkında da, ''bankanın hazine bonosu satma yetkisi olmadığı halde bunu satmaya devam etmesini görmedikleri için görevi ihmal veya kötüye kullanmak'' suçu oluşabileceği gerekçesiyle hazırlanan dosya da, ''yetkisizlik kararı'' ile yine Ankara Cumhuriyet Başsavcılığı'na gönderildi. 
     Savcılık, İstanbul Menkul Kıymetler Borsası İMKB yetkilileri hakkında da, yine hazine bonosundaki işlemler nedeniyle İMKB'nin görevi ihmali olabileceği gerekçesiyle, Sarıyer Cumhuriyet Başsavcılığı'na suç duyurusunda bulundu. 
     
     BÜTÜN ŞUBE MÜDÜRLERİNE SORUŞTURMA 

     Bankanın bütün şube müdürleri hakkında mevduat hesaplarına ilişkin ''zimmet'' suçundan ayrı bir dosya üzerinden soruşturma yürütülmesini kararlaştıran savcılık, off-shore yetkilileri hakkında da, mudilerin ''dolandırıcılık ve paramızı alamıyoruz'' iddialarına ilişkin ayrıca soruşturma yürütülmesini uygun buldu. 
     
     96 BİN 676 YIL HAPİS İSTENDİ 

     Şişli Cumhuriyet Başsavcılığı'nın İmar Bankası'ndaki işlemler ve eski yöneticilerine ilişkin yürüttüğü soruşturma sonucu 25 kişi hakkında hazırladığı fezlekede, Kemal ve Yavuz Uzan'ın, 38 bin 694 ile 96 bin 676'şar yıl arasında ağır hapis cezasına çarptırılmaları istendi. 
     Şişli Cumhuriyet Savcısı Sait Kunt tarafından hazırlanan 57 sayfalık fezlekenin 20 sayfasında, savcılığa gönderilen 3 ayrı raporun özetleri ve diğer bilgiler bulunuyor. 
     Hazine bonosu satışıyla ilgili 647, mevduat hesaplarıyla ilgili de 69 olmak üzere toplam 716 kişinin ''müşteki'' sıfatıyla yer aldığı fezlekede, 728 trilyon liralık açıktan hazine bonosu satıldığı, bunun nominal değerinin de 1 katrilyon 25 trilyon lira civarında olduğu belirtildi. 
     Açıktan hazine bonosu satışına ilişkin 19 bin 334 ''mağdur''un bulunduğu ifade edilen fezlekede, İmar Bankası'nın ÇEAŞ ve Kepez'e el konulduktan sonra 2 Haziran 2003 ile 4 Temmuz 2003 tarihleri arasında hazine bonosu satışını hızlandırdığı, günlük satış ortalamasının 4 trilyon lira civarında olduğu ve bunun da İMKB'ye bildirilmediği vurgulandı. 
     Fezlekede, bankanın hazine bonosu satışını 21 Ekim 2001 tarihinden itibaren yapmaya başladığı, İMKB'nin ise 21 Kasım 1999 tarihinde yaptığı bir toplantıda bankanın aracılık faaliyetlerinin durdurulmasına ve İMKB'ye üyelik belgesinin iptal edilmesine karar verdiği bildirildi. 
     Aynı fezlekede, raporlar doğrultusunda farklı bir bilgisayar sistemi kullanılarak şubelere yatırılan para ile Merkez Yatırım A.Ş'nin kayıtlarında farklılık bulunduğu, mevduat sahiplerinin 444 bin 126 kişi olduğu ve bankada 8 katrilyon 144 trilyon liralık bir hesabın görüldüğü anlatıldı. 
     Bankada yaklaşık 8 katrilyon liralık zararın oluştuğu belirtilen fezlekede, bazı sanıkların ifadelerinde, ''bankanın nakit ihtiyacı olduğu için açıktan hazine bonosu satıldığını, açığı kapatacaklarını düşündüklerini, ÇEAŞ ve Kepez'e el konulunca da bankanın daha çok nakite ihtiyaç duyduğunu, bu tarihten itibaren hazine bonosu satışlarını hızlandırdıklarını'' söyledikleri kaydedildi. 
     Ayrıca savcılık kaynaklarına göre, yine bankanın eski yönetim kurulu üyesi olan bazı sanıkların da, ifadelerinde, ''bilançolara, belgelere bakarak karar verdiklerini, bunları bilecek olan kişilerin de Kemal Uzan ve Hilmi Başaran olduğunu'' söyledikleri öğrenildi. ''İmar Bankası'nın da, ÇEAŞ ve Kepez'in desteğiyle yürütüldüğünün anlaşıldığı'' bildirildi. 
     
     REKOR HAPİS İSTEMİ 

     Şişli Cumhuriyet Başsavcılığı'nın hazırladığı fezlekede, sanıklar Kemal Uzan, Yavuz Uzan, Erol Hürbaş, Yaşar Avni Güral, Birol Çilingir, Gürol Demirkol, Hilmi Başaran, Sadık Karagöz, Tacettin Pak ve Mehmet Koray Özkaya'nın, ''2 kez nitelikli zimmet'', ''19 bin 334 kez nitelikli dolandırıcılık'', ''off-shore hesaplarından mevduat kaydırarak BDDK'nın ikazlarına uymamak'' ve ''cürüm işlemek için teşekkül oluşturmak'' suçlarından dolayı toplam 38 bin 694 ile 96 bin 676'şar yıl arasında ağır hapis cezasına çarptırılmaları istendi. 
     Fezlekede, Nedim Çokçok, Dilek Atıcı, Gül Handan Ertargın, Sami Bulut, Yeşim Öztürk, Çiğdem Karakoç ve Mehmet Bulat'ın da, benzer suçlardan dolayı 38 bin 681 ile 96 bin 673'er yıl arasında hapis cezasına çarptırılmaları talep edildi. 
     Aynı fezlekede, Hakan Uzan, Bahattin Uzan, Mustafa Akar, Nurettin Sivlim, Suat Gusinalı, Azmi Yılmaz ve Nuray Özel'in ''nitelikli zimmet'' ve ''cürüm işlemek için teşekkül oluşturmak'' suçlarından 15'er yıla, Mustafa Say'ın da ''zimmet'' suçundan 12 yıla kadar ağır hapis cezasına çarptırılmaları istendi. 
     Fezlekede, sanıklar için rekor düzeyde hapis cezası istemi olmasına rağmen Türk Ceza Kanunu'nun TCK 77. maddesi, ''aynı neviden hürriyeti bağlayıcı hapis cezalarının birleştirilmesi halinde uygulanacak cezanın 36 yılı geçemeyeceğini'' hükme bağlıyor. 
     Fezlekede isimleri geçen sanıklardan Erol Hürbaş, Yaşar Avni Güral, Birol Çilingir, Gürol Demirkol, Hilmi Başaran, Sadık Karagöz, Nedim Çokçok, Bahattin Uzan, Mustafa Akar ve Nurettin Sivlim, hazırlık soruşturması aşamasında tutuklanarak cezaevine konulmuştu. 
     Kemal Uzan, Yavuz Uzan ve Hakan Uzan da gıyabi tutuklu olarak aranırken, Tacettin Pak, Mehmet Koray Özkaya, Dilek Atıcı, Gül Handan Ertargın, Sami Bulut, Yeşim Öztürk, Çiğdem Karakoç, Mehmet Bulat, Suat Gusinalı, Azmi Yılmaz, Nuray Özel ve Mustafa Say'ın tutuklanmalarına gerek görülmemişti. 

     
</TEXT>
</DOC>
