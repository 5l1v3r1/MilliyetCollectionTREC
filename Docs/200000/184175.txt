<DOC>
<DOCNO> 184175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sontur20.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı'nın odasında 2 böcek çıktı 
</HEADLINE>
<TEXT>

     Türkiye'yi bir dönem sarsan "telekulak" skandalının izleri silinmeden, Sağlık Bakanı Recep Akdağ'ın makam katında yer alan dinlenme odasındaki koltukların altından iki dinleme cihazı çıktı. Akdağ, ANKA Ajansı'nın sabah servise koyduğu "10 adet böcek bulunduğu" haberini akşam saatlerinde Başbakan'la yaptığı görüşmeden sonra "kısmen" yalanlayarak, cihazların "amatör" işi olduğunu söyledi. 
     
     10 tane bulundu iddiası 

     ANKA, bu sabah yayınladığı haberde, Akdağ'ın odasında göreve geldiği günden bu yana dinleme cihazları bulunduğunu ve sürekli temizleme işlemi yapıldığını kaydetti. Haberde, temizleme işlemine karşın yine bulunan dinleme cihazı sayısının 10'u bulduğu, Akdağ'ın bu nedenle makam odasına gizli kamera koyduğu, ancak olayı güvenlik makamlarına yansıtmadığı ileri sürüldü. 
     
     Açıklama yaptı 

     Akdağ, saat 16.00'da bakanlıktan ayrılırken, "Bir saat sonra döneceğim, o zaman her şeyi açıklayacağım" dedi. Akdağ, doğrudan Başbakanlığa giderek Başbakan Tayyip Erdoğan'la yarım saat süren bir görüşme yaptı. Bu görüşmeden sonra İçişleri Bakanı Abdülkadir Aksu'nun Erdoğan'la tekrar bir araya gelmesi dikkat çekti. 
     Akdağ şöyle konuştu "Arka dinlenme odamızda böcek benzeri iki cihaz bulunmuş. Emniyet istihbarat yetkililerinden ilk aldığım bilgilere göre, bu cihazlar profesyonel değil, piyasada her yerde satılan ve birkaç saatlik batarya ömrü olan, amatör cihazlar. Uzun süre dinlemeyi mümkün kılacak cihazlar değil. Bulunduğunda da cihazlar çalışır durumda değilmiş. Zaten ömürleri birkaç saatte bitiyor. Cihazların bulunduğu odada ise kesinlikle gizli kamera yok. Ve konulmadı da. Emniyet istihbarat uzmanları cihazlar üzerindeki incelemelerini tamamlayacak ve detaylı bir rapor hazırlayacak. Cihazlar sürekli olarak kullandığımız dinlenme odasının koltuklarının altında bulunmuş. Görevli arkadaşlarımız mutat yaptıkları arama sırasında cihazları buluyorlar. Ancak cihazların ne zaman konduğu bilinmiyor." 
     
     Profesyonel değil 

     Cihazların eski Sağlık Bakanı Osman Durmuş döneminde konmuş olup olmayacağı yolundaki soruya, "olabilir" yanıtını veren Akdağ, "Özellikle beni dinlemek için konduğu düşünmüyorum. Aramalar mutat aralıklarla yapılıyor. Ancak önceki seferlerde fark edilmemiş olabilir" dedi. Akdağ, cihazların ne zaman bulunduğunun sorulması üzerine, "Yakın zamanda bulunmuş. Dün bilgi sahibi oldum, cihazları görmedim" diye konuştu. "Profesyonel olsaydı tedirginlik duyardım, ancak cihazlar hakkında detaylı bir bilgim yok. Ben bir çocuk sağlığı uzmanıyım. Şüphesiz 'gizli dinleme' olarak kabul edilecek bir olay değil" diyen Akdağ, hazırlanacak rapordan sonra Emniyet birimlerince gerekli her türlü soruşturmanın yapılacağını ifade etti. 
     
</TEXT>
</DOC>
