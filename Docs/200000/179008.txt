<DOC>
<DOCNO> 179008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur16.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek telefon faturası evden kaçırdı... 
</HEADLINE>
<TEXT>

     Sarıyer'de işlettiği kırtasiye dükkanına gelen 1.8 milyar liralık telefon faturası nedeniyle ailesinin tepkisinden korkan 17 yaşındaki Asiye Yarar, evden kaçtı. 
     Tarabya Ferahevler Mahallesi'nde ailesine ait ''Yarar Kırtasiye'' adlı dükkanı işleten Asiye Yarar, 4 Temmuz 2003 tarihinde ''işe gidiyorum'' diyerek ayrıldığı evine dönmedi. 
     Yarar ailesi, kızlarının arkadaşlarından ''işyerine gelen yüklü telefon faturası nedeniyle ailesinin tepkisinden korktuğu ve bu nedenle evden kaçtığını'' öğrendi. Baba Muhsin Yarar, kızının çalışkan ve zeki bir insan olduğunu belirterek, çalışmak istemesinden dolayı okula devam etmediğini ve orta öğretimi dışarıdan bitirmek istediğini söyledi. 
     Kızının evden kaçmasında arkadaşlarının korkutmasının da etkili olabileceğini savunan Yarar, ''1 milyar 800 milyon liralık telefon faturasını görünce sinirlerime hakim olamadım ve biraz bağırdım. Daha sonra ayrıntılı fatura istedim. Bunu da duyunca belki arkadaşlarının da teşvikiyle eve gelmekten korktu. Bir daha da kendisinden haber alamadık'' dedi. 
     Yarar, kızına kötü davrandığı için pişman olduğunu ifade ederek, telefon faturasını yatırdığını ve tek isteğinin kızının eve dönmesi veya en azından nerede bulunduğunu öğrenmek olduğunu kaydetti. 
     Kızının evden kaçmasından sonra polise ve diğer ilgili birimlere başvurduklarını, ancak bundan da sonuç alamadıklarını belirten Yarar, ''Daha sonra bir arkadaşını aradığını öğrendik. Parkta tesadüfen tanıştığı bir ailenin yanında kaldığını söylemiş. Ama onlara da ulaşamıyoruz'' dedi. 
     
     AİLE KORKUSU EVDEN KAÇIRIYOR 
     Yarar, Yakınlarını Kaybetmiş Aileler Derneği'ne YAKAD ait ''Kayıp Otobüsü''ne de kızının fotoğrafını astı. 
     YAKAD Başkanı Zafer Özbilici de, çocukların evden kaçmalarının en büyük nedeninin, yaptıkları bir hatadan dolayı ailelerinin kötü muamelesinden korkmaları olduğunu belirterek, bu nedenle özellikle ergenlik çağını yaşayan kız çocuklarında bu tür olayların sıklıkla görülebildiğini söyledi. 
     Özbilici, kayıpları aramak dışında, ailelere de çocuklarını kaybetmemeleri, onları kaybettirecek davranışlardan uzak durmaları yönünde uyarmaya çalıştıklarını belirterek, ''Maalesef en küçük bir hatalarında çocuklarına kötü muamelede bulunmak, ailelerimizin önemli bir sorunu. Çocuk, evden kaçtıktan sonra pişman olsa bile, yine bu tepkiden korktuğu için artık eve dönemiyor'' dedi. 
     
</TEXT>
</DOC>
