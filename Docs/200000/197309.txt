<DOC>
<DOCNO> 197309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/son/sontur17.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da terörü protesto yürüyüşüne ilgi olmadı .. 
</HEADLINE>
<TEXT>

     Ankaralılar İstanbul'da 50'den fazla kişinin öldüğü terör saldırılarını protestoda çekingen davrandı. 
     Birçok gazeteci ve bilim adamı Türk toplumunda teröre karşı yetersiz tepki olmasından yakınınca üç büyük ilde telin mitingleri düzenlendi, ancak tüm çağrılara karşın Ankara'daki mitinge 300 kişi katıldı. Yürüyüş fiyaskoyla sonuçlandı. 
     İstanbul'daki bombalama eylemleri Türk-İş, Hak-İş, DİSK, KESK, Türkiye Kamu-Sen, Memur-Sen, Türk Tabipleri Birliği TTB , Türk Mühendis ve Mimar Odaları Birliği TMMOB ve TİSK ve diğer sivil toplum kuruluşları tarafından Ankara'da protesto edildi. 
     
     HEM BOMBACILARI HEM AMERİKA'YA SLOGAN ATTILAR 
     "Şiddet ve teröre karşı barış" yazılı siyah pankart altında Ziya Gökalp Caddesi üzerinden Kızılay Meydanı'na doğru yürüyen sivil toplum örgütlerinin üyeleri, diğer sivil örgüt temsilcileriyle Kızılay Meydanı'nda buluştu. Türk Bayrağı ve karanfil taşıyan sivil toplum örgütü üyeleri, "Ne ABD füzesi, ne yobaz baskısı, özgürlük, eşitlik, barış istiyoruz", "Usame Bin Ladin'i kim yarattı", "Terörün kaynağı ABD emperyalizmi" pankartlarını da taşıdı. 
     
     SLOGAN YASAĞINI DİNLEMEDİLER 
     Yürüyüşte slogan atılmayacağı kabul edilmişti, ancak yürüyüşe katılan bazı gruplar kendi siyasal görüşleri doğrultusunda slogan attılar. 
     
     "BARIŞ VE DEMOKRASİ İSTİYORUZ" 
     Burada konuşan TMMOB Başkanı Kaya Güvenç, İstanbul'daki bombalı saldırılara karşı sessiz kalmamak, saldırganların amaçladıkları susturulmuş, yıldırılmış, korkutulmuş, bir toplum olmamak için emek örgütleri ve yüreğinde insan sevgisi olan tüm vatandaşlar olarak bir araya geldiklerini söyledi. Türkiye ve bölgede barış ve demokrasi istediklerini kaydeden Güvenç, "Irak'ta işgalin sona ermesini istiyoruz, Filistin'e özgürlük istiyoruz. Bizler de bugün Kızılay'da Türkiye'nin dört bir yanında olduğu gibi şiddete ve teröre karşı barışı savunmak için saldırılarda yaşamlarını yitirenleri saygıyla anmak için, yaralılarımıza yalnız olmadıklarını anlatmak için, kardeşliğe, barışa, özgürlüğe, demokrasiye insanlığa uzanan elleri hak ettiği yanıtı vermek için el ele buluştuk. Saldırganlar değil, barıştan ve demokrasiden yana olanlar kazanacaktır" diye konuştu. 
     
</TEXT>
</DOC>
