<DOC>
<DOCNO> 169155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sontur02.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet ve Türk-İş önümüzdeki hafta yeniden masaya oturacak... 
</HEADLINE>
<TEXT>

     Hükümet ile Türk-İş Yönetim Kurulu'nun kamu toplu iş sözleşmeleri ile ilgili olarak önümüzdeki hafta yeniden biraraya gelmesi bekleniyor. 
     Başbakan Recep Tayyip Erdoğan ve Devlet Bakanı, Başbakan Yardımcısı Mehmet Ali Şahin ile 10 Temmuz Perşembe günü görüşen Türk-İş Yönetim Kurulu, hükümetin kamu toplu iş sözleşmeleri ile ilgili olarak işçi ücretlerine yapılacak zamma ilişkin sunduğu yeni öneriyi Başkanlar Kurulu'nda değerlendirme kararı almıştı. 
     Başbakan Recep Tayyip Erdoğan'ın da katılması beklenen ve önümüzdeki hafta yapılması öngörülen hükümet-Türk-İş görüşmesinde kamu toplu iş sözleşmelerinde gelinen son nokta değerlendirilecek. 
     Türk-İş Genel Başkanı Salih Kılıç, hükümetin kendilerine 10 Temmuz'da yapılan görüşmede sunduğu yeni önerinin daha önceki önerilere göre iyi bir noktada olduğunu, ancak çalışanların beklentilerini tam olarak karşılamadığını söyledi. 
     Toplu iş sözleşmelerinin masa başında bitirilmesini her zaman savunduklarını anlatan Kılıç, ''Bizim olumlu tavrımız hükümet tarafından da değerlendirilmeli ve sözleşmelerin masa başında bitmesi için uğraş verilmelidir. Hükümetin önerilerini biraz daha iyileştirmesi durumunda olumlu bir sonuca gidebiliriz. İşçinin geçmişten kaynaklanan reel kayıpları karşılanmalıdır'' dedi. 
     Kılıç, toplu iş sözleşmelerinde ücret ve sosyal hakların yanı sıra, özelleştirme sonucu işini yitiren işçilerin sorunlarının çözümü, kamuda zorunlu emeklilik uygulamalarının durdurulması, ertelenen ikramiyelerin ödenmesi gibi taleplerinin de bulunduğunu vurgulayarak, toplu iş sözleşmesi görüşmelerinde bu taleplerinin hayata geçirilmesinde kararlı olduklarını bildirdi. 
     Türk-İş Genel Başkanı Kılıç, hükümetin son sunduğu zam önerisini Türk-İş Kamu Koordinasyon Kurulu ve Başkanlar Kurulu ile birlikte değerlendireceklerini de kaydetti. 
     Hükümet, Türk-İş ile 10 Temmuz'da yaptığı görüşmede işçi ücretlerine birinci altı ay için yüzde 5, ikinci altı ay için yüzde 9, üçüncü ve dördüncü altı aylar için ise yüzde 5'er oranında zam önermişti. Hükümetin önerisine göre, üçüncü ve dördüncü altı aylarda enflasyonun yüzde 5'i aşması durumunda aşan kısmın yüzde 80'i işçi ücretlerine yansıtılacak. 
     
</TEXT>
</DOC>
