<DOC>
<DOCNO> 198174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/son/sondun36.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şevardnadze hükümetinden boşalan yerlere yeni atamalar... 
</HEADLINE>
<TEXT>

     Gürcistan'da eski Cumhurbaşkanı Eduard Şevardnadze'nin görevi bırakmasının ardından kabine içinde boşalan yerlere yeni atamalar yapıldı. 
     Parlamentonun bugün yapılan oturumunda, görevinden istifa eden İçişleri Bakanı Koba Narçamaşvili'nin yerine, ''Burjanadze-Demokratlar Bloku'' içinde yer alan Giorgi Baramidze getirildi. 
     Şevardnadze iktidarını sona erdiren muhalefetin önde gelen liderlerinden Zurab Jvaniya Devlet Bakanı olurken, Maliye Bakanlığı görevine Zurab Nohayderi getirildi. Dışişleri Bakanı Irakli Menagarişvili'nin ise görevine devam edip etmeyeceğinin belirsiz olduğu kaydedildi. 
     Şevardnadze iktidarının önde gelen isimlerinden milletvekili Vahtang Çeroişvili, oturumda yaptığı açıklamada, yavaş yavaş diktatör rejimin yönetime gelmesi endişesi taşıdıklarını belirterek, Acaristan'ın da Abhazya gibi Gürcistan'dan kopma tehlikesi bulunduğunu söyledi. 
     Parlamento'nun bu sabah yapılması planlanan oturumu yeterli çoğunluk sağlanamadığı için öğleden sonraya ertelenmişti. 
     
</TEXT>
</DOC>
