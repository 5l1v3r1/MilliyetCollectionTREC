<DOC>
<DOCNO> 186745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/06/son/sondun07.html </URL>
<DATE> 2003/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, İsrail'i eleştirmekten kaçındı, Suriye'ye çattı .. 
</HEADLINE>
<TEXT>

     ABD, Hayfa'daki bombalı saldırının ardından Suriye'de bir kampı bombalayan İsrail'i eleştirmekten kaçınırken, Suriye'nin terörizmle savaşta ''yanlış tarafta'' olduğu mesajını vurguladı. 
     İsrail'in, Hayfa'da 19 kişinin ölümüne yol açan bombalı saldırının ardından Şam'a 15 kilometre uzaklıkta, İslami Cihad'a ait olduğu öne sürülen bir eğitim kampını bombalamasının ardından, ABD Dışişleri Bakanlığı sözcülerinden Joann Moore, ABD'nin İsrail ve Suriye'yi gerginliği artırıcı eylemlerden kaçınmaya çağırdığını kaydetti. 
     Beyaz Saray sözcüsü Ken Lesius ise ''terörizmle savaşta yanlış tarafta yer alan'' Suriye'nin, teröristleri barındırmaya son vermesi gerektiğini söyledi. 
     Bu arada, ABD Başkanı George W. Bush, İsrail Başbakanı Ariel Şaron'u telefonla arayarak, Hayfa'daki saldırıyı kınadı ve taziyelerini bildirdi. Beyaz Saray sözcüsü Ken Lesius, Bush ve Şaron'un, terörizmle savaşın devam etmesi ve bölgede gerginliği artıracak eylemlerden kaçınma gereği üzerinde anlaştığını söyledi. Amerikan yönetimi yetkilileri, İsrail'in Suriye'yi bombalamadan önce Washington'a bilgi vermediğini ve Filistin lideri Yaser Arafat'ın, Batı Şeria'daki karargahından uzaklaştırılması niyetinde olup olmadıklarının bilinmediğini belirtti. 
     
     KONGRE ÜYELERİNDEN İSRAİL'E DESTEK 
     Demokrat Parti başkan aday adaylarından, Musevi Senatör Joe Lieberman, Fox News televizyonunda katıldığı bir programda, İsrail'in Suriye'ye yönelik askeri harekatını, ABD'nin 11 Eylül terörist saldırılarından sonra Afganistan'daki El Kaide kamplarını bombalamasına benzetti. Lieberman, İsrail'in, ABD'nin bölgedeki en sıkı müttefiki olduğunu, hem İsrail'in, hem de ABD'nin terör kurbanı ülkeler olduğunu belirterek, hiçbir hükümetin, Hayfa'daki gibi bir saldırı sonrası eli kolu bağlı oturmayacağını savundu. 
     Demokrat Parti'li Senatör Carl Levin de, CNN televizyonundaki bir programda, İsrail'in, kendisine saldıranların peşinden gitme hakkı bulunduğunu söyledi. Ancak Levin, bu durumun, Ortadoğu'daki bazı güçleri harekete geçireceği uyarısında da bulundu. 
     Cumhuriyetçi Parti Senatörü Arlen Specter da, İsrail'in, Suriye'deki kampa saldırmadan önce sağlam kanıtlar bulduğundan emin olduğunu söyledi. 
     ABD Dışişleri Bakanlığı'nın teröre destek veren ülkeler listesinde yer alan Suriye'nin, ABD ile ilişkileri zaten iyi durumda değildi. Irak savaşı ile birlikte durum daha da kötüleşti. Mart ayında Amerikan askerleri Bağdat'a doğru ilerlerken, ABD Savunma Bakanı Donald Rumsfeld, bazı askeri ekipmanın Irak'a Suriye sınırından kaçırıldığından şikayet etmiş ve Suriye hükümetini bundan sorumlu tutmakla tehdit etmişti. Suriye bu iddiayı reddetmişti. 
     ABD Dışişleri Bakanlığı'nın silah kontrolünden sorumlu müsteşarı John Bolton, Eylül ayında, Kongre'de katıldığı bir oturumda, Suriye'nin, bazı militanların Irak'a girerek Amerikalıları öldürmesine izin verdiğini ve kimyasal, biyolojik, nükleer silah elde etmeye yönelik önemli bir çaba içinde olduğunu söylemişti. 
     Başkan George W. Bush'un Ulusal Güvenlik Danışmanı Condoleezza Rice, geçen hafta yaptığı açıklamada, Suriye'nin, ''ABD'nin istediği kadar yapıcı'' davranmadığını ve bu ülkenin yapması gereken çok şey olduğunu kaydetmişti. 
     
</TEXT>
</DOC>
