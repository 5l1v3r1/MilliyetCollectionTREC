<DOC>
<DOCNO> 192980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/03/son/sondun03.html </URL>
<DATE> 2003/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Operasyonda, denize dökülen 1 ton kokain ele geçirildi 
</HEADLINE>
<TEXT>

     Kolombiya'nın Karayip sahili açıklarında, Kolombiya, ABD, İngiltere ve Hollanda donanma güçlerinin ortak düzenledikleri operasyonda, denize dökülen 1 tondan fazla kokain ele geçirildiği bildirildi. 
     Keşif uçaklarının Kolombiya'nın sahil eyaleti Guarija'nın 290 kilometre kuzeyinde şüpheli bir gemi belirleyerek söz konusu ülkelerin bölgede seyreden donanma gemilerini uyarmaları üzerine yapılan operasyonda, uluslararası güçlerin uyuşturucu kaçakçılığı yapan geminin peşine düştüğü belirtildi. Ancak kaçakçılık yapan geminin uluslararası güçlerin önünden kaçarak en yakın Kolombiya sahiline ulaşmayı başarması ve mürettebatın gemiyi terkederek kaçması nedeniyle kaçakçılar ele geçirilemedi. 
     Buna karşılık bir İngiliz gemisinin, kaçakçılık yapan gemiden denize atılan ve piyasa değeri 30 milyon dolar olduğu sanılan bir tondan fazla kokaini ele geçirmeyi başardığı kaydedildi. 
     
</TEXT>
</DOC>
