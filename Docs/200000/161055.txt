<DOC>
<DOCNO> 161055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sonspo33.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Aybaba Önce transfer, sonra hedef... 
</HEADLINE>
<TEXT>

     Trabzonspor Teknik Direktörü Samet Aybaba, transferlerin iyi bir şekilde gittiğini belirterek, ''Transferleri tamamladıktan sonra yeni sezondaki hedefimizi belirleyeceğiz'' dedi. 
     Aybaba, Türkiye Futbol Antrenörleri Derneği TÜFAD Adana Şubesi'nce düzenlenen ''Futbol ve Başarı'' konulu sohbet toplantısında, teknik direktörlerin takımlarına sağlıklı hedefler vermesi gerektiğini söyledi. 
     Beşiktaş'ın sezon öncesi hedeflerini iyi koyup 100. yılda şampiyonluk istediğini ilan edip, taraftar ve medya desteğini alarak amacına ulaştığını belirten Aybaba, ''Yönetim kurulu şampiyonluğa oynayacak kadro kurup, teknik direktör de sağlıklı işler yapınca gerisi kolay oldu. Biz ise yeni kadro kurmuştuk ve kendimize kupa şampiyonluğunu hedef olarak belirledik. Buna da iyi bir şekilde konsantre sağlayarak şampiyon olduk'' diye konuştu. 
     Transfer çalışmalarının iyi gittiğini belirten Aybaba, bir gazetecinin, Gökdeniz'in Galatasaray ile anlaştığı yolundaki sorusuna, ''Gökdeniz'in Trabzonspor ile 2 yıllık sözleşmesi var. Kulüp izin vermeden bir yere gidemez. Gökdeniz, geçen hafta Trabzonspor'da kalmak istediğini söyledi. Neden gündeme getiriliyor bilmiyorum. Gökdeniz, yeni sezonda Trabzonspor formasını giymeye devam edecek'' dedi. 
     Aybaba, yeni sezondaki hedeflerini transferlerin ardından belirleyeceklerini ifade ederek, ''Elimizdeki oyuncu kadrosuna göre program yapacağız. Transferler bittikten sonra hedefi ortaya koyacağız'' diye konuştu. 
     
     DESTEĞİN ÖNEMİ 
     Belirlenecek hedefler öncesi oyuncuların çok iyi motive edilmelerinin yanında maddi, medya ve taraftar desteklerinin çok önemli olduğuna dikkat çeken Aybaba, şunları kaydetti 
     ''Eğer bunlar sağlanamazsa bu teknik direktörün sonu olur. Bu nedenle teknik direktörler takımlarına sağlıklı hedefler vermeli. Beşiktaş ve biz bunları yaparak şampiyon olduk. Başarılı olmak için sevgi çok önemli. Sevgi olmayan yerde disiplin de olmaz. Oyuncu parasını alamayıp siz alırsanız başarılı olamazsınız. 
     Biz Trabzonspor'da önce takım olduk. Futbolcularımla tek tek ilgilendim, iyi ve kötü günlerinde hep yanlarında oldum. Her şeyi birlikte yaptık, o zaman başarı da kolaylaştı.'' Genç oyuncuların her zaman oynatılması taraftarı olduğunu anlatan Aybaba, şöyle devam etti 
     ''İyiyse oynatacaksınız. Ben genç oyuncuları oynatmaktan korkmuyorum. Ancak, bunun zamanlamasını iyi bilmek lazım. Düşüşte olan bir takımda gençlerin oynatılması yanlış. Fenerbahçe 3-4 genç oyuncu kadrosuna dahil etti. Ancak, kendilerini gösteremediler. Gençleri oynatmanın zamanlaması iyi belirlenmeli. Laf olsun diye oynatırsanız, oyuncuyu kaybedersiniz.'' Aybaba, Trabzon halkının yaşamlarının futbol olduğunu kaydederek, ''Sezon başında bazı zorluklar çektim. Ancak, daha sonra Trabzon halkı bana büyük bir sevgi gösterdi. Onlarla birlikte her şeyi paylaşıyoruz. Teknik direktörler topluma sağlıklı mesajlar vermeli. Ben yönetim, taraftar ve futbolcuyla ilgili her konuda görüş belirtiyorum'' dedi. 
     Samet Aybaba, Özkan Sümer gibi teknik direktörlükten gelen bir başkanla çalışmasının kendisi için şans olduğunu sözlerine ekledi. 
     Toplantıya, Gençlik ve Spor İl Müdürü Tuncer Akdoğan, TÜFAD Adana Şube Başkanı Ali Hoşfikirer ile çok sayıda antrenör katıldı. 
     
</TEXT>
</DOC>
