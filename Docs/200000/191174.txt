<DOC>
<DOCNO> 191174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/25/son/sondun03.html </URL>
<DATE> 2003/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri Bakanlığı 'Türkiye ile görüşmeler askıya alınmadı' 
</HEADLINE>
<TEXT>

     ABD Dışişleri Bakanlığı sözcüsü Adam Ereli, Türkiye'den Irak'a asker gönderilmesi konusunda görüşmelerinin askıya alınmadığını, ''bu karışık konunun'' sonuca bağlanmasının zaman alacağını belirterek, ''Aceleye getirmektense doğru şekilde yapmak lazım'' dedi. 
     Ereli, düzenlediği basın toplantısında bir gazetecinin, Türkiye'den Irak'a asker gönderilmesi konusunda ABD ile Türkiye arasındaki görüşmelerin askıya alındığı haberlerine ilişkin sorusuna, ''Türk askerlerini Irak'a getirmeye ilişkin detaylar ve modeller üzerinde bütün taraflarla görüşmelere devam ediyoruz'' yanıtını verdi. 
     Adam Ereli şunları söyledi 
     ''Bu görüşmeler pek çok farklı formatta ve yerde yapılıyor. Sadece bugün Ankara'da görüşme yapmamış olmamız, bu görüşmelerin askıya alındığı anlamına gelmiyor. Bu, başka bir yerde başka biriyle, duyduğumuz şeylere ilişkin konuştuğumuz anlamına geliyor. Görüşmeler, düzenlemeler, danışmalar devam ediyor. Türkiye ile görüşmeler durdurulmadı veya askıya alınmadı. Üzerinde çalıştığımız bir konu olmaya devam ediyor. Daha önce de söylediğim gibi, zaman alacak. Karmaşık bir konu. Aceleye getirmektense, doğru şekilde yapmak lazım.'' Ereli, bir gazetecinin, ''Hala Türkiye'den Irak'a asker gitmesi konusunda kararlı mısınız'' sorusuna karşılık, ''Biz hala bu görüşün kabul edilmesi üzerinde çalışıyoruz'' dedi. Bu konunun neden karmaşık olduğunun sorulması üzerine de Ereli, bunun herkesi tatmin edecek şekilde yapılmasının önemine işaret etti. 
     
</TEXT>
</DOC>
