<DOC>
<DOCNO> 155746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/spor/aspo.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor'u yenerek kötü gidişe 'dur' dedi 
</HEADLINE>
<TEXT>
Fener'den şanlı dönüş 
Ligde dokuz haftadır galibiyet yüzü göremeyen ve UEFA Kupası’nı bile tehlikeye atan Sarı-Lacivertliler’e Tuncay Şanlı’nın golü hayat verdi 
     MEHMET DEMİRKOL 

     Bu maçta bile seyirci çileden çıkabildi. Yenen bir gole, ya da verilen bir penaltı kararına, yahut bir karta yol açacak bir hakem kararına değil. Basit faullere isyan etti tribünler. İki anonsa yol açan bir küfür furyasına ve sahaya fiili müdahaleye tanık olduk. Böyle rahat, iddiasız bir maçta havlu atmış bir rakibe rağmen yine durmak bilmeyen bir isyan vardı. Artık eminim... Boşuna bunca uğraş, panel, sempozyum... Bu iflah olmaz bir hastalık... 
     Dün maçın ilk yarısı biterken akılda kalan tek güzel an Tuncay’ın 26. dakikada uzun bir driplingin ardından, en beklenmeyeni yapıp, duraksamadan koşu hareketlerinin bir parçası gibi, sağ ayağının dışıyla ters köşeye 20 metreden vurduğu şuttu. Yerden giden top direğe vurup filelere gitti 1 - 0 
     Fenerbahçe benzer akınları maç başından bu yana yapmış ancak ceza sahası önünde organizasyonunu kuramayıp sürekli savunma duvarına çarpmıştı. Tuncay bu sıkışıklığa isyan edercesine çok şık vurarak Kocaelispor’un başarılı kalecisi Ahmet Şahin’i avlayabildi. Ve Körfez ekibinin planını bozdu. Onlar klasik kapalı bir savunma, Hüseyin, Emrah ve Lazarov ile çıkacakları kontrataklarla Fener’i yıkmak istiyorlardı. Rakibin gevşek 4 - 4 - 2’sini erken bir baskıyla bozmaya kalkışmadılar. Halbuki basit bir presin Fenerbahçe’yi nasıl perişan ettiği 9 haftadır ortadaydı. Belli ki, hiç ders almamışlar... Öyle olunca planlarından sadece bir pozisyon çıkarabildiler. 
     32’de Lazarov aldığı uzun pasla ceza sahasının dışından sert vurdu ama çerçeveyi tutturamadı. 
     Bu yanlış plan aslında çok fazla şey anlatıyor. Kadroya baktığınızda bu futbolculardan hiç birinin İkinci Ligi hak etmediğini görüyorsunuz. Ama böyle bir planlama ve futbolla Süper Ligi de hak etmiyorlar. 
     İkinci yarı Cem Karaca - Hakan Bayraktar değişikliği ve Rebrov’un direkte patlayan volesiyle başladı. Ukraynalı ilk yarının 10. dakikasında kaçırdığı net pozisyonda olduğu gibi yine şanssızdı. 
     Erhan’ın savunmaya, Hakan’ın orta sahaya geçişiyle Fenerbahçe daha seçenekli top kullanma şansına kavuştu. Ancak Erhan’ın savunmadaki kısıtlı becerisi Körfez’in çıkışlarında kalabalıklaşmaya başlamasıyla birlikte pozisyonlar verdiler. 55’te Cem Sinan’ın Rüştü’ye takılışı açık bir beraberlik şansıydı, kullanamadılar. 
     Ama Kocaeli’nin bu cüreti uzun sürmedi. Ve çok geçmeden yine ilk yarıdaki planlarına döndüler. Fenerbahçe topu daha iyi kullanan takım oldu. Tabii ki komutan Tuncay’dı. 64’te genç yeteneğin al da at pasını Vladimir’in sayı yapamayışının sonucu dört dakika sonra yuhlarla yerini bırakışıydı. Bir başka değişle Fenerbahçe seyircisinin bir bilet daha kesişi... Sonrası genelde alkışlanan bir futbol... Tuncay’ın yaratıcısı olduğu golsüz akınlar... Ve Kocaeli’nin ceza sahasına kadar ulaşamayan zayıf kontra çabaları... 
     
Kıyar’dan Tamer Güney’e kınama      KOCAELİSPOR Teknik Direktörü Yaşar Kıyar, Fenerbahçe’nin maça as futbolcularıyla çıkması nedeniyle Tamer Güney’i kınadığını belirtti. Kıyar, "Güney geldiğinden bu yana hep gençlere önem vereceğini söyledi, ama Bursaspor maçında PAF takım oyuncularını kadroya koyup, bizim maçta as oyuncuları karşımıza çıkardı. Büyük bir takıma böyle şeyler yakışmaz" yorumunu yaptı. 
     
İlginç savunma      GÖREVE geldiğinden bu yana ilk galibiyetini alan Fenerbahçe Teknik Koordinatörü Tamer Güney, genel olarak iyi bir futbol sergilediklerini söyledi. Bursaspor karşısında ilk 11’de oynattığı Recep, Erman, Fahri ve Semih’i kenara çeken Güney, bunların yerine Rüştü, Mirkoviç ve Vladimir’i oynattı. 
     GÜNEY, genç futbolculara ilk 11’de şans tanımamasının nedeninin, UEFA Kupası’na katılamama endişesi olmadığını ifade etti. Tecrübeli çalıştırıcı, "Genç futbolcuları oynatmaktan dolayı yoğun tepki aldık, ben de bu oyuncuların kendilerini artık kabul ettirdiklerini düşünerek oynatmadım" dedi. 
     
     Maçın hakemi 
Sertliğe prim tanıdı      KARŞILAŞMADA sertliğe biraz fazla prim tanıyan hakem Erol Ersoy, kritik bir hata yapmadı. Fenerbahçe taraftarının tezahüratı nedeniyle 1 nolu anonsu yaptıran Ersoy, 2 nolu anonsu yaptırmamak için adeta ilk yarının bitmesini iple çekti. İkinci devrede sahaya atılan cisimler nedeniyle 3 nolu anonsu yaptırmakta ise gecikmedi. 
     
Maçtan notlar      Hakan Şükür kampanyası 
     SARI-Lacivertli taraftarın kurduğu www.antu.com sitesi, "Hakan Şükür’ü istemiyoruz" kampanyası başlattı. İnternet forumlarında golcü aleyhinde yazılar yer alırken, tribünlerde de "Torinolu Şaban’ı istemiyoruz" pankartı açıldı. 
     
     Mağdur durumdayız’ 
     KAPTAN Ümit Özat, takımın konumu nedeniyle manevi anlamda taraftardan daha fazla mağdur olduklarını belirtti. Fenerbahçeli futbolcu, "Kim böyle huzursuz olmak, evine boynu bükük gitmek ister" dedi. Kulüpteki alacakları konusunda da değişik bir yaklaşımda bulunan Ümit, "Konumum itibarıyla fazla konuşmak istemiyorum ama, biz de memurların ne kadar maaşla geçinmeye çalıştığını biliyoruz. Bu sıkıntı ekonomik kriz nedeniyle oldu. Fenerbahçe’de kimsenin parası kalmaz" yorumunu yaptı. 
     
     Karaborsada damping 
     FENERBAHÇE taraftarı dün takımını yalnız bıraktı. Çok az sayıdaki seyirciye rağmen stat çevresinde yine karaborsacılar vardı. Gerçek değeri 10 milyon lira olan biletlerin karaborsada 5 milyon liraya satılması dikkat çekti. Yetkililer, biletlerin sahte ya da para verilmeden edilinmiş biletler olabileceğini belirtti. 
     
     Dev futbol okulu açılıyor 
     FENERBAHÇE, Avrupa yakasının en büyük futbol okulunu açıyor. Bakırköy Çobançeşme Mevkii’ndeki BP İstasyonu yanındaki tesislerin bugün saat 16.00’da yapılacak açılış törenine Fenerbahçe Altyapı Koodinatörü Cemil Turan, Sarı-Lacivertli ünlü futbolcular, belediye başkanları ve çok sayıda spor adamı katılacak. 
     
     PAF’a darbe 
     YETENEKLİ oyuncularını A takımına kaptıran Fenerbahçe PAF Takımı dün de Kocaelispor’a 3-1 yenildi. Dereağzı Tesisleri’ndeki karşılaşmada kötü bir futbol ortaya koyan Sarı - Lacivertliler’de Tolga da ikinci yarının sonlarına doğru kırmızı kart görerek takımını 10 kişi bıraktı. 
     

</TEXT>
</DOC>
