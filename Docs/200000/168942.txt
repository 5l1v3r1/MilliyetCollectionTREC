<DOC>
<DOCNO> 168942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/son/sondun08.html </URL>
<DATE> 2003/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Barzani "Kürtler'in 2. sınıf vatandaş olması kabul edilemez" 
</HEADLINE>
<TEXT>

     Irak Kürdistan Demokratik Partisi IKDP lideri Mesud Barzani, gelecekte oluşturulacak Irak hükümetinde ''Kürtlerin ikinci sınıf vatandaş olarak değerlendirilmesinin'' kabul edilemeyeceğini söyledi. 
     Barzani, Eşşark El Avsat gazetesine yaptığı açıklamada, ''Gelecekteki hükümette ikinci sınıf vatandaş rolünü kabul etmeyiz'' dedi. 
     Barzani, 25 milyonluk Irak nüfusunun 5 milyon kadarının Kürt olduğunu belirterek, ''Kürtler hassas bakanlıklar ve iç güvenlik kuvvetlerinde sorumluluk almalıdır'' ifadesini kullandı. 
     Saddam Hüseyin rejiminin devrilmesinden sonra oluşturulan geçici hükümet konseyi yarın Bağdat'ta ilk toplantısını yapacak. 
     Konseyin, bakan atama, diplomatik temsilcileri tayin etme, bütçeyi oylama ve gelecekteki Irak anayasasını hazırlamakla sorumlu olacak ve üyeleri hukukçulardan oluşacak 8-10 kişilik bir anayasa komisyonu oluşturma yetkisinin de olacağı belirtiliyor. 
     Konseyin, Irak nüfusunun dağılımını temsilen 13 Şii, 5 Kürt, 1 Türkmen, 1 Hıristiyan, 5 Sünni'den oluşması bekleniyor. 
     Bu arada, BM kaynakları, yarın ilk kez toplanacak konseyin, toplandıktan 1 saat sonra, Irak'taki Amerikalı sivil yönetici Paul Bremer, İngiltere'nin Irak özel temsilcisi John Sawyers ve BM'nin Irak özel temsilcisi Sergio Vieira de Mello'yu davet ederek, ''Konseyin oluşturulduğunu'' kendilerine ileteceğini ve 3 yetkilinin birer konuşma yapacağını belirtti. 
     
</TEXT>
</DOC>
