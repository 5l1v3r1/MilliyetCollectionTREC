<DOC>
<DOCNO> 181486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/son/soneko08.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Nivea'nın hedefi gençler... 
</HEADLINE>
<TEXT>

     Ergenlik çağında başlayan cilt problemlerine çözüm getirme iddiasıyla ''sadece genç ciltler için formüle edilen'' ''Nivea Young'' serisi nemlendirici ve temizleyicilerin, dünya ile aynı anda Türkiye'de bu ay içinde piyasaya sunulacağı bildirildi. 
     Nivea Visage Ürün Yöneticisi İlsu Dirgin, Adana'da, üç temizleyici ile bir nemlendirici kremden oluşan ''Young'' serisi ürünlerin tanıtımı amacıyla düzenlenen toplantıda, kozmetik pazarına genç bir soluk getirdiklerini söyledi. 
     Pratik kullanımı, yumuşak bileşenleri ile genç ciltlere canlılık ve tazelik aşılama iddiasında olduklarını belirten Dirgin, ''Bu seri, sadece genç ciltler için formüle edildi. Ürün, parlama ve pürüz problemini ortadan kaldırarak gençlerin sağlıklı bir cilde sahip olmasını sağlıyor'' dedi. 
     Araştırmaların gençlerin yüzde 70'ini aşkın bölümünün karma ve yağlı ciltlilerden oluştuğunu, yarısından fazlasının da parlama, siyah nokta, sivilce ve pürüzlerden yakındığını gösterdiğini ifade eden Dirgin, hedef kitlelerini 14-18 yaş gruplarının oluşturduğunu kaydetti. 
     Serinin, ergenlik çağındakilerin tüm bakım ihtiyaçlarını karşılayacak şekilde hazırlandığını belirten Dirgin, ''Ürün, bir dizi organizasyon sonrasında, dünya ile aynı anda ülkemizde bu ay içinde piyasaya sunulacak'' dedi. 
     
</TEXT>
</DOC>
