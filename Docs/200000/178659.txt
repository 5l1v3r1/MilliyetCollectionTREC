<DOC>
<DOCNO> 178659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sondun11.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Nicole Kidman kaprisleriyle çıldırttı 
</HEADLINE>
<TEXT>

     Britney Spears, Jennifer Lopez, Demi Moore, Mariah Carey gibi kaprisli ünlülerin arasına Nicole Kidman da katıldı. Sıcakta dışarı çıkamayacağını öne sürerek film çekimlerini aksatan Kidman'ın, bir reklamda rol almak için Avustralya'ya uçmak istemesi film ekibini çıldırttı. 
     Internetteki ''peoplenews'' sitesinin haberine göre, ''Stepford Wives'' adlı filmin setinde bulunan Kidman, Matthew Broderick, Christopher Walkin, Bette Midler gibi ünlü rol arkadaşları tarafından ''istenmeyen kadın'' ilan edildi. 
     Sıcak günlerde dışarı çıkamayacağını belirten Kidman, çekimlerin günlerce aksamasına neden oldu. Bu nedenle çekimleri New York'ta süren filmin beklenen tarihten daha uzun sürede tamamlanması ihtimali ortaya çıkarken, Kidman, sonunda ekibi tam anlamıyla çıldırtacak bir istekle ortaya çıktı. ''Moulin Rouge'' adlı filmde birlikte çalıştığı Baz Luhrmann'ın Avustralya'da çekeceği Chanel firmasının reklamı için bu ülkeye gitmek isteyen Kidman'ın bu isteğini hayata geçirmesi halinde sette daha da büyük tartışmalar çıkacağı ifade edildi. Ira Levin'in aynı adlı romanından Paul Rudnick tarafından beyazperdeye uyarlanan ''Stepford Wives'', kocalarının emrinde birer robot olan Stepford kadınlarının hikayesini anlatıyor. Yönetmenliğini Frank Oz'un üstleneceği filmin 2004 yılında vizyona girmesi planlanıyor. 
     

     
</TEXT>
</DOC>
