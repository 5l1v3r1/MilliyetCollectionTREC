<DOC>
<DOCNO> 153033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sonspo16.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirlek'e milli ceza... Yeni hakem Çulcu... 
</HEADLINE>
<TEXT>

     Ümit Milli Futbol Takımı'nın yarın Çek Cumhuriyeti ile Sakarya Atatürk Stadı'nda yapacağı özel maçın hakemi değişti. 
     Futbol Federasyonu'ndan yapılan açıklamada, ümit milli maçın orta hakemi olarak daha önce bildirilen Bülent Demirlek'in yerine bu mücadelede Mustafa Çulcu'nun düdük çalacağı kaydedildi. 
     Dün oynanan Galatasaray-Adanaspor maçında çaldığı hatalı düdüklerle tepki alan ve futbol kamuoyunun gündemine gelen hakem Bülent Demirlek'e, federasyondan da ceza geldi. 
     Yorumcuların "hakem faciası" tanımında birleştiği karşılaşmada, Demirlek verilmeyen penaltılar ve sayılmayan gollerle maça damgasını vurmuştu. 
     
     SEZONU KAPATTI 

     Birinci Süper Futbol Ligi'nde dün akşam Galatasaray ile Adanaspor arasında yapılan ve 2-2 berabere biten karşılaşmanın hakemi Bülent Demirlek'in maçtaki yönetiminin gözlemcilerden düşük not aldığı öğrenildi. 
     Bülent Demirlek'in, gözlemciler Murat Ilgaz'dan 6, Abdurrahman Arıcı'dan ise 6,5 puan aldığı öğrenildi. Her 2 gözlemcinin de genç hakemin karşılaşmada kötü bir yönetim sergilediğini, maç içinde olumsuz davranışlar gösterdiğini, yardımcı hakemleriyle uyum sağlayamadığını ve bunların sonucunda da skoru etkilediğini rapor ettikleri ifade edildi. 
     MHK yetkilileri, böyle düşük not alan hakemlerin 6 hafta dinlendirildiğini ifade ederek, Demirlek'in sezonu kapattığını bildirdiler. 

     
</TEXT>
</DOC>
