<DOC>
<DOCNO> 164367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/20/son/sondun41.html </URL>
<DATE> 2003/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şerif Ali Irak'ın monarşiye ihtiyacı var 
</HEADLINE>
<TEXT>

     Irak'ın son kralı İkinci Faysal'ın kuzeni olan Irak Anayasal Monarşi Hareketi lideri Şerif Ali Bin Hüseyin, bir kralın, siyasi, dini ve etnik grupların tarafsız koruyucusu olabileceğini savunarak, ülkenin monarşik yönetime dönmeye ihtiyacı olduğunu söyledi. 
     Şerif Ali, Lübnan'ın başkenti Beyrut'tan yayın yapan El Arabiye televizyonuna verdiği demeçte, Iraklıların kendilerini yönetecek kişileri seçme hakkı bulunması gerektiğini de belirterek, anayasal monarşiyi savundu. 
     Tahtın varisi, ''Taraf tutmayan yansız bir kuruma ihtiyacımız var'' dedi. 
     Koalisyon güçlerinin müttefiki olan Şerif Ali, ancak ''işgalci yönetimin'' Irak ordusunu lağvetme kararını eleştirdi. 
     Şerif Ali, ordudaki askerlerin küçük bir kısmının Saddam Hüseyin'e bağlı olduğunu belirterek, ''Koalisyon yönetiminin orduyu feshetmekte aceleci davrandığını düşünüyorum. Buna ihtiyaç yoktu'' diye konuştu. 
     Şerif Ali, 45 yıllık sürgün hayatından sonra ay başında ülkesine dönmüştü. 
     Kral Faysal, 1958'de General Abdülkerim Kasım'ın liderliğindeki darbede öldürülmüştü. 1958 devriminde kraliyet ailesinin kalan üyeleri yurtdışına kaçtığında 2 yaşında olan Şerif Ali, 1990 yılında Irak Anayasal Monarşi Hareketi'ni kurdu. 
     
</TEXT>
</DOC>
