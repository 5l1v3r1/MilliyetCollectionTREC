<DOC>
<DOCNO> 161795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/08/spor/spo04.html </URL>
<DATE> 2003/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Vlieger geliyor 
</HEADLINE>
<TEXT>

Belçika Milli Takımı'nın file bekçisi, eşini ikna etti, Trabzon'da oynama kararı aldı 
     TRABZONSPOR'UN canını sıkan konulardan biri ortadan kalkıyor. Belçika Milli Takımı file bekçisi Geert De Vlieger'in eşini ikna ettiği ve Bordo - Mavililer'e gelme kararı aldığı öğrenildi. Beşiktaş'ın da peşinde olduğu tecrübeli kaleciyi kampta bile yalnız bırakmayan yöneticiler, "Milli maçtan sonra imza atacak'' diye konuştu. 
     HOLLANDA'NIN Roda takımında forma giyen Fatih Sonkaya ise Trabzonspor'a çok pahalı geldi. Malatyasporlu Tolga'nın bonservisi de sorun olurken, Beşiktaşlı Bayram ve Serdar için olumlu bir adım atılamadı. Fransa'nın Metz takımında oynayan Niang'a İtalyan kulüpleri talip olunca, Bordo - Mavililer bu oyuncudan da vazgeçti. 
     
     Mehmet imzayı attı 
     İç transferde anlaşma sağlayan Mehmet Yılmaz, dün Trabzonspor'a imzayı attı. Genç forvet, "Gönülden Trabzonsporluyum. Kupa şampiyonluğu gördüm ama lig şampiyonluğunu yaşamayı arzuluyorum" dedi. 
     

</TEXT>
</DOC>
