<DOC>
<DOCNO> 179416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/magazin/amag.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençler Şöhret ayağınıza geldi 
</HEADLINE>
<TEXT>

   Kanal D, 43 ülkede ilgiyle izlenen bir yarışma programıyla 'Türkiye'nin pop star'ını belirleyecek... Kazanana DMC'den bir de albüm yapılacak... 
      
   YENİ yayın dönemine iddialı hazırlanan Kanal D, 43 ülkede yayımlanan ve müzik dünyasına birçok ünlü kazandıran "Pop Star" isimli yarışmayı Türkiye'de yapacak. İlk elemenin 2 Eylül'de başlayacağı yarışmanın jüri üyeleri Ercan Saatçi, Deniz Seki, Ahmet San ve Armağan Çağlayan olacak. İzmir, Antalya, Adana, Malatya, Ankara ve Samsun'da yapılan ilk elemelerde seçilecek 50 kişi daha sonra İstanbul'a getirilecek. 
   
   Kazanana albüm yapılacak 
   ÜÇ gün boyunca İstanbul'da bir otelde performanslarını ortaya koyacak adayların sayısı 12'ye inecek. 12 finalist, 11 hafta boyunca aynı evde konaklayıp, her hafta cumartesi günü Kanal D'de yapılacak canlı yayında halk jürisinin karşısına çıkacak. Her hafta bir kişinin eleneceği yarışma sonunda "Türkiye'nin Pop star"ını Kanal D izleyicileri belirleyecek. Kanal D seyircilerinin seçeceği "Popstar"a Doğan Müzik Company albüm yapacak. 
   
   
</TEXT>
</DOC>
