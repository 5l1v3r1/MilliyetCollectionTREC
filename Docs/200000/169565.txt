<DOC>
<DOCNO> 169565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/15/son/soneko32.html </URL>
<DATE> 2003/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Elektrikte bölgesel tarife, Bakanlar Kurulu'nda tartışılacak" 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, elektrikte bölgesel tarife uygulamasına geçilmesinin henüz Bakanlar Kurulu'ndan çıkmadığını belirterek, ''Bakanlar Kurulu'nda ele alınıp tartışılacak'' dedi. 
     Güler, Lüleburgaz'da Türkiye Şişe ve Cam Fabrikaları A.Ş'ye ait Trakya Cam Sanayi A.Ş Trakya Fabrikası'nın 2. fırın yenileme ve modernizasyon yatırımının açılış töreninde, basın mensuplarının Milli Eğitim Bakanı Hüseyin Çelik'in TBMM Genel Kurul'unda konuya ilişkin açıklamasını hatırlatmaları üzerine, şöyle dedi 
     ''Bölgesel fark tasarıda var. Daha henüz Bakanlar Kurulu'ndan geçmedi. Bakanlar Kurulu'nda ele alınıp tartışılacak.'' Milli Eğitim Bakanı Hüseyin Çelik, TBMM Genel Kurulu'ndaki konuşmasında, Hükümet'in elektrikte bölgesel fiyat uygulaması gibi bir kararı olmadığını belirtmiş ve ''Hükümet üyesi olarak böyle bir karar önüme gelse imzalamam'' demişti. 
     
</TEXT>
</DOC>
