<DOC>
<DOCNO> 194858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/11/son/sontur06.html </URL>
<DATE> 2003/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK KADEK kendini fesh etti... 
</HEADLINE>
<TEXT>

     PKK KADEK, Avrupa Birliği terör listesine girmekten kurtulmak için 2'inci Olağanüstü Kongresi'nde, KADEK kendini fesh etti. Örgüt faaliyetlerine KHK adı altında devam edecek. 
     Merkezi Almanya'da bulunan MHA Ajansı'nın haberine göre, PKK'nin yerine 4 Nisan 2002 tarihinde kurulan KADEK, 26 Ekim günü Kuzey Irak'ta Kandil Dağı'nda tek gündemle toplanan 2'inci Olağanüstü Kongresi'nde kendisini fesh etti. Alınan kararda, KADEK'in feshedilmesi şu gerekçelere dayandırıldı 
     "Demokratik ekolojik sisteme denk düşecek yeni bir örgütsel yapılanmanın yolunu açmak Kapsayıcı, demokratik, özgür katılıma imkan veren ve Leninist parti etkilerini aşan yeni bir yapılanmaya yol açmak Egemen ulus-devletlerle Kürt sorununun barışçıl demokratik çözümünü gerçekleştirmek için KADEK örgütsel varlığına son verir.". 
     Habere göre, Avrupa, Ortadoğu ülkeleri ve Kafkasya'dan 364 delegenin katıldığı kongrenin açılış konuşmasını PKK KADEK Genel Başkanlık Konseyi üyesi Cemil Bayık yaptı. 
     Bayık, konuşmasında, kongrenin fesih kongresi olduğunu belirterek, PKK ile KADEK birçok açıdan aynılık taşıdığını ifade etti. Bayık, yeni oluşumun ise daha köklü ve kapsamlı değişiklikler içereceğini belirtti. 
     Bayık, bölgede ABD'nin Irak'a müdahalesi ile ortaya çıkan yeni gelişmeler ve bu gelişmelerin ortaya koyduğu siyasal ve demokratik yapılanmaya ilişkin görevlerin isim değişikliğinde etkili olduğunu belirtti. 
     PKK KADEK faaliyetlerine Kürdistan Halk Kongresi KHK adı altında devam edecek. Silahlı kanadın KHK bünyesinden ayrılıp bağımsız hareket edeceği belirtiliyor. Örgütün yeni yapılanmaya gitmesinin AB'nin terör listesine girmekten kurtulmak için yaptığı bir manevra olduğu belirtiliyor. 
     
     KURTULMAK MÜMKÜN DEĞİL 

     Terör örgütü KADEK'in kendini feshetme kararının, örgütün çaresizlik içinde olduğunu gösterdiği belirtilerek, ''isim değiştirerek, nitelik değiştirilemeyeceği'' bildirildi. 
     Terör örgütünün kararını değerlendiren diplomatik kaynaklar, bu kararın ciddiye alınacak tarafı olmadığını söyleyerek, terör örgütünün bugüne kadar yürüttüğü terörist faaliyetlerin sorumluluğundan bu tür taktik manevralarla kurtulmasının mümkün olmadığını ifade ettiler. 
     Aynı kaynaklar, herkesin terör örgütü KADEK hakkındaki gerçekleri bildiğine de işaret ederek, ''İsim değiştirmek gibi ucuz oyunlar oynayarak hiçbir yere varamazlar. Çaresizlik ve arayış içindeler. İsim değiştirmekle nitelik değişmez'' diye konuştular. 
     Terör örgütü KADEK tarafından Bağdat'ta dağıtılan bir bildiride, örgütün kendini ''Daha demokratik ve daha geniş katılıma izin verecek yeni bir yapılanma'' için feshettiği belirtilmişti. 
     
</TEXT>
</DOC>
