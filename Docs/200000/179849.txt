<DOC>
<DOCNO> 179849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/02/son/sontur25.html </URL>
<DATE> 2003/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İpek yolu balonla geçilecek... 
</HEADLINE>
<TEXT>

     Merkezi Gürcistan'ın başkenti Tiflis'te bulunan ''Great Silk Road Aernauts International Association'' Uluslararası Büyük İpek Yolu Derneği , tarihi İpek Yolu'nun balonlarla geçilmesi amacıyla ''Uluslararası İpek Yolu Balon Turu'' adı altında bir proje çalışması başlattı. 
     Büyük İpek Yolu Derneği Başkan Yardımcısı Konstantin Slovinsky, söz konusu projenin, İpek Yolu üzerinde bulunan ülkelerin ekonomik ve kültürel açıdan yeniden bir araya gelmelerini, barış içinde bulunmalarını, eski İpek Yolu üzerinde yer alan, Hindu, İslam, Hıristiyan ve Yahudiler arasında yakınlaşmayı ve dostluk ilişkilerini güçlendirmeyi amaçladığını söyledi. 
     Projenin onur başkanlığını Gürcistan Cumhurbaşkanı Eduard Şevardnadze'nin yaptığını belirten Slovinsky, bu projenin tanıtımını ilk kez Türkiye'de yapmayı kararlaştırdıklarını kaydetti. 
     Slovinsky, projenin 28 ülkede 88 ili kapsadığını anlatarak, ''Bu projenin tanıtımının Türkiye'de yapılmasının tek nedeni, İpek Yolu üzerindeki ekonomik, kültürel ve dinsel mozaiğin en iyi şekilde Türkiye'de yaşanmasıdır'' dedi. 
     Balonların Japonya'nın Osaka kenti ile İngiltere'nin başkenti Londra'dan aynı zamanda havalanacağını, bu balonların da karayoluyla takip edileceğini anlatan Slovinsky, balonların havalandıktan 2 ay sonra Tiflis'te buluşacaklarını kaydetti. 
     Balonların konaklayacağı şehirlerde festivaller ve seminerler düzenlenerek ülkelerin kültürel yönlerinin ortaya çıkarılacağını anlatan Slovinsky, bu projenin aynı zamanda, İpek Yolu üzerindeki ülkelerde sınır birliğini de gündeme getireceğini savundu. 
     Slovinsky, 2005 yılında başlaması hedeflenen projenin maliyetinin 170 milyon dolar olacağını söyledi. İpek Yolu'nu balonla geçmek isteyenlerden alınacak ücretin henüz belirlenmediğini kaydeden Slovinsky, projenin tanıtımı ve sponsor bulabilmek için dünyanın en büyük bin 500 firmasına tanıtım kasetleri gönderdiklerini ve sponsor aradıklarını sözlerine ekledi. 
     
</TEXT>
</DOC>
