<DOC>
<DOCNO> 196526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/19/yazar/zbirand.html </URL>
<DATE> 2003/11/19/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Tüm gözler AKP'nin üstünde... 
</HEADLINE>
<TEXT>

   
   İster El-Kaide olsun, ister Türkiye'deki uzantıları olsun, Siyasal İslam ve İslami terörün gerçekleştirdiği İstanbul katliamının sorumluları yavaş yavaş ortaya çıkıyor. Cinayetin ana çizgileri el-Kaide tarafından çizilmiş olsa dahi, içerden aldığı destek belirleniyor. 
   Bundan sonra AKP yetkililerinin yapacakları en basit bir benzetme veya bu olayı hafifletici anlama gelecek bir söz, bu partinin genel görüntüsünü hem ülke içinde, hem de dışarda büyük ölçüde yıpratır. Zira AKP kadrolarının gerçek niyeti veya eğilimi anlaşılacak. Parti yöneticileri olmasa dahi, alt kadroların eğilimi merak ediliyor. 
   Başbakan, Dışişleri Bakanı ve Adalet Bakanının yaklaşımları hem içtendi, hem de gereken sertlikte çıktı. İçerde ve dışarda olumlu yankı yarattı. 
   Tabii bundan sonrası daha da önemli. 
   AKP hükümeti ve kadroları, bu tip olaylarla ilgili tutumlarıyla hem kendi geleceklerini, hem de ülke yönetiminin rengini gösterecekler. 
   Siyaset çok dikkat gerektiren bir oyundur. 
   Bazı konular vardır ki, çeşitli yönlere farklı mesajlar göndereyim derken, bir de bakarsınız niyetlerinizin ötesinde algılamalarla karşı karşıya kalırsınız. 
   Türk toplumu terörden bıkkın. Kavgadan, gürültüden bıkkın. Rahat bir yaşam ve cebinin biraz dahi olsa dolmasını bekliyor. 
   İşte bu aşamada patlatılan iki bomba hepimizi gerdi. 
   AKP'nin büyükleri hernekadar "bu bir cinayettir ve affedilmesi söz konusu değildir. Sorumlular cezalandırılacaklardır" demiş olsalar dahi, alt kadrolardan çıkan sesler kuşku yaratıyor. 
   Bazı yerel gazeteler ve radyolarda, "işte görüyor musunuz, İslam'a el uzatan Amerika ile işbirliğini düşünenler böyle cezalandırılır" mesajları var. 
   AKP'nin üst yönetimi bu konuyu çok ciddiye almak zorunda. Tam anlamıyla olayın üstüne gitmeli ve kamuoyunda en basit bir kuşkunun doğmasına dahi izin vermemeli. 
   AKP'yi gizli gündemli bir parti olarak niteleyen ard düşünceli çevreleri bir yana bırakalım, AKP'yi anlayışla karşılayan laik çevreleri kaybetmek istiyorlarsa bilemem, ancak bu tip bir yaklaşım çok pahalıya mal olur. 
   Olayın bir de yurt dışı boyutu var. 
   Dünya, İslam terörü konusunda giderek cepheleşirken, Türkiye'yi yönetenler sürekli farklı değerlendirildiler. AKP'den, ilk başlarda kuşku duyan bu çevreler, bir süre sonra Erdoğan hükümetini "olumlu" nitelemeye başladılar. 
   Bu denge'nin bozulması hem AKP'ye, hem de Türkiye'ye çok pahalıya mal olur... 
   
   
   KAZANMANIZI İSTİYORUZ...    Toplum psikolojisi böyledir. 
   Bazen iyimserlikler içinde yaşar. Gelişmeler olumlu şekilde yansır. Belki kişiel yaşamlar zordur, ancak toplumun genelinde belirli bir memnuniyet görülür. 
   Bazen de tam aksi ile karşılaşılır. Bir tek olay herşeyi bozar. Toplumun elektiriği kesilir. İnsanların genel yaklaşımı tatsızlaşır. 
   İstanbul katliamı toplumun havasını değiştiriverdi. Birden bire eski günler aklımıza geldi. Terör olayları üstümüzde öylesine kötü anılar bırakmışki, cumartesiden beri kendimize gelemedik. 
   Sanki kanlı olaylar yetmiyormuş gibi, aynı cumartesinin gecesinde Milli takımımızın dökülmesini izledik. Moraller daha bozuldu. 
   Bu akşam toplumun havasını değiştirmek Millilerimizin elinde. İlk maçta bir çuval inciri berbat ettiler. Kolaylıkla kazanabilecekleri bir maçı ciddiyetsizlikleri nedeniyle kaybettiler. Parmaklarının ucuna kadar gelmiş olan şanslarını teptiler. Bu gece en zoru başarmaya çalışacaklar. 
   Rakiplerini küçümsediler... 
   Ardı ardına sorumsuzca kart gördüler... 
   Hepimizi hayal kırıklığına uğrattılar. 
   Bu gece bize borçlarını ödemeleri, onlara verdiğimiz sevgiyi, şöhreti ve parayı haketmeleri gerekiyor. 
   Türk toplumunu yeniden hayal kırıklığına uğratmamalılar. Zira bu gece kimsenin sabrı yok. Kimse özür kabul etmeyecek. 
   
   Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com.tr yayınlanmaktadır. 
   
      
   
</TEXT>
</DOC>
