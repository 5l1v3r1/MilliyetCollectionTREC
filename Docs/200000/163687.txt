<DOC>
<DOCNO> 163687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/17/son/soneko08.html </URL>
<DATE> 2003/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Doların değer kaybetmesi ekonomiyi nasıl etkiliyor 
</HEADLINE>
<TEXT>

     Son dönemde özellikle dolar kurunda yaşanan düşüş, ekonomik verilerde önemli değişikliklere neden oluyor. Ekonomi bürokratları döviz kurlarında yaşanan düşüşe ilişkin olarak, ihracatta yaşanan sıkıntılara karşın, bunun kamu maliyesi üzerinde olumlu etkileri olduğuna işaret ediyor. 
     Dış kredili projelerin yatırım ödeneklerinde kurdaki düşüşle birlikte rahatlama olduğunu dile getiren bürokratlar, en azından düşük kurun bu ödeneklerde aşma olmamasına neden olacağını vurguluyor. 
     Gelirler açısından bakıldığında ise ithalde alınan vergilerin kurlardaki düşüş nedeniyle bir miktar azaldığına dikkat çekilirken, bu azalışın da ithalattaki artışla telafi edildiği belirtiliyor. 
     Gider açısından ise özellikle dış borç ödemelerinin yurtiçinden karşılanması durumunda düşük kurun olumlu etkisi olacağı ifade edilirken, döviz cinsinden iç borç ödemelerinde de bunun Hazine'yi rahatlatan bir unsur olduğu kaydediliyor. 
     Bunun yanında düşük kurun ÖTV üzerinde olumlu etkisinin de bulunduğu belirtilirken, otomatik fiyatlandırmada kur seviyesi ve ham petrol fiyatlarının önemli olduğuna dikkat çekiliyor. 
     Kurun düşük gitmesi durumunda bunun fiyat üzerine bir baskısı olmadığına işaret eden bürokratlar, pompa fiyatında değişiklik yapılmadan vergi miktarının artırılabileceğine dikkat çekiyor. 
     
     ORTALAMA DÖVİZ KURU DÜŞÜRÜLDÜ, MİLLİ GELİR ARTTI 

     Döviz kurlarında son dönemde yaşanan gelişmelere paralel olarak milli gelir hesaplarında kullanılan ortalama dolar kuru da 2003 Programı'nda Merkez Bankası döviz alış kuru değiştirildi. 
     Ortalama dolar kuru 1 milyon 770 bin liradan 1 milyon 685 bin liraya çekildi. 
     Ortalama kurdaki değişiklikle birlikte milli gelir de dolar bazında yaklaşık 10 milyar dolar artmış olacak. 
     2003 yılı programında 354 katrilyon 575 trilyon lira olarak hedeflenen GSMH, eski ortalama kur hesabıyla 200.3 milyar dolara denk geliyordu. 
     Yeni belirlenen ortalama dolar kuruyla birlikte GSMH da dolar bazında 210.4 milyar dolara çıkmış olacak. 
     Öte yandan eski ortalama kurla kişi başına 2 bin 826 dolar olarak belirlenen kişi başına gelir de yeni kurla birlikte 2 bin 969 dolara çıkacak. 

     
</TEXT>
</DOC>
