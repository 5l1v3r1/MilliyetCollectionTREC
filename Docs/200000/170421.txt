<DOC>
<DOCNO> 170421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/19/son/sonspo06.html </URL>
<DATE> 2003/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Mete Düren "İlhan Mansız'ın futbol hayatı bitmedi" 
</HEADLINE>
<TEXT>

     Beşiktaş Kulübü İletişim ve Sağlık Komitesi Başkanı Prof. Dr. Mete Düren, İlhan Mansız ile ilgili yapılan olumsuz haberlere tepki gösterip, bunların gerçeği yansıtmadığını söyledi. 
     Mete Düren, ''İlhan Mansız'ın sağlık durumu, sporcu kişiliği ve profesyonellik anlayışı ile ilgili, dozu anlayamadığımız bir şekilde giderek artan olumsuz haberler, artık sabır taşıran bir nitelik kazanmıştır'' dedi. 
     Başkanı olduğu sağlık komitesi ile ilgili haber yapılırken, kendisiyle konuşma gereği dahi duyulmadığını ifade eden Düren, ''Bugüne kadar İlhan Mansız'ın operasyonlarını başarıyla yürütmüş hocalarımızın ve menajerimiz Sinan Engin'in isimleri kullanılarak yapılan haberler, röportajlar, bilinsin ki oyuncumuz İlhan Mansız ile Beşiktaş camiası arasındaki bugüne kadar kurulmuş olan bağı zedelemeyecektir'' diye konuştu. 
     İlhan'ın halen bilgileri dahilinde, büyük bir titizlik ve ciddiyetle İtalya'nın Bologna kentinde tedavisini sürdürdüğünü vurgulayan Mete Düren, şöyle devam etti 
     ''İlhan, en kısa sürede takımdaki yerini almak için çaba ve özveri göstermektedir. Tüm Beşiktaş camiası onun yeniden eski formu ve sağlığıyla sahalara dönmesini dört gözle bekliyor. Birkaç hafta içinde çalışmalara başlayacak. Futbol hayatının bittiği yönündeki haberler gerçeği yansıtmıyor.'' Düren, İlhan'ın tedavi kurallarına uymadığı yönünde yapılan eleştirilere de, ''Yapılan tedavinin belli aşamaları bulunuyor. Bunun içinde dinlenme süresi de var. İlhan orada bizim bilgimiz dahilinde, bir an önce sahalara dönmek için çalışmalarını sürdürüyor'' diyerek sözlerini tamamladı. 
     
</TEXT>
</DOC>
