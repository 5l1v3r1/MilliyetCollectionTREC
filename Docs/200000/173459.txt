<DOC>
<DOCNO> 173459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/04/son/sondun12.html </URL>
<DATE> 2003/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar geçişlerde güçlük çıkaran polislere çok öfkeli 
</HEADLINE>
<TEXT>

     Güney Kıbrıs Rum Yönetimi GKRY polisinin, adada karşılıklı geçişlerde güçlük çıkarması, Kıbrıslı Rumların tepkilerine neden oluyor. 
     BRT'nin haberine göre, dün gece geç saatlerde Ledra Palas sınır kapasında meydana gelen bir olay, Rumların kendi sınır polislerini saatlerce protesto etmelerine neden oldu. 
     Rum kesiminden KKTC'ye geçen 16 Rum, dün gün boyunca gezdiler ve akşam saatlerinde bir pastanede tatlı yediler. Pastane sahibiyle sohbete başlayan grubun içinden bir Rum, pastane sahibini karşı tarafa geçerek kendi pastanesinde dondurmalı ekmek kadayıfı yemeye davet etti. 
     Pastane sahibiyle birlikte sınır kapısına gelen grup, polisin engellemesiyle karşılaştı. Sınır polisi, saatin geç olduğunu öne sürerek, pastane sahibinin Rum tarafına geçişine izin vermedi. 
     Sınır kapısında Rumların yaklaşık bir saat süren protestolarının ve her iki tarafın TV kameralarının olay yerine gelmesinin ardından polis, geçişe izin vermek zorunda kaldı. 
     BRT televizyonuna demeç veren Rum turistler, kendilerine 29 yıl boyunca adada iki tarafın diyalog içine girmesini engelleyen kişinin KKTC Cumhurbaşkanı Rauf Denktaş olduğunun söylendiğini, ancak geçişlere izin verilmesiyle birlikte gerçek güçlükleri yaratanların kimler olduğunun ortaya çıktığını söylediler. 
     Turistler, bu ve benzer olaylarla çok sık karşılaştıklarını belirterek, Avrupa İnsan Hakları Mahkemesi'ne gitmeyi düşündüklerini kaydettiler. 
     
</TEXT>
</DOC>
