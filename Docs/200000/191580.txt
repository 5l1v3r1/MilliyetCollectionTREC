<DOC>
<DOCNO> 191580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/son/soneko09.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sebze fiyatlarında Ramazan ucuzluğu... 
</HEADLINE>
<TEXT>

     Antalya'da, sebze fiyatlarında ''Ramazan'' ucuzluğu başladı. Sivri biber ve domates fiyatları 50-100 bin lira düştü. 
     Antalya Büyükşehir Belediyesi Toptancı Hali'nde geçen haftaya göre, birinci kalite sivri biberin fiyatı 100 bin lira düşerken, dolmalık biberin fiyatı 50 bin lira artarak haftaya 900'er bin liradan girdi. 
     Muhacir yayla tarla biber geçen haftaki değerini koruyarak 1 milyon, Kaliforniya biberi 400 bin lira artışla 3 milyon 400 bin, kapya biberi ise 50 bin lira artışla 750 bin liradan işlem gördü. Macar biberi de 100 bin lira düşüşle 1 milyon liradan alıcı buldu. 
     Geçen hafta pazara giren cam sera domatesi 100 bin lira düşerek 450 bin liradan, 144 cinsi cam sera domatesi de 50 bin lira ucuzlayarak 550 bin liradan alıcı buldu. Yayla domatesi ise geçen haftaki değerini korudu ve 450 bin liradan satıldı. 
     Değerini koruyan taze fasulye 1 milyon liradan işlem gördü. Ispanak 100 bin, karnabahar ise 300 bin lira ucuzladı. Ispanak 800 bin, karnabahar 900 bin liradan alıcı buldu. Patlıcan fiyatları da değerini koruyarak 600 bin ile 1 milyon lira arasında satıldı. Yayla pırasa ise 100 bin lira artarak 1 milyon liradan müşteri buldu. 
     İthal kuru sarımsak 5, yerli sarımsak ise 3.5 milyon liradan satıldı. 
     
</TEXT>
</DOC>
