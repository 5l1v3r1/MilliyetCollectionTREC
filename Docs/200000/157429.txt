<DOC>
<DOCNO> 157429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/yasam/yas01.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuna Huş artık konuşuyor 
</HEADLINE>
<TEXT>

Felç geçirip iki harfe mahk m olan, parasızlık ve vefasızlık nedeniyle tedavi olamayan Huş, 100 kelimeyi rahatça kullanmaya başladı... 
     ŞÜKRAN PAKKAN İstanbul 

     Beyne giden damarlarından biri tıkanınca felç geçiren eski TRT spikeri Tuna Huş'a geç de olsa gelen vefa, konuşma yetisini kısmi olarak geri kazanmasını sağladı. Kırgınlığı bir miktar geçti, hayata daha bir umutla bağlandı. İki harfe mahk m olan Türkçe'nin cambazı, mucizevi bir gelişmeyle bir ayda 100 kelimeyi rahatça kullanmaya başladı. Huş, bastonu da attı, artık yalnız başına yürüyebiliyor. Eşi Berrin ise, spikerin yaşadıklarını "Tuna'nın Günlüğü" adıyla kitaplaştırmayı planlıyor. 
     
     Tedavisi yarım kalmıştı.. 
     Tuna Huş, "şöhret, öğretmen ve kadim dost" olmasına rağmen unutulmanın acı örneğiydi. Bundan bir ay önce, Huş'u küçük bir apartman katında, bastona ve "Ba" hecesine mahk m halde bulduğumuzda yanında sadece kendisini "umutla" beslemeye çalışan eşi Berrin ve kızı Zeynep vardı. Tedavisi parasızlık nedeniyle yarım kalmış, sigortasız çalıştırıldığı onca kurumla ilişkisi kesildiğinden bir emekli maaşı bile olmadan geçinmeye çalışıyor, bu arada her geçen gün biraz daha unutuyor, unutuluyordu... 
     
     Önce 'Anne' dedi 
     Huş, birden hatırlandı ve tedavisine Galatasaray'ın doktoru Serhan Kurtulmuş'un sahip olduğu MSK Fizik Rehabilitasyon Merkezi sahip çıktı. Huş, eşi Berrin'in kendisi için hazırladığı resimli defterle kelimeleri yeniden beynine yazmaya çalışıyor. Ağzından çıkan ilk kelime ise, kayınvalidesinin resmini görünce "Anne" olmuş.. Ardından "Benim adım Tuna", "Bana öpücük ver" sözleriyle devam etmiş konuşmaya... Hızlı gelişmeyi geç gelen vefaya bağlayan eşi Berrin Huş, şöyle diyor "Arayan soranımız, konuşacak kimsemiz yoktu. Şimdi telefonlar susmuyor. Eski dostları, şimdiki spikerler 'kendimizden utanıyoruz' diye arıyorlar. Tuna, hızla iyileşiyor." 
     
Nasıl konuştu      Tuna Huş'a, haftada 6 gün, dörder saat tedavi gördüğü fizik tedavi merkezinde, yeni doğan bir bebek gibi her şey baştan öğretiliyor. Manyetik terapiyle hücreleri yenilendi. Kasları için özel elektrik akımı tedavisi uygulandı. O da "Bir daha konuşamaz, konuşsa da yılda sadece 4 kelime öğrenebilir" diyen doktorlarını yanılttı. Bir ay içinde 100 kelimeyi aştı. Vücudundaki acılar sona erdi, bastonu attı. 
     

</TEXT>
</DOC>
