<DOC>
<DOCNO> 199974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/05/son/sondun20.html </URL>
<DATE> 2003/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Arıza yapan arabasını baltayla parçaladı .. 
</HEADLINE>
<TEXT>

     Bulgaristan'da bir oto tamircisi, arıza yapıp kendisini yolda bırakan arabasını eline geçirdiği bir baltayla paramparça edip, hurda haline getirdi. 
     Başkent Sofya'da oto tamirciliği yapan Pavel Kovel'in, eski model Porsche arabası yolda giderken arızalandı. Kovel, saatlerce uğraşmasına rağmen arabanın motorunu çalıştırmayı bir türlü başaramadı. 
     Motorun çalışmamasına çok sinirlenen Kovel, yoldan geçenlerin şaşkın bakışları arasında, eline geçirdiği bir balta ile arabasını parçalamaya başladı. 
     Sinirine hakim olamayan oto tamircisi bununla da yetinmedi ve Peugeot marka diğer arabasına binip, Porschesine defalarca çarptı. Her iki araba da adeta hurda yığını haline geldi. 
     Bu arada çevrede toplananlar, olayı kamera şakası zannettikleri için polise dahi bildirmediler. 
     Sinirli tamirci, her iki arabasını da hurda haline getirdikten sonra taksiyle evine döndü. 
     
</TEXT>
</DOC>
