<DOC>
<DOCNO> 188168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/son/sonspo18.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat Özdemir Beckham'ın penaltı kaçırması, stadın uğuru 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, 12. Avrupa Şampiyonası Eleme Grubu maçında İngiltere ile berabere kalarak finallere katılma şansını baraj maçlarına bırakan A Milli Futbol Takımı'nın tarihi bir fırsattan yararlanamadığını söyledi. 
     Nihat Özdemir, FB Şükrü Saracoğlu Stadı'nda galibiyet bekleyen seyircinin yarattığı coşkulu atmosferin eksiksiz olduğunu dile getirerek, ''Malesef olmadı. Alpay olsun, Bülent olsun savunmada çok mücadele ettik. Ancak İngiltere kalesinde etkili olamadık. Gol pozisyonu fakirliği çektik. İngiltere istediğini aldı. Tarihi bir fırsat kaçırdık, dün akşam eksik olan tek şey galibiyetti'' diye konuştu. 
     Millilerin, baraj maçlarında başarılı sonuçlar alarak finallere gideceğine inandığını vurgulayan Özdemir, ''Baraj maçlarında rakibimiz kim olursa olsun, finallere gitme şansımızı çok yüksek görüyorum'' dedi. 
     
     ''STAT UĞURLU GELDİ'' 
     Özdemir, İngiliz futbolcu David Beckham'ın, maçın ilk yarısında kaçırdığı penaltıyı, stadın uğuru olarak değerlendirdi. 
     Maçın en önemli olayının Beckham'ın penaltıyı gole çevirememesi olduğunun altını çizen Özdemir, şöyle konuştu 
     ''Stadın atmosferi çok iyiydi. Stat uğurlu geldi. Çünkü hayatında hiç penaltı kaçırmayan Beckham bu kez kaçırdı. Ben bunu stadın uğuru olarak nitelendiriyorum. İngilizler o penaltıyı değerlendirseydi, maç daha çetin geçerdi. İngiltere öne geçseydi bu kez daha da fazla baskı kurarak başka goller de bulabilirlerdi. Bu nedenle gol olmaması maçın en önemli olayıydı.'' 
     
     ''COLLINA MÜKEMMELDİ'' 
     Maçtan sonra pozisyonları televizyondan tekrar tekrar izlediğini belirten Özdemir, maçın İtalyan hakemi Collina'yı takdir ettiğini söyledi. 
     Collina'nın, karşılaşmanın hemen her pozisyonunda yerinde değerlendirmeler yaptığını kaydeden Özdemir, ''Collina'yı takdir ediyorum. Bütün pozisyonlardaki kararı mükemmeldi'' dedi. 
     
</TEXT>
</DOC>
