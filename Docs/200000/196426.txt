<DOC>
<DOCNO> 196426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/18/son/sontur25.html </URL>
<DATE> 2003/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası Başkanı Serdengeçti ifade verdi... 
</HEADLINE>
<TEXT>

     Merkez Bankası Başkanı Süreyya Serdengeçti, Tasarruf Mevduatı Sigorta Fonu TMSF yöneticisi olduğu dönemde Egebank hakkındaki iddialara ilişkin zamanında suç duyurusunda bulunmadığı gerekçesiyle başlatılan soruşturma kapsamında ifade verdi. 
     Serdengeçti, Ankara Adliye Sarayı'na gelerek, soruşturmayı yürüten Cumhuriyet Savcısı Abdullah Ayhan Şan'a ifade verdi. Serdengeçti'nin ifade verdiği sırada 2 avukatı da yanında hazır bulundu. 
     Merkez Bankası Başkanı'nın, TMSF yöneticisi olduğu dönemde, Egebank'ın sahibi Yahya Murat Demirel'in yakın arkadaşı Gökalp Baştürk'ün bankayı zarara uğratmak için çete oluşturduğuna ilişkin iddialar karşısında zamanında suç duyurusunda bulunmayarak, görevini kötüye kullandığı iddiasıyla yürütülen soruşturma kapsamında ifade verdiği öğrenildi. 
     
</TEXT>
</DOC>
