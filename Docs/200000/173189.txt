<DOC>
<DOCNO> 173189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/son/sonspo02.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre "Maçta çok heyecanlandım" 
</HEADLINE>
<TEXT>

     Amsterdam Turnuvası'nda dün gece Galatasaray'ı 3-0 yenen FC Inter'de, 2 golü atan 18 yaşındaki Obafemi Martins, İtalya'da adeta göklere çıkarıldı. 
     ''Olağanüstü Martins, Galatasaray'ı ezip geçiyor'' başlığını atan Corriere dello Sport Gazetesi, Nijeryalı Martins'in teknik direktör Hector Cuper'i büyülediğini ve ilk kurban olarak kaleci Mondragon'u seçtiğini yazdı. 
     Gazetede maçla ilgili olarak, ''Birkaç gün önce Hertha Berlin tarafından fena halde pestili çıkarılan Galatasaray'ı yenmek önemli bir ölçü olarak alınamaz ama Toldo'nun hemen hemen hiç büyük çaba göstermesine gerek kalmadı, yalnızca serbest vurruştan Prates'in kullandığı köşeye giden öldürücü vuruşu kurtardı'' değerlendirmesi yapıldı. 
     La Gazzetta dello Sport Gazetesi de, ''İlk yarıda ritmi düşük geçen maçın ikinci yarısında lacivert-siyahlılar büyüdü ve Fatih Terim'in savunmasını adeta havaya uçurdular'' yorumunda bulundu. 
     Galatasaray'dan Ümit Karan'ın tam bir düş kırıklığı yarattığını, Prates'in ise iyi olduğunu kaydeden gazete, Emre için ''Yorgunluğunu ödüyor ve büyük olasılıkla da karşısında Galatasaray'ın sarı- kırmızılı formasını görmek bir bakıma onu büyülüyor'' ifadelerini kullandı. Gazete, 70. dakikada Luciano'nun yerine oyuna giren Okan'ın da oyuna hareket kazandırma ve girdiği mevkiyi iyi biçimde dolduracak kondisyonda olduğunu gösterdiğini bildirdi. 
     ''Yankılar uyandıran Martins'' başlığını kullanan Tutto Sport Gazetesi ise, ''Süper Martins, Galatasaray'a da ikiliyor. Verdelli'nin altyapı sorumlusu okulundan gelen Martins ve Rebecchi, Ajax'ın efsanevi Amsterdam Arena Stadı'ında göğe dokunuyorlar ve bileti de Galatasaray ödüyor'' görüşünü okuyucularına yansıttı. 
     Bu arada teknik direktör Cuper'in maç sonrası açıklamalarında Martins'in performansını böyle sürdürmesi durumunda Recoba veya Crespo'yu keserek ilk 11 formasını alacağını ima etmesi, İtalyan gazetelerinde ön plana çıkarıldı. 
     FC Inter'in resmi televizyonu Inter Chanel'a konuşan Emre ise ''Eski takım arkadaşlarıma karşı oynamak benim için anlatılamaz bir heyecan oldu ama şimdi Inter'in formasını giymekten mutlu ve gururluyum. İyi bir maç oynayarak kazandık. Önemli bir test lig en iyi biçimde hazırlanmak için çalışıyoruz. Topu elimizde bulundurduğumuzda ne kadar büyük bir takım olduğumuzu gösterdik. Ama Ajax ile daha zor olacağını sanıyorum'' dedi. 
     
</TEXT>
</DOC>
