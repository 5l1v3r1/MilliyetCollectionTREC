<DOC>
<DOCNO> 197719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/siyaset/siy04.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe harflere ilk veto 
</HEADLINE>
<TEXT>

   Hakkari Asliye Hukuk Mahkemesi, isim değişikliği talebini reddetti. Gerekçe ise x, w, q harflerinin Türk alfabesinde bulunmaması oldu 
   GÖKÇER TAHİNCİOĞLU Ankara 

   
   DEHAP yöneticilerinin Türkiye genelinde yürüttüğü Kürtçe isim kampanyası çerçevesinde Hakkari İnsan Hakları Derneği Şube Başkanı Naif Kayacan ve DEHAP Genel Merkez Yönetim Kurulu Üyesi Ülkü Yıldırım, Hakkari Asliye Hukuk Mahkemesi'nde dava açtı. Kayacan ismini Xemgin, Yıldırım ise Warjin olarak değiştirmek istediğini belirtti. 
   Hakkari'de geçen cuma yapılan duruşmaya İl Nüfus Müdürlüğü'nden ve Türk Dil Kurumu'ndan birer temsilci katıldı. Hakkari Başsavcılığı, duruşmada verdiği mütaalada, isimlerin bu isimlerle değiştirilmesinde yasal bir sakınca olmadığını belirtti. TDK ve İl Nüfus Müdürlüğü temsilcileri Türk alfabesinde, isimlerde geçen harflerin bulunmadığını, isimlerin talep edilen Kürtçe isimlerle değiştirilemeyeceğini kaydetti. 
   
   Alfabemizde yok 
   Mahkeme, AB'ye uyum paketleriyle Kürtçe isme vize verilmesine rağmen bu harflerin Türk alfabesinde bulunmadığını gerekçe göstererek isim değişikliği talebini reddetti. Kürtçe isim için son sözü Yargıtay söyleyecek. 
   Kayacan ve Yıldırım davayı temyiz etme kararı aldı. AB'ye uyum paketleriyle çocuklara Kürtçe isim konulması yönündeki yasal engel kaldırılmış, ancak İçişleri Bakanlığı'nın konuya ilişkin genelgesinde, içinde "X, W, 
   Q" harflerinin geçtiği isimlerin konulamayacağı belirtilmişti. DEHAP ve İHD yöneticileri isimlerini bu harflerin geçtiği Kürtçe isimlerle değiştirmek için Türkiye genelinde dava açmıştı. 
   
   
</TEXT>
</DOC>
