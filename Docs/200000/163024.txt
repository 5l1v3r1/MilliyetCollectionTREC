<DOC>
<DOCNO> 163024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur31.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversiteliler kaçak yakıyor... 
</HEADLINE>
<TEXT>

     Erzurum'da TEDAŞ tarafından yapılan çalışmada, kent merkezinde kaçak elektrik kullananlar arasında birçok üniversiteli öğrencinin bulunduğu belirlendi. 
     TEDAŞ Erzurum Müessese Müdürlüğü yetkililerinden alınan bilgiye göre, son yıllarda kaçak elektrik kullanımıyla ilgili etkili çalışmaları devam ediyor. 
     Yetkililer, Erzurum kent merkezinde kaçak elektrik kullanımıyla 10, ilçelerde ise 16 ekibin mücadele ettiğini belirterek, 2002 yılında kent merkezi ve ilçelerde 2 bin 522 kişi hakkında ''kaçak elektrik tutanağı'' düzenlenerek, Cumhuriyet Savcılığı'na suç duyurusunda bulunulduğunu belirttiler. 
     Adli işlem sonucu kaçak elektrik kullananlara para cezasının yanı sıra hapis cezası da verildiğini vurgulayan yetkililer, Erzurum kent merkezinde kaçak elektrik kullananlar arasında sıkça üniversiteli öğrencilere rastlandığını, bunun da üzücü olduğunu belirttiler. 
     Ekiplerin yaptıkları çalışmalarda, ''3-5 arkadaş bir araya gelerek'' ev tutan üniversite öğrencilerinin birçoğunun değişik yöntemlerle kaçak elektrik kullandığını tespit ettiklerini ifade eden yetkililer, bu öğrencilerin kaçak elektrik kullanımının getirdiği ağır cezalardan haberdar olmadıklarını dile getirdiler. 
     
     EV SAHİPLERİNE UYARI 
     TEDAŞ yetkilileri, kaçak elektrik kullanımının kent merkezinde özellikle kiracıların oturduğu evlerde kullanıldığını dile getirerek, tutanakların ise abone adına düzenlendiğini vurguladılar. 
     Yetkililer, olayla hiç ilgisi olmayan ev sahiplerinin, açılan davalarda yargılanmamak için elektrik aboneliğini kiracının üzerine geçirmesi veya kira kontratı yapmaları gerektiğini kaydettiler. 
     
     HAYAT KARARTAN SUÇ 
     Erzurum Barosu Başkanı Avukat Sadullah Kara, baroya bağlı birçok avukatın, kaçak elektrik kullanmaktan yargılanan öğrencilerin savunmasını yaptığını bildirdi. 
     Bazı öğrencilerin özellikle ''kış memleketi'' Erzurum'da ısınmak için kaçak elektrik kullandıkları ifade eden Kara, ancak bu yapılanın ''net bir hırsızlık suçu'' olduğunu belirtti. 
     Kara, hırsızlığın da ''yüz kızartıcı bir suç'' olduğunu dile getirerek, TCK'nın 492 2 maddesinde kaçak elektrik kullananlar hakkında 2 yıldan 5 yıla kadar ağır hapis cezası verilmesinin öngörüldüğünü vurguladı. 
     Yüz kızartıcı suçların sicilden silinmediğine dikkati çeken Kara, Devlet Memurları Kanunu'nda da söz konusu suçu işleyenlerin hiçbir şekilde devlet memuru olamayacaklarının açıkça yer aldığını söyledi. 
     
     KAÇAK ELEKTRİK DAVALARI... 
     Erzurum Cumhuriyet Başsavcısı Siyami Başok da, 2002 yılında Erzurum Adliyesi'ne TEDAŞ tarafından ''Enerji Hırsızlığı'' olarak adlandırılan kaçak elektrik kullanımı hakkında 942 ihbar yapıldığını belirtti. 
     Başok, söz konusu ihbarlardan 889'u hakkında soruşturma açıldığını, 34'ü hakkında takipsizlik kararı verildiğini, 19'unun da soruşturmasının devam ettiğini bildirdi. 
     TEDAŞ tarafından bu yıl ise 4 ihbar yapıldığını dile getiren Başok, bu ihbarlardan 191'ine ilişkin dava açıldığını, 213 dosyanın soruşturmasının devam ettiğini, 49'u hakkında da takipsizlik kararı verildiğini kaydetti. 
     
</TEXT>
</DOC>
