<DOC>
<DOCNO> 191056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/24/son/sontur02.html </URL>
<DATE> 2003/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de yeterli imza toplanamadığı için Baykal'a rakip çıkmadı 
</HEADLINE>
<TEXT>

     CHP 30. Olağan Büyük Kurultayı'nda, Genel Başkan Deniz Baykal, 720 delegenin imzasıyla yeniden aday gösterilirken, başka aday çıkmadı. 
     Tüzük değişikliklerinin kabulünün ardından, Temel Sorunlar ve Temel Çözümler Komisyonu'nca hazırlanan bildirge okundu. Bildirge, kurultay üyelerinin oylarıyla kabul edildi. 
     Divan Başkanı Abdullah Emre İleri, gündemin seçim maddesine geçildiğini belirterek, başkanlığa, Genel Başkan Deniz Baykal'ı yeniden aday gösteren 720 imzalı bir önerge sunulduğunu bildirdi. 
     İleri, Bedri Baykam'ın isteği üzerine adaylık için başvuru süresini 01.30'dan 02.00'ye kadar uzattıklarını, buna karşın Baykam'ın tüzük değişikliği uyarınca gerekli olan imza sayısını bulamadığını, dolayısıyla adaylık başvurusu yapamadığını ifade etti. 
     Baykam da bunun üzerine kürsüye gelerek, kendisinin eski tüzük uyarınca yeterli imzayı topladığını, yapılan değişikliğin ardından verilen sürenin, öngörülen yeni imza sayısına ulaşmasına imkan vermediğini kaydetti. 
     Divan Başkanı İleri, daha sonra, seçim düzeni kurulabilmesi için, delegelerin salon zeminini boşaltmalarını istedi. İleri, genel başkan seçiminin 03.00'te başlayacağını duyurdu. 
     
</TEXT>
</DOC>
