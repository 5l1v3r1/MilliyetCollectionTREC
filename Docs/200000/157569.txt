<DOC>
<DOCNO> 157569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/19/spor/spo02.html </URL>
<DATE> 2003/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hocada final turu 
</HEADLINE>
<TEXT>

Fenerbahçe, teknik direktör kaosunu hafta içinde çözmek istiyor. Daum eleştiriler, Fernandez saldırganlığı, Schaefer ise kariyeri parlak olmadığı için düşündürüyor 
     YUSUF KOBAL 

     Bilmeceye döndü 
     YENİ sezonda Fenerbahçe'yi çalıştıracak teknik adam konusunda yönetimin çalışmaları büyük bir gizlilik içinde sürüyor. Sarı - Lacivertliler, hafta içinde bu kaosu çözüp, bir an önce gelecek yılın çalışmalarına başlamak istiyor. Ancak adaylar konusunda halen bir karara varılmış değil. Yönetim, Daum'u geçmişi ve oluşan fikir ayrılıkları nedeniyle göreve getirmeye çekiniyor. 
     
     Schaefer de sorun 
     SARI-Lacivertliler, Fransız teknik adam Fernandez konusunda şüphelerini sürdürüyor. Haber bekleyen tecrübeli hocaya, saldırgan kişiliği nedeniyle net bir cevap verilemiyor. Son günlerde adı gündeme gelen Alman Schaefer'in kariyerinin parlak olmaması sıkıntı yaratıyor. Bu arada Fenerbahçe'nin, Lucescu'ya da teklif götürdüğü, Rumen hocanın olumlu veya olumsuz cevap vermediği ve sezon sonunu beklediği öne sürüldü. 
     
'Haziranı bekleyin'      FENERBAHÇE'NİN Teknik Direktör adayları arasında yer alan Daum, Alman ZDF kanalına çarpıcı açıklamalar yaptı. Daum, adından kokainman diye söz edilmesinden rahatsız olduğunu belirtip, "Fenerbahçe, Leeds United ve Atletico Madrid'e transferim sözkonusu. Haziran'da kararım belli olacak. Sabredin. A.Wien ile sözleşmem sürüyor. Onlara verdiğim sözler var" diye konuştu. 
     
Gerilim dorukta      YUSUF DURSUN 

     İSTANBULSPOR maçından sonra Fenerbahçe soyunma odasında futbolcuların tartıştığı iddia edildi. Karşılaşmanın ardından üzgün bir şekilde soyunma odasına dönen ve hiç konuşmayan Sarı - Lacivertliler'in sessizliğini ismi açıklanmayan bir oyuncunun sözlerinin bozduğu belirtildi. "Skorun hakkı 2 - 0 değil, 5 - 6 olabilirdi" açıklaması gerilimi doruk noktaya çıkardı. 
     BU sözlere tepki gösteren Sarı - Lacivertli futbolcuların bir süre atıştığı vurgulandı. Olayları antrenör Özcan Kızıltan'ın araya girerek önlediği ifade edildi. Bazı oyuncuların ise 6 - 7 aydır para almadıkları gerekçesiyle isyan ettiği ve bu tartışma sırasında maddi sorunlar nedeniyle bu tür sonuçların normal olduğunun söylendiği iddia edildi. 
     
İlk temasta sonuç yok      SEZON sonunda sözleşmesi sona erecek olan Rüştü'nün, hafta içinde Başkan Aziz Yıldırım ile ilk kez bir araya geldiği öğrenildi. Milli kalecinin, şartların uygun olması durumunda Sarı - Lacivertli takımda kalmak istediğini söylediği bildirildi. Ancak ikilinin ilk temasından sonuç çıkmadı. Öte yandan Rüştü'nün sağ arka adalesinden sakat olduğu açıklandı. Doktorların lif atmasından şüphelendiği vurgulandı. 
     
Vladimir söz kesti      ARA transferde kurtarıcı olarak alınan Vladimir, sezon sonunda evine geri dönüyor. Fenerbahçe formasıyla beklenen performansı sergileyemeyen Rus futbolcunun, eski kulübü Spartak Moskova ile yeni sezon için prensip anlaşmasına vardığı öğrenildi. Fenerbahçe'nin başına geçme ihtimali olan teknik adamların hepsinden kırık not alan Vladimir'in bonservisinde kolaylık yapılacağı açıklandı. 
     

</TEXT>
</DOC>
