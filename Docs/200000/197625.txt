<DOC>
<DOCNO> 197625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sonspo04.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'ye Karadeniz havası yaramadı... 
</HEADLINE>
<TEXT>

     Birinci Süper Futbol Ligi'nde Samsunspor'a farklı bir skorla yenilen Fenerbahçe'ye Karadeniz havası yaramadı. 
     Sarı-lacivertliler, ligde arka arkaya 3 Karadeniz takımıyla yaptığı 3 maçı da kazanamadı. Akçaabat Sebatspor ve henüz sonucu tescil edilmeyen Çaykur Rizespor maçından beraberlikle ayrılan Fenerbahçe, dün de Samsunspor'a 3-0 yenilerek, büyük bir şok yaşadı. 
     
     KARADENİZ HAFTALARI 

     Ligin 10. haftasında Adanaspor'u 3-0 mağlup eden Fenerbahçe, bu karşılaşmadan sonra Karadeniz seferine başladı. 
     11. haftada deplasmanda Akçaabat Sebatspor ile karşılaşan sarı-lacivertliler, 10. dakikada yenik duruma düşmesine karşın 35. dakikada Tuncay'ın golüyle beraberliği sağladı, ancak karşılaşma 1-1 berabere sona erdi. 
     Fenerbahçe 12. haftada kendi sahasında Çaykur Rizespor'u konuk etti. Bu karşılaşmada da 67. dakikada Murat Sözkesen'in golüyle yenik duruma düşen sarı-lacivertliler, 76. dakikada Semih'in golüyle beraberliği sağladı. Karşılaşma 1-1 berabere tamamlanırken, hakem Ali Aydın 2 kez sarı kart gösterdiği Victoria'yı kırmızı kartla oyun dışı bırakmamıştı. Futbol Federasyonu hakemin kural hatası yaptığı gerekçesiyle maçın sonucunu tescil etmemiş ve yeniden oynanmasına karar vermişti. Ancak Tahkim Kurulu, karşılaşmayla ilgili yürütmeyi durdurma kararı aldı. 
     Milli maçlar arasından sonra 13. haftada da Samsunspor deplasmanına giden Fenerbahçe, Teknik Direktör Christoph Daum'un sürpriz bir kadro çıkardığı karşılaşmada rakibine 3-0 yenilerek, taraftarlarını düş kırıklığına uğrattı. 
     
</TEXT>
</DOC>
