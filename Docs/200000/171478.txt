<DOC>
<DOCNO> 171478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/25/ekonomi/aeko.html </URL>
<DATE> 2003/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF Para Petkim'e değil, borçlara ayrılsın 
</HEADLINE>
<TEXT>

   Uzan ailesini "çete kurmak, vergi kaçırmak, geçmiş tarihli evrak düzenlemekle" suçlayan TMSF, Petkim'e talip olan gruba sert çıktı Paran varsa borçlarını öde 
      GÖKÇER TAHİNCİOĞLU, TÜRKER KARAPINAR Ankara 
   
   Uzan ailesinin, İmar Bankası'nın faaliyetlerinin durdurulmasının ardından malvarlıklarına konulan tedbir kararına yaptıkları itiraz Ankara 1. Asliye Ticaret Mahkemesi tarafından reddedildi. 
   Mahkemeye, "karşı itiraz" dilekçesi sunan Tasarruf Mevduatı Sigorta Fonu TMSF , Uzan Grubu'nun, "tedbir kalkmazsa Petkim özelleştirmesi gerçekleştirilemez" yönündeki iddiasına, "Petkim'e ayrılan 605 milyon dolarlık bedelin, öncelikle bankanın sorunlarının giderilmesinde kullanılması gerektiği..." yanıtını verdi. TMSF'nin Uzanlar'ın itirazına karşı mahkemeye sunduğu dilekçede şöyle denildi 
   
   "Özelleştirme Yüksek Kurulu'nca 30. 06. 2003 tarihinde tasdik olunan ihale ile Petkim'in Uzan Grubu'na 605 milyon dolar bedel karşılığı devrettiği, tedbir kararı sebebiyle satış bedelinin ödenemediği iddiası yerinde değildir. Tedbir alınan şirketler arasında 6 Haziran 2003'te yapılan ihalede Petkim'in yüzde 88'lik hissesine en yüksek teklifi veren Standart Kimya Petrol bulunmamaktadır." 
   
   Açığa bono satışı yaptılar 
   "Nihai olarak BDDK'nın asli görevleri Bankalar Kanunu'nun 3. maddesinde belirtilmiştir. Bu bakımdan grubun, Petkim'in özelleştirilmesine ilişkin ihale bedeli olan 605 milyon doları ödeme gücü varsa bunun özetlenen süreçte, öncelikle bankanın sorunlarının giderilmesinde kullanılmasının gerektiği, Medeni Kanun'un 2. maddesinde düzenlenen dürüstlük kuralı ile Türk Ticaret Kanunu'nun 20. maddesinin 2. fıkrasında düzenlenen 'Her tacirin ticaretine ait bütün faaliyetlerde basiretli bir işadamı gibi hareket etmesi lazımdır' hükmünün bir gereği olduğu izahtan varestedir." 
   
   BDDK ilk kez 'çete' dedi 
   BDDK'ya bağlı çalışan TMSF'nin avukatlarının imzasını taşıyan dilekçede ilk kez Uzanlar hakkındaki suç duyurusunun TCK'nın çete suçlarıyla ilgili "cürüm işlemek için teşekkül oluşturmak" düzenlemesini içeren 313. maddesinden yapıldığı belirtildi. Dilekçede, şu saptamalara yer verildi 
   "Banka eski sahip ve yöneticilerinin gerçek mevduat rakamlarını kamu otoritesinden gizledikleri, portföylerinde var olmayan devlet iç borçlanma senetlerini açığa sattıkları, işlemleri kayıtdışı bıraktıkları, vergi kaçırmaya yönelik işlemlere başvurdukları anlaşılmıştır... Gruba dahil gazetelerde sürekli olarak bankacılık sistemini zedeleyici nitelikte haberlere yer verilmiş olması, banka eski sahip ve yöneticilerinin kasıtlı, planlı ve örgütlü bir şekilde hareket ettiklerini göstermekte olup Bankalar Kanunu'nun 22. maddesinin 2, 3, 4, 5 ve TCK'nın 313. maddesinde müeyyide altına alınmış olan ve yukarıda özetlenen fiil ve eylemlerde sorumluluğu tespit edilenler hakkında Şişli Başsavcılığı'na 17 Temmuz 2003'de suç duyurusunda bulunulmuştur." 
   
   Geçmiş tarihli havaleler var    TMSF'nin dilekçesinde şu ifadeler yer aldı 
   "İmar Bankası'nın bazı şubelerine 3 ve 4 Temmuz 2003 günlerinde, İmar Off Shore Ltd. tarafından tasarruf mevduat hesabı açılmak üzere gönderilen bazı havalelerin bilgisayar sisteminde geçmiş tarihli olduğunun görüldüğü, geri tarihli valör uygulanan hesapların açık olması halinde dahi listelenerek görülmediği, ancak hesap açılış tarihi ile valör tetkiki neticesinde tespitinin mümkün olduğu saptanmıştır.""Mevduat ile ilgili şubelerde düzenlenen dekontlarda işlemlerin tek düzen hesap planına göre muhasebeleştirilmesine karşın, banka muavin defter kayıtlarına genel müdürlük tarafından müdahale edilerek Menkul Sermaye İradı Gelir Vergisi, Savunma Sanayii Destekleme Fonu ve Özel İşlem Vergisi tutarlarının vergi dairesine eksik yatırıldığı, bankanın Hazine bonosu satış işlemlerinde belirsizliklerin bulunduğu görülmüştür." 
   'Off-shore'da 750 milyon dolar kredi kullandırıldı'    TMSF dilekçesinde İmar Off Shore ile ilgili şöyle denildi 
   "Krediler hesabı bakiyesi 30. 06. 2001 tarihi itibarıyla 744 milyon 526 bin 444 dolardır. Kredi portföyünün önemli bir kısmını ÇEAŞ'a kullandırılmış olan toplam 382 milyon 725 bin 313 USD tutarındaki krediler ile Telsim'e kullandırılan 333 milyon 658 bin 713 dolar ve 34 milyon 995 bin 823 mark tutarındaki krediler oluşturmaktadır. İmar Bankası'nın 171 trilyon lira özkaynaklarına karşın 25.06.2003 tarihli mali tabloları dikkate alındığında 515 trilyon 839 milyar lira kredi portföyünün önemli bir bölümü ve aktifinin yüzde 80'ini Uzan Grubu'na kullandırılan krediler oluşturmuştur."ÇEAŞ ve Kepez'e el konulmasından sonra banka eski ortak ve sahiplerince Uzan Grubu'na dahil İmar Off Shore'a yapılan depoların tahsil edilerek kapatılması ve ek depo yapılmaması yönündeki BDDK talimatlarına aykırı olarak, İmar Off Shore'a kaynak aktarılmaya devam edilmiş, mevduat çekiliş taleplerinin bir kısmı bankadan aktarılan kaynaklarla finanse edilmiş ve bankanın taahhütlerini karşılayamaz duruma düşmesine sebebiyet verilmiştir. Ayrıca, bankanın sorunlarının çözümü için çaba harcanması gereken bir dönemde banka eski ortağı Kemal Uzan dahil yöneticileri, off shore'a yapılan depoların ve gruba kullandırılan kredilerin tahsili yerine toplu istifa etmişlerdir." 
   İmar Off - shore'un ortağı Liechtenstein'da    Lefkoşa'da, 1992 yılında kurulan İmar Bank Off Shore Ltd.'nin en büyük ortağının yüzde 86'lık payla Pakrak Finance Trade Corp. olarak göründüğü belirtilen TMSF dilekçesinde, "Liechtenstein'da kurulu Pakrak şirketinin ana hissedarları Kemal Uzan, Hakan Uzan ve Uzan ailesinin diğer fertlerinden oluşmaktadır. Diğer ortakları ise küçük yatırımcılardan oluşmaktadır" denildi. 
   
   Erdoğan Paraları sen kullandın, sen öde    KOCAELİ DHA 
   Başbakan Tayyip Erdoğan, Karamürsel'in Ereğli Beldesi'nde halka hitaben yaptığı konuşmada, Cem Uzan'a gönderme yaparak, "Birileri 'Ben off shore hesabındaki paraları ödüyorum. Hükümet de diğer hesaplardaki paraları ödemeli' diyerek siyasi prim yapmaya çalışıyor. Yok öyle şey... Aslında, diğer hesaplardaki paraları da sen kullandın, senin ödemen lazım. Ama, hükümetimiz vatandaşın mağdur edilmemesi için formül arayışını sürdürüyor" dedi. Erdoğan, "Gazeteler k r etmiyor. Bu kadar zarar eden kuruluşlar hangi parayla nasıl ayakta duruyor Nasıl oluyor da bir kuruluşunu zarar ettiği halde devam ettiriyor. Bunların hepsini önünüze koyacağız" diye konuştu. 
   
   
</TEXT>
</DOC>
