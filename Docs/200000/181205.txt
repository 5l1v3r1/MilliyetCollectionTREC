<DOC>
<DOCNO> 181205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/09/yazar/uras.html </URL>
<DATE> 2003/09/09/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
3600 kişi İmar'a 34 trilyon kaptırmış 
</HEADLINE>
<TEXT>

   İmar Bankası'ndan bono satın alan Kırıkkalelilerle görüştüm. Kırıkkale'de bu durumda 3600 kişi varmış. Bonodan toplam kayıplarının 34 trilyon lirayı aştığını söylüyorlar... 
   
   Kırıkkale, MKE'nin Makine Kimya Endüstrisi Kurumu silah ve mühimmat fabrikalarının bulunduğu ilimiz. MKE fabrikaları hem ordumuzun ihtiyacını karşılardı, hem de silah ve mühimmat ihraç ederdi. Ama günümüzde bu fabrikaların sadece belli bölümlerinde üretim yapılıyor. MKE fabrikalarından emekli Ümit Nuri Kocaballı, Yüksel Kahraman ve Mehmet Arif Nugay, "MKE fabrikalarında eskiden 9 bin işçi çalışırdı. Şimdilerde işçi sayısı 2700'lere düştü. Sendika ağaları ile politikacılar MKE'yi batırdı" diyor. 
   Kırıkkale'de işsizlerin hayali MKE fabrikalarında veya rafineride iş bulabilmek. Rafineride 600 kişi çalışıyor. Bu iki kuruluşa girenin sırtı yere gelmiyor. Kırıkkale'de 25 bin MKE emeklisi olduğu söyleniyor. 
   Ahmet Akgül, bu yıl dağ köylerinde kuraklık nedeniyle çiftçinin bire üç buğday alabildiğini söylüyor. Beyobası köyünden Ertuğrul Dağdelen kota nedeniyle 140 dönüm toprağının sadece 40 dönümünde pancar ekebilmiş. 141 ton pancar almış. 7 milyar lira masrafını düşer ise eline 5 milyar lira para geçecek. Kalan toprakta buğday ekmiş. O da masrafını kurtarmamış. 
   
      Tarıma önem verilmiyor 
   Çelebi ilçesi Alıcı Yeni Yapan köyünden Mevlüt Gündüz'ün 200 dönüm toprağı var. Elektrik fiyatının yüksekliğinden Birlik'ten su almamış. Toprağın yarısında fasulye ekmiş. Nazmi Saygılı'ya göre, tarıma önem verilmiyor. Toprak kullanılamıyor. Toprakların büyük bölümü boş. 
   Kırıkkale Valisi Mustafa Bahrettin Demirer SBF 1970 Kırıkkale Kent Konseyi çalışmalarını anlattı. Kent Konseyi kent için 8 önemli konu belirlemiş. Bunların 2'sine öncelik vermiş. Öncelikli konular 1 MKE, 2 Organize Sanayi Bölgesi imiş. Vali diyor ki "MKE fabrikalarının kullanılmayan bölümlerini Kırşehirlilere ve özellikle eskiden MKE'de çalışanlara ücretsiz açacağız. Bu bölümlerde üretim yapanlar, elde ettikleri ürünün bir bölümünü makine kirası olarak MKE'ye bırakacak, kalan bölümü kendileri değerlendirecek. Eğer Kırıkkale'den yeterli talep olmaz ise yurdun diğer bölgelerindeki müteşebbisleri davet edeceğiz. Organize Sanayi Bölgesi'nde 9 fabrika kuruldu." 
   Kırıkkale'nin sulanabilir topraklarında eskiden çeltik yetiştirilirken, şimdilerde yetiştirilmez olmuş. Vali, Çorum'un Osmancık'ından 60 yaşında 6 çeltik çiftçisini Kırıkkale'ye davet etmiş. Karakeçili'de Özel İdare arazisinde deneme üretimi yaptırmış. Kırıkkaleli ya kendi çeltikçilik yapacak ya da yarıcılık ile toprağını Osmancık çiftçisine açacak. 
   
   Sosyal etkinlik az 
   Kırıkkale Üniversitesi'nde on bin dolayında öğrenci var. Anlatılanlara göre, bunların 2 bini Kırıkkale'de, 2 bini üniversite yurtlarında kalıyor. 6 bini Ankara'ya gidip geliyor. 2 bin kişilik üniversite yurtlarında günde 100 gazete, haftada 100 dergi satılıyor. 
   Ahmet Pehlivan, toplu konut ve diğer yapı projelerinin Ankara'dan ihale edilmesi nedeniyle mahalli müteahhit ve mühendislerin iş alamamalarından şik yetçi. 
   Hacer Kahraman ve Turgut Akıncı, "Sinema ve tiyatromuz var ama kültürel ve sosyal etkinlikler sınırlı" diyor. Kırıkkaleliler MKE'nin, rafinerinin ve üniversitenin kültür ve spor tesisleri ile etkinliklerinde halkın yararlandırılmamasından yakınıyor. 
   
   TEMA'dan erozyon eğitimi 
   TEMA'cı Mustafa Akın, 29 bin kişiye erozyon konusunda eğitim verdiklerini övünerek anlatıyor. Işıl Eteş 20 Kırıkkale Üniversitesi Uluslararası İlişkiler Bölümü mezunu. Öğrenci iken TEMA için çalışmaya başlamış. Üniversite arazisine 12 bin sedir ve çam ağacı diktiklerini bunların yüzde 85'inin tuttuğunu söylüyor. 
   Üniversite, Kırıkkaleli gençlerin yaşam biçimini de etkilemiş. Kız - erkek ilişkileri daha rahat hale gelmiş. Parklarda genç kızlar oturuyor, çay içiyor... Kimse kimseyi rahatsız etmiyor. Genç kızların hepsi daha iyi eğitim ve iş peşinde... 
   İmar Bankası'ndan bono satın alan Kırıkkalelilerle görüştüm. Ellerinde kocaman dosyalar... Yazışmalar... Dava dilekçeleri... Evrak... Kırıkkale'de bu durumda 3600 kişi varmış. Bonodan toplam kayıplarının 34 trilyon lirayı aştığını söylüyorlar... Kendilerinde ve hatta İmar Bankası'nda hiçbir suç bulmuyorlar. "Devlet bankaya el koymasa idi İmar bu paraları bize öderdi... Tek suçlu devlet... Devlet paramızı ödesin" diyorlar. 
   
      
   
</TEXT>
</DOC>
