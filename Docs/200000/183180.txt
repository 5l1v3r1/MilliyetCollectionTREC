<DOC>
<DOCNO> 183180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sonspo03.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Serkan Balcı'nın gözü Avrupa'da... Hedef İngiltere-İspanya... 
</HEADLINE>
<TEXT>

     Türk futbolunun genç yeteneklerinden olan Gençlerbirliği'nin yıldız oyuncusu Serkan Balcı, takım olarak geçen sezonki havayı henüz yakalayamadıklarını söyledi. 
     Serkan Balcı, geçen sezon takımın çok iyi bir çıkış yakaladığını belirterek, ''Özellikle orta alanda Okan, Ahmed Hassan, Thomas ve ben çok uyumlu bir hava yakalamıştık. Bizim bu havamız ve yardımlaşmamız tüm takım arkadaşlarımızı olumlu etkiliyor, adeta onları ateşliyordu. Ancak bu sezon hem orta alanda istediğimiz yardımlaşmayı, hem de takım olarak uyumlu havayı yakalayamadık. Takım olarak bu uyumu yakaladığımız zaman, başarımızın geçen sezondan daha iyi olacağına inacım tamdır'' diye konuştu. 
     
     HEDEF İNGİLTERE VEYA İSPANYA 
     Serkan Balcı, Gençlerbirliği'nde çok mutlu olduğunu, ancak bir gün takımdan ayrılacak olursa, İngiltere veya İspanya liglerinde top koşturmak istediğini ifade ederek, şöyle konuştu 
     ''Bugüne kadar elde ettiğim tüm başarılarımı Gençlerbirliği'nde yakaladım. Hem genç, hem ümit, hem de A milli oldum. Genç yaşta Türkiye'nin en iyi futbolcuları arasına girdim ve transferin de gözde isimlerinden oldum. Bu yükselişimi Gençlerbirliği'ne borçluyum ve burada çok mutluyum. Zaten kulübümle 2007 yılına kadar sözleşmem var. Şayet bir gün Gençlerbirliği'nden ayrılacak olursam, İngiliz veya İspanyol takımlarından birisine gitmek istiyorum.'' 
     
     UEFA KUPASI'NDA TAKIMA GÜVEN TAM 
     Serkan Balcı, UEFA Kupası'nda mutlaka başarılı olacaklarına inandığını vurgulyarak, ''UEFA Kupası ilk turunda eşleştiğimiz İngiltere'nin Blackburn Rovers takımını mutlaka eleyeceğiz. Tugay ağabeyin bu takımda oynaması veya Greame Souness'ın bu takımı çalıştırıyor olması bizim için belki de avantaj olacak. Ancak her ne pahasına olursa olsun biz bu takımı eleyeceğiz'' dedi. 
     Yıldız futbolcu, Gençlerbirliği'ndeki teknik ve oyuncu kadrosunun çok iyi olduğunu, Türkiye liglerinin de en iyi altyapısına ve tesislerine sahip olduğunu savunarak, ''Bu takımın başarısını yakında herkes izleyecek ve elleri patlayıncaya kadar alkışlayacak'' diye konuştu. 
     
</TEXT>
</DOC>
