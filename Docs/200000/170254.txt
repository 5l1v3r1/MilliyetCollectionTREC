<DOC>
<DOCNO> 170254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sonspo18.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgar yıldız Letchkov tutuklandı... 
</HEADLINE>
<TEXT>

     Futbol kariyerini bıraktıktan sonra otelciliğe soyunan Bulgaristan'ın eski milli futbol yıldızı Yordan Letchkov'un kamu düzeni bozmaktan tutuklandığı bildirildi. 
     Polis tarafından yapılan açıklamada, bir süre Beşiktaş takımında da onayan Letchkov'un, yaşadığı Sliven kentinde kurduğu İmperia adlı süper lüks oteline girmeye çalışan polisleri engellemeye çalıştığı açıklandı. 
     Verilen bilgiye göre Sliven Belediye Başkanı İvan Slavov'un aldığı, eğlence yerlerinin gece saat 23'00'dan sonra kapatılmasına ilişkin kararını denetleyen polisler, aşırı gürültü yapan Letchkov'un otelindeki diskoteğinin kapatılmasını istediler. 
     Polislere karşı koyan ve onları ''özel malına'' sokmayan futbolcu Letchkov, beraberindeki diskotek müdürü ve 4 koruma görevlisiyle birilikte karakola götürüldü. Bulgaristan'ı 1994 yılında Dünya futbol kupasında dünya 4'ülüğüne kadar ulaştıran milli takımında yeralan Letchkov ve diğer tutukluların karakolda ifade verdikten sonra serbest bırakıldığı açıklandı. 
     Yordan Letchkov, olayla ilgili basına yaptığı açıklamada, ''Sadece özel mülkümü korumaya çalıştım. Burası genç insanların eğlendiği özel bir yer sayılır. Düzenli vergi ödeyen dürüst bir işadamı olarak haklarımı mahkemede savunacağım'' diye konuştu. 
     
</TEXT>
</DOC>
