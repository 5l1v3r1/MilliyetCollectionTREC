<DOC>
<DOCNO> 178649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/28/son/sondun01.html </URL>
<DATE> 2003/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Indiana Jones'tan Bush'a Irak eleştirisi... 
</HEADLINE>
<TEXT>

     Indiana Jones ve Yıldız Savaşları filmlerindeki performansıyla ün kazanan Amerikalı yıldız Harrison Ford, ABD Başkanı George Bush yönetiminin Irak politikasını eleştirerek, ''ülkemin şu ana kadar yaptıklarından üzgünüm'' dedi. 
     Amerikan Fox News televizyonunun haberine göre Harrison Ford, yeni filmi Hollywood Cinayeti'nin tanıtımı için bulunduğu İspanya'nın başkenti Madrid'de yaptığı açıklamada, ''Amerikan dış politikasının ilerlediği yönden çok rahatsızım'' diye konuştu. 
     Ford, sözlerini, ''Ortadoğu'da kızgın ve yabancılaşmış bir toplumun ortaya çıkmasına yol açan koşulların düzeltilmesi için bir şeyler yapılması gerektiğine inanıyorum. Askeri müdahalenin doğru çözüm olduğunu sanmıyorum'' diyerek sürdürdü. 
     62 yaşındaki Harrison Ford, bu arada hayranlarına, Indiana Jones serisinin dördüncü filminin, 2005'te ekranlara geleceği müjdesini verdi. 
     
</TEXT>
</DOC>
