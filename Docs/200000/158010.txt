<DOC>
<DOCNO> 158010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/21/son/soneko05.html </URL>
<DATE> 2003/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin Hükümeti, SARS'tan etkilenen şirketlere mali yardım yapacak 
</HEADLINE>
<TEXT>

     Çin Hükümeti, ''gizemli zatürree'' diye adlandırılan Akut Solunum Yetmezliği Sendromu SARS nedeniyle, olumsuz etkilenen şirketlere mali yardımda bulunacak. 
     Çin Hükümeti'nin, başta havayolu şirketleri olmak üzere, seyahat şirketlerine 12.1 milyon dolar mali yardım yapacağı, ayrıca bankalara da SARS'tan etkilenen şirketlere destek olmasını istediği bildirildi. 
     SARS nedeniyle, özellikle yabancılar, Çin ve diğer SARS salgını olan Çin bölgelerine gitmezken, ulaşım, seyahat şirketleri ve konaklama merkezleri, milyonlarca dolar zarar ettiler. 
     Öte yandan, SARS'ın belki de en önemli etkisi üretim alanında görülüyor. ''İmalat ülkesi'' olarak bilinen Çin'de yabancı şirketler üretim yapmaktan çekinir hale geldi. 
     Japon Matsushita Elektrik şirketi, beş işçisinin SARS'a yakalanmasının ardından, Pekin'deki iki fabrikasındaki üretimi durdurdu. 
     
</TEXT>
</DOC>
