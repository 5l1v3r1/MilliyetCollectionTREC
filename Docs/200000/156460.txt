<DOC>
<DOCNO> 156460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/son/sontur14.html </URL>
<DATE> 2003/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit Derviş'e çirkin siyaset yaptığı için kızıyor... 
</HEADLINE>
<TEXT>

     DSP Genel Sekreteri Süleyman Yağız, DSP Genel Başkanı Bülent Ecevit'in, CHP İstanbul Milletvekili Kemal Derviş'e, siyasete atıldığı ve başka bir partiye girdiği için değil ''çirkin siyaset yaptığı''' için kızdığını ifade etti. 
     Yağız, yaptığı yazılı açıklamada, Derviş'in, dün bir televizyon programında, ''Seçime gidildiği için pişman mısınız '' sorusunu yanıtlarken ''Hayır. Başbakan Ecevit yorulmuştu, hastaydı. Bülent Bey'e üzülüyorum. Sık sık DSP'ye girmemi istedi. Ama sonra 'Niye siyasete girdin ' diye beni suçladı. Bu tutarlı değil'' dediğini hatırlattı. 
     Derviş'in gerçekleri çarpıttığını savunan Yağız, şunları kaydetti 
     ''Ecevit, Derviş'e, siyasete atıldığı ve hatta başka bir partiye girdiği için değil 'çirkin siyaset yaptığı' için kızmaktadır. Demek ki Derviş ya Ecevit'in bu sitemini anlayamayacak kadar zihni fukaralık içindedir ya da kendini anlamazlığa vuran bir cin fikirlidir. 
     Derviş'e anımsatmak istiyoruz Ecevit'in yorgunluğu da hastalığı da geçiciydi. Fakat bazı yerli ve yabancı etkili güç odakları, bu geçici yorgunluğu ve hastalığı bahane ederek 'troyka' formülüyle Ecevit'i dışlayıp DSP'yi ele geçirmek için harekete geçmişlerdi.'' Yağız, DSP'ye ve Ecevit'e yönelik uluslararası boyuttaki komplonun kesinlikle hayali olmadığını kaydetti. 
     
</TEXT>
</DOC>
