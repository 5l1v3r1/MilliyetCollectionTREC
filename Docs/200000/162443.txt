<DOC>
<DOCNO> 162443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/soneko06.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Kamu bankalarının özelleştirmesinde metod tartışılıyor 
</HEADLINE>
<TEXT>

     Devlet Bakanı Ali Babacan, Vakıfbank, Halk Bankası ve Ziraat Bankası'nın, özelleştirilmesi için çalışmalarının devam ettiğini ancak bankaların ayrı ayrı mı, birleştirilerek mi özelleştirileceği konusunda henüz bir karar verilmediğini açıkladı. 
     Bakan Babacan, çiftçi borçlarının yeniden yapılandırılmasıyla ilgili olarak da, ''kanunla borçlara af getirilmiyor sadece borçların ödenmesinde kolaylık sağlanıyor'' dedi. 
     Babacan, Tarım ve Köyişleri Bakanı Sami Güçlü ile birlikte Hazine Müsteşarlığı'nda bir basın toplantısı düzenledi. 
     Ali Babacan burada yaptığı konuşmada, kredilerin yeniden yapılandırılmasına ilişkin kanunla birlikte Türk tarımına hayati bir katkı sağlayacağına inandıklarını söyledi. 
     Babacan, 2001 krizinde olumsuz etkilenen tarım kesiminin krizin yaşanmasında hiçbir etkisinin olmadığını, ancak mağdur olduklarını, bu kesime katkı sağlamanın sosyal politikaların bir gereği olduğunu kaydetti. 
     Doğrudan Gelir Desteği ve mazot desteği gibi düzenlemelerin devam ettiğini anlatan Babacan, ağır kriz şartlarına rağmen Türkiye'nin bu kriz ortamından çıkmakta olduğunu belirterek, ''Irak savaşının şokuna rağmen sosyal desteklere devam etmekteyiz'' dedi. 
     Babacan, uygulanan desteklerden dolayı ne genel tarım politikalarından vazgeçildiğini, ne de ekonomik politikalarından taviz verildiğini söyledi. 
     Çiftçilerin Ziraat Bankası'na ve Tarım Kredi Kooperatifleri'ne toplam 3 katrilyon 231 trilyon lira borcu bulunduğunu hatırlatan Babacan, bu borcun 1 katrilyon 475 trilyon lirasını Ziraat Bankası'na 1 katrilyon 756 trilyon lirasını da Tarım Kredi Kooperatifleri'ne olduğunu kaydetti. 
     3.2 katrilyon liralık kredi borcunun ana parasınının 879 trilyon lira olduğunu vurgulayan Babacan, 2001 yılındaki yüksek faiz oranlarının ana parayı 3.2 katrilyon liraya getirdiğini söyledi. 
     Babacan, 3.2 katrilyon liralık borcun 2.3 katrilyon liralık faiz ve ceza kısmını sildikten sonra yeni borcu ana paraya döndürdüklerini bildirdi. 
     Ali Babacan, ''Mevcut ana paranın üzerine tarımsal toptan eşya fiyatı endeksini uygulayarak borcu bugüne kadar getiriyoruz ve donduruyoruz'' dedi. 
     
     "ÖZELLEŞTİRME ÇALIŞMALARI DEVAM EDİYOR" 

     Devlet Bakanı Ali Babacan, Vakıfbank, Halk Bankası ve Ziraat Bankası'nın, ayrı ayrı özelleştirme çalışmalarının devam ettiğini söyledi. 
     Babacan, Hazine Müsteşarlığı'nda, Tarım ve Köyişleri Bakanı Sami Güçlü ile birlikte düzenlediği çiftçi borçlarının yeniden yapılandırılmasına ilişkin basın toplantısında, gazetecilerin çeşitli sorularını da yanıtladı. 
     Bir gazetecinin, Vakıfbank, Halk Bankası ve Ziraat Bankası'nın özelleştirilmesine ilişkin sorusuna, şu yanıtı verdi 
     ''Vakıfbank ile ilgili olarak, IMF ile 4. Gözden Geçirme Görüşmeleri sırasında yeni bir önerim oldu... Hangi metod uygulanacak Nelere karar verilecek Henüz karar verilmiş değil. Ayrı ayrı mı satılacak, yoksa birleştirilerek mi Değişik alternatifler üzerinde çalışıyoruz.'' ''Halk Bankası satılacak mı Yoksa kapatılacak mı '' yolundaki soruya da, Bakan Babacan, ''çalışmalar devam ediyor. Bunlar hassas konular. Ne zaman kesin karar verilirse, o zaman, açıklayacağız'' dedi. 
     Kamu Bankaları Ortak Yönetim Kurulu Başkanı Zeki Sayın da, Halk Bankası'nın özelleştirilmesinde, danışman firma seçilip seçilmediği yönündeki soruya ise, danışman firma seçimi sürecinin devam ettiğini, firma sayısını, bir ya da ikiye düşüreceklerini, danışman firmanın çalışmalarını, Eylül ayında bitireceğini ve Kasım ayında bankanın, özelleştirme sürecine hazır olacağını söyledi. 
     
     SOSYAL GÜVENLİK YASALARI 

     Bakan Ali Babacan, sosyal güvenlikle ilgili yasaların 5. gözden geçirme için ön şart olduğunun hatırlatılması üzerine de, şunları söyledi 
     ''5. gözden geçirme ile ilgili İş-Kur, SSK ve Bağ-Kur yasalarının ön şart olduğunu söylenmiştir. Bunlar uzun yasalar. Bu yasaların daha hızlı işleme konulabilmesi için TBMM'nin İç Tüzüğü'nün 91. maddesinde bir değişiklik çalışmamız var. Meclis Genel Kurulu'nda önümüzdeki hafta görüşülecek. Burada kapsamlı kanun kavramını getiriyoruz. Belli bir madde sayısından fazla ise bir kanunun blok halde, gruplar halinde görüşülebilmesine imkan tanıyor. 
     Haftaya İç Tüzük değişikliğinin gelmesini bekliyoruz. Bu İç Tüzük çalışması bittikten sonra bu yasaların TBMM'nin gündemine gelmesi gerektiğini düşünüyoruz ki bu işlem çok daha hızlı yapılabilsin. Örneğin İcra İflas Yasası, 108 maddeden oluşuyor. Bu İç Tüzük yasası gerçekleşirse, bütün bu yasalar çok rahatlıkla Meclis Genel Kurulu'ndan geçirecek bir değişiklik olacaktır.'' 
     
     YASALAR 30 HAZİRAN'A YETİŞECEK Mİ 

     Bir gazetecinin yapısal reformlarla ilgili yasaların 30 Haziran tarihine kadar yetişip yetişmeyeceği yönündeki sorusuna, şu yanıtı verdi 
     ''Biz 15 günde 15 yasa anlayışına karşıyız. Yasaların Meclis'in doğal süreçlerinden geçerek yasalaşmasını istiyoruz. Geçmiş dönemde geçmiş yasaları düzeltmekle uğraşıyoruz. İş Kanunu'nu, Kamu İhale Yasası'nı aylardır düzeltmek için çalışıyoruz. Ek niyet mektuplarında yasaların belirli bir takvim içinde gerçekleşmesinin beklendiği ifadeleri var. Hükümet olarak niyet mektuplarında TBMM adına taahhüde bulunmamız mümkün değildir. 
     Reform çalışmaları hemen hemen tamamı başlamıştır. Kimisi bakanlıklarda, kimisi komisyonlarda, kimisi genel kuruldadır, kimisi Cumhurbaşkanındadır, kimisi ise yasalaşmıştır. Bunlar doğal süreçlerdir bu süreçlerin kendi akışında olması son derece önemlidir.'' 
     
     ''BU SONDUR, ÇOK ÖNEMLİ BİR FIRSATTIR'' 

     Babacan, çiftçi borçlarının yeniden yapılandırılmasının af olarak değerlendirip, değerlendirilmediği yönündeki soruya karşılık, şunları söyledi 
     ''Bizim bu vergi barışı olsun çiftçi kredilerine sağladığımız kolaylık olsun bunlar son uygulamadır. Bu fırsatı kaçırana iki aylık bir başvuru süresi var herhangi bir yeniden yapılandırma ya da kolaylık ileriki dönemlerde kesinlikle uygulanmayacak. Bunun altını çizelim. Bu sondur çok önemli bir fırsattır. Çiftçilerimiz ve vergi mükellefleri için, mutlaka taksitlerini zamanında yatırsınlar aksi halde kesinlikle ve kesinlikle buna benzer kolaylıklar yapılmayacaktır. Bu kolaylık 2001 yılı krizinin getirdiği yüklerin hafifletilmesine yöneliktir. 2001 krizinde ne sanayicimiz, ne esnafımızın, ne de çiftçimizin hiç suçu yoktur. Bu krizi üretenler bellidir. Bu kesinlikle bir af değildir. Bundan sonra böyle bir kolaylık olmayacaktır. Herhangi bir beklentinin içinde girilmesin bir daha af yok, bir daha hoşgörü yok.'' 
     
     ''HER TÜRLÜ AFFA KARŞIYIZ'' 

     Afdan anladıkları şeyin borçların tamamen silinmesi olduğunu anlatan Babacan, şöyle devam etti 
     ''Biz sadece yüksek faiz ile karşı karşıya kalmış çiftçilerimizin faiz yükünü hafifletiyoruz. Reel borcu ne ise o borcu alıyoruz. Her türlü affa karşıyız. Vergi barışı projesi de zaten bir af kanunu değildir. Vergi toplamaya yönelik bir kanundu. Bunda af yok. Buradan gelecek rakam Ziraat Bankası ve Tarım Kredi Kooperatifleri için bir kaynak olacak. Yeniden yapılandırmaya giren çiftçilerimiz suçlu durumdan, borcunu ödeyemez durumdan kurutulmuş olacak ve alnının akıyla tekrar kredi alabilme olanağına sahip olacaklar. Bu hem kurumlarımızı, hem de çiftçilerimi rahatlatan bir uygulama olacaktır.'' Babacan, tarımsal kredileri Ziraat Bankası tarafından karşılığı ayrılmış krediler olduğunu ve bankaya herhangi bir olumsuz etkisinin olmadığını bildirdi. 
     Ali Babacan, çiftçi borçlarının yeniden yapılandırılmasına ilişkin bir soru üzerine ana para 900 trilyon lira olduğunu, tarımsal toptan eşya fiyat artışı ile hesaplandığında bu borcun 1.5 katrilyon liraya ulaştığını ve kanun çerçevesinde Tarım Kredi Kooperatifleri'nin, Ziraat Bankası'na olan borçlarının da yeniden yapılandırıldığını ifade etti. 

     
</TEXT>
</DOC>
