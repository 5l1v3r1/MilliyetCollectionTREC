<DOC>
<DOCNO> 161103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/ekonomi/eko03.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP 40 milyar doları getirsin 
</HEADLINE>
<TEXT>

TOBB Başkanı Hisarcıklıoğlu AKP'nin adaleti tesis etmesi için bankalar felaketinde kaptırılan 40 milyar doları geri kazandırmasını bekliyoruz 
     AHMET BAYRAK İZMİR DHA 

     Türkiye Odalar ve Borsalar Birliği TOBB Başkanı Rifat Hisarcıklıoğlu, 2001 yılındaki bankacılık krizinin 40 milyar dolara malolduğunu belirterek, AKP hükümetinin bu parayı geri kazanması gerektiğini söyledi. 
     Hisarcıklıoğlu, "AKP'nin adaleti yeniden tesis etmesi için 40 milyar doları geri kazandırması gerek" dedi. 
     Muğla Ticaret Odası'nın Gökova Yücelen Otel'de önceki gece düzenlenen Vergi Rekortmenleri Ödül törenine katılan TOBB Başkanı Hisarcıklıoğlu, Türkiye'de vergi ve adalet sisteminin değişmesi gerektiğini belirtti. Yolsuzluklarda Türkiye'nin şampiyonlar liginde oynadığını belirten TOBB Başkanı Hisarcıklıoğlu, "Çünkü denetleme yok. 2001'deki bankacılık krizinde 40 milyar dolar ödedik. Bugün yüksek faiz bundan kaynaklanıyor. AKP'ye çağrıda bulunuyorum, AKP'nin adı gibi adaleti tesis etmesi için bankalar felaketinde kaptırılan 40 milyar doları geri kazandırmasını bekliyoruz. Türkiye gelişmiş 10 ülke arasında yer alabilir. Kişi başına düşen yıllık milli gelir, 10 bin dolara ulaşabilir. Bunu yapabilirsek demokrasiyi yaşarız'' dedi. 
     
     Vergi yükü iki kat arttı 
     Vergi ve adalet sisteminin de değiştirilmesi gerektiğini ifade eden Hisarcıklıoğlu, devletin yeniden yapılandırılarak, çağa ayak uydurulması gerektiğini ifade etti. Son 15 yılda halkın üzerindeki vergi yükünün iki kattan daha büyük bir oranda arttığını ifade eden Hisarcıklıoğlu, milli gelir ile giderler arasındaki oranın kısa vadeli borçlanmalar yüzünden devleti çıkmaza soktuğunu ifade etti. Dünyanın serbest piyasa ekonomisine geçerek hızla ilerlediğini ifade eden Hisarcıklıoğlu, "Biz buna ayak uyduramayıp devletçi ekonomik sistemi sürdürme çabası içinde olduk'' dedi. 
     Muğla Valisi Hüseyin Aksoy'un da katıldığı törende, Muğla'da en çok ihracat yapan, en çok gelir ve kurumlar vergisi ödeyen kişi ve kuruluşlara plaketleri verildi. 

</TEXT>
</DOC>
