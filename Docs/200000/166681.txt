<DOC>
<DOCNO> 166681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/01/son/sontur10.html </URL>
<DATE> 2003/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur ve SSK'lıların tedavi imkanları genişletildi 
</HEADLINE>
<TEXT>

     Devlet memurları, emekli, dul ve yetimleri ile bakmakla yükümlü oldukları aile fertlerinin, özel sağlık kurumları ve kuruluşlarında da tedavi edilmelerine olanak sağlayan yasa, Resmi Gazete'de yayımlanarak yürürlüğe girdi. SSK'lı hastalara devlet hastanesi kapılarını açan protokol de bugünden itibaren uygulamada. 
     4905 sayılı Devlet Memurları Kanunu İle Türkiye Cumhuriyeti Emekli Sandığı Kanununda Değişiklik yapılmasına Dair Kanun, devlet memurları ile herhangi bir şekilde sağlık yardımından yararlanmayan eşlerinin veya bakmakla yükümlü oldukları ana baba ve ikiden fazla dahi olsa aile yardımı ödeneğine müstahak çocuklarının hastalanmaları halinde, resmi sağlık kurum ve kuruluşlarının yanı sıra Sağlık Bakanlığı'nca ruhsatlandırılan ve denetlenen özel sağlık kurum ve kuruluşlarında da ayakta veya yatarak tedavilerinin kurumlarınca sağlanmasını öngörüyor. 
     Yasaya göre, ayakta veya meskende tedavi halinde kullanılacak ilaç bedellerinin yüzde 20'si memurlar tarafından ödenecek. Sağlık kurulu raporu ile belirlenen ve tüberküloz, kanser, kronik böbrek, akıl hastaları, organ nakli ve benzeri uzun süreli tedaviye ihtiyaç gösteren hastalıkların ayakta veya meskende tedavileri sırasında kullanılmasına lüzum gösterilen ilaçlardan hayati önem taşıdığı Sağlık Bakanlığı'nca tespit edilecek olanların bedellerinin tamamı kurumlarınca karşılanacak. 
     Personel kanunu ve yönetmeliklerine göre ücretsiz izin kullananların başvuruları halinde, kesenek ve karşılıklarını her ay veya öngörülen süreler içinde defaten ödemeleri koşuluyla, aylıksız geçen izin süreleri emekliliklerine sayılacak. 
     Yasa, genel sağlık sigortası kapsamına alınacakları tarihe kadar hastalanmaları halinde memur emeklileri ile dul ve yetim aylığı alanların da resmi veya özel sağlık kurum veya kuruluşlarında muayene ve tedavi edileceklerini hükme bağlıyor. Muayene, tetkik ve tedavilerin usul, şekil ve şartları ile fiyatları ve uygulanacak esaslar, 6 ay içinde Emekli Sandığı tarafından hazırlanacak ve Maliye Bakanlığı tarafından onaylanacak yönetmelikle belirlenecek. 
     
     SSK'lılar devlet hastanelerinden yararlanabilecek 

     Öte yandan Sağlık ve Çalışma bakanlıkları arasında hastanelerin ortak kullanılmasını öngören ve SSK'lı hastalara devlet hastanesi kapısını açan protokol, bugünden itibaren İstanbul, Ankara, İzmir, Rize, Sivas ve Yalova'da başlıyor. 
     Hastanelerin yükünü azaltarak kuyrukları ortadan kaldırmayı hedefleyen yeni uygulama, hastaları öncelikle birinci basamak sağlık hizmeti olarak bilinen sağlık ocakları ve dispanserlere yönlendirmeyi amaçlıyor. 
     Uygulama gereği İstanbul'daki 32 devlet hastanesiyle 12 SSK hastanesi eşleştirilerek "kardeş hastane" ilan edildi. Buna göre devlet hastanelerinde SSK'lılara hizmet verecek irtibat büroları ve eczanelerden SSK başhekimi sorumlu olacak, gerektiğinde eksik malzemeyi tamamlayacak. 
     1 Ağustos 2003 tarihine kadar yetersiz veya eksik bilgilenmeden dolayı birinci basamak sağlık tesislerinden sevk yaptırmadan gelen hastalar geri çevrilmeden, hastane içerisindeki SSK irtibat bürolarına yönlendirilecek. İrtibat bürosu öncelikle hastayı sevk zinciri konusunda uyararak, muayene ve tedavilerinin yapılmasını sağlayacak. 
     Uygulama sırasında karşılaşılan her türlü sorun, 184 Sağlık Danışma Hattı veya devlet hastaneleri içine kurulan SSK İrtibat Büroları aracılığıyla çözülecek. 
     
     Prosedür nasıl işleyecek 

     SSK Sağlık İşleri Genel Müdürü Prof. Dr. Orhan Canbolat ve Sağlık Bakanlığı Müsteşar Yardımcısı Prof. Dr. Sabahattin Aydın'ın verdiği bilgiye göre, vatandaşların izleyeceği yol adım adım şöyle işleyecek 
     
</TEXT>
</DOC>
