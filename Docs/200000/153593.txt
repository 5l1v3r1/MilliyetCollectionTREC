<DOC>
<DOCNO> 153593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sontur13.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yoğurt kavgası... Yoğurt'un vatanı Anadolu mu Bulgaristan mı 
</HEADLINE>
<TEXT>

     Yüzüncü Yıl Üniversitesi Ziraat Fakültesi Gıda Mühendisliği Bölümü Öğretim Görevlisi Yrd. Doç. Dr. Yusuf Tunçtürk, yoğurtla ilgili çalışmaların Bulgaristan'da yapılması nedeniyle, mucidinin de Bulgarlar olduğu yanılgısının yaşandığını söyledi. 
     Tunçtürk, yoğurdun Türkçe kökenli bir kelime olduğunu, Türk dünyasında gidilen her yerde yoğurdun bu kelimeyle karşılık bulduğunu belirtti. Tunçtürk, yoğurt ürünlerinden kurut ve çökeleğin de sadece Orta Asya'da bulunduğunu bildirdi. 
     Doğuya ait eski kayıtlı metinlerde de yoğurt kelimesinin geçtiğine işaret eden Tunçtürk, 1069 tarihinde Yusuf Has Hacib tarafından yazılan Kutadgu Bilig adlı eserde de yoğurt kelimesinin bulunduğuna değindi. 
     Yoğurdun toplumsal yayılımının Orta Asya'dan başladığını ifade eden Tunçtürk, Osmanlı İmparatorluğu döneminde Arap ve Avrupa uluslarına yoğurdun götürüldüğünü, batı dünyasının yoğurdu 20. yüzyılda tanımaya başladığını dile getirdi. 
     Osmanlı İmparatorluğu'nun son dönemlerinde Türk topraklarından göç ettikten sonra Fransa'ya yerleşen Ermeni asıllı bir vatandaşın yoğurt üretimine başladığını anlatan Tunçtürk, şöyle devam etti 
     ''Fransızlara yabancı olan ve tanınmayan bu ürün halkın tepkisine neden oldu. Ancak, sağlık onayı için Pasteaur Enstitüsü'ne götürülen yoğurdu inceleyen Prof. Metchnikoff, yoğurdun sağlık açısından yararlı olduğu onayını verdi. Daha sonra Bulgaristan'da yoğurt ile ilgili çalışmalarına devam eden Metchnikoff, buradaki bilimsel araştırmalarıyla 1908 yılında Nobel ödülü kazandı. Yoğurtla ilgili çalışmaların Bulgaristan'da yapılması nedeniyle mucidinin de Bulgarlar olduğu yanılgısına düşülüyor.'' 
     




</TEXT>
</DOC>
