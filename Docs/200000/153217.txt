<DOC>
<DOCNO> 153217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sondun30.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuğuyla banyo yaptı "çocuk pornosu" ile suçlandı 
</HEADLINE>
<TEXT>

     ABD'de, bebeğini emzirirken ve 4 yaşındaki oğluna banyo yaptırırken fotoğraf çektiren bir anne ile fotoğrafları çeken baba çocuk pornosuyla suçlandı. 
     Dallas Observer dergisinin haberine göre, fotoğraflarda 33 yaşındaki anne Jacqueline Mercado, bir yaşındaki bebeği Rodrigo'yu emzirirken ve 4 yaşındaki oğlu Pablizio'ya banyo yaptırırken görülüyor. Fotoğrafları görenler, belden yukarısı çıplak olan annenin, bir koluyla göğüslerini kapattığını ifade ettiler. 
     Teksas eyaletinin Dallas kentinde yaşayan Perulu göçmen aileye yönelik suçlama, Johnny Fernandez adlı babanın çektiği resimleri bastırmak için fotoğrafçıya bırakmasıyla başladı. Fotoğrafçının resmi makamlara ihbarda bulunması üzerine duruma el koyan görevliler, ailenin çocuklarını ellerinden alarak koruyucu ailelerin yanına verdiler. 
     Perulu göçmen baba, gazetecilere yaptığı açıklamada, ''ülkesinde annelerin bebekleriyle birlikte banyo yapmalarının doğal olduğunu ve fotoğrafları anı amacıyla çektiğini'' söyledi. 
     Teksas polis sözcüsü Çavuş Danny Martin ise ''Filmlerin cinsellik içerdiğini düşünüyoruz. Fotoğrafları görseydiniz ne demek istediğimi anlardınız'' diye konuştu. 
     Olayın intikal ettiği mahkemenin jürisi, ''çocukların seks objesi olarak kullanıldıklarına, ana ve babasından alınmalarına'' karar verdi. Olayın basına yansımasından sonra Perulu çift hakkındaki davadan vazgeçildiği, ancak çocukların hala koruyucu ailenin yanında tutulduğu belirtildi. 
     Gazetecilere açıklama yapan anne Mercado, ''Bu ülkeye gelebilmek için ne kadar mücadele etmiştik. Şimdi kalbim paramparça oldu. Çocuklarımızı geri alsak bile, bu olayın etkisinden nasıl kurtulacağız, bilemiyorum'' diye konuştu. 
     




</TEXT>
</DOC>
