<DOC>
<DOCNO> 171794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/26/son/sondun12.html </URL>
<DATE> 2003/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalan haber yazdığı için kovuldu, sinema eleştirisine başlıyor 
</HEADLINE>
<TEXT>

     Yalan ve çalıntı haberler yazdığı ortaya çıktıktan sonra New York Times gazetesinden istifa eden muhabir Jayson Blair'in, Esquire dergisine, yine kendisi gibi uydurma haberler yazdığı belirtilen bir gazetecinin hikayesinin anlatıldığı filmin eleştirisini yazacağı bildirildi. 
     Aylık erkek dergisi Esquire'in Yazı İşleri Müdürü David Granger, ''Blair'in, kendisi gibi işler yapan bir diğer gazetecinin hikayesini anlatan bu filmin eleştirisini yazmasının ilginç olacağını düşündük'' dedi. 
     Blair'in, derginin Kasım sayısında yayımlanacak eleştirisini yazacağı ''Shatterred Glass'' adlı film, New Republic dergisinin 1990'lı yıllarda popüler olan yazarı Stephen Glass'ın hikayesini anlatıyor. 
     Granger, Blair'in bu işten alacağı ücreti, biri gazetecilerin korunması için, diğeri de depresyon konusunda çalışmalar yapan 2 kuruluşa bağışlayacağını kaydetti. 
     
</TEXT>
</DOC>
