<DOC>
<DOCNO> 196157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/17/son/sonspo20.html </URL>
<DATE> 2003/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Serhat ve Yusuf idmana çıktı 
</HEADLINE>
<TEXT>

     Fenerbahçe, 2 günlük iznin ardından Samsunspor maçı hazırlıklarını bu akşam 13 futbolcuyla gerçekleştirdiği antrenmanla sürdürdü. 
     Almanya'dan bu gece dönecek olan teknik direktör Christoph Daum'un yer almadığı idmanda futbolcular, antrenör Roland Koch yönetiminde çalıştı. Samandıra Tesisleri'nde gerçekleştirilen ve yaklaşık 1,5 saat süren antrenmanda futbolcular, kondisyon ve pas çalışmasının ardından dar alanda çift kale maç yaptı. Sakatlıkları geçen Serhat ve Yusuf da takımla birlikte çalıştı. 
     Antrenmana, milli takımlardaki futbolcuların yanı sıra izinli olan Erhan ve Rebrov katılmazken, sakatlığı bulunan Petkov koşu yapmakla yetindi. 
     Sarı-lacivertliler, yarın yapacakları çift antrenmanla Samsunspor maçı hazırlıklarını sürdürecek. 
     
</TEXT>
</DOC>
