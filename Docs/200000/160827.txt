<DOC>
<DOCNO> 160827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sonspo15.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Kerem, Gençlerbirliği ile resmi imza attı... 
</HEADLINE>
<TEXT>

     Gençlerbirliği, Galatasaray'ın yedek kalecisi Kerem İnan ile 3 yıllık sözleşme imzaladı. 
     Beştepe İlhan Cavcav Tesisleri'nde yapılan imza töreninde, kırmızı-siyahlı kulübün genel menajeri Cem Onuk, Türk futbolundaki büyük değerlerden biriyle anlaştıklarını belirterek, ''Bu sezonki ilk resmi imzamızı Kerem'e attırdık. Çok değerli bir arkadaşımız. Türk futbolu için de büyük gelecek vaadeden bir oyuncu. Bu nedenle onurlu ve gururluyuz'' dedi. 
     Onuk, bu sezon Thomas ve Ahmed Hassan'ı istemeyerek kaybettiklerini ifade ederek, şunları söyledi 
     ''Ancak, bu iki futbolcunun yerine 7 tane çok kalite oyuncuyu renklerimize bağlayarak, şampiyonluk mücadelesinde bu sezon iddiamızı sonuna kadar sürdüreceğiz. Yıllarca 3 büyüklere futbolcu altyapısı gibi çalışan Gençlerbirliği, bundan sonra bu kulüplerden ve Avrupa'nın sayılı kulüplerinden oyuncular alacaktır. Şampiyonluğun en büyük adaylarından biriyiz.'' 
     
     MUSTAFA ÖZKAN GENÇLERBİRİĞİ YOLUNDA 
     Cem Onuk, dünkü görüşmelerde sonuca varamadıkları Denizlispor'un kaptanı Mustafa Özkan ile yüzde 90 anlaşmaya vardıklarını, bu futbolcunun büyük ihtimalle yarın kulübe gelerek sözleşme imzalayacağını söyledi. 
     Genel menajer Onuk, ayrıca prensipte anlaştıkları Ali Tandoğan ile Veysel'in 8 Haziran'da yapılacak düğününden sonra sözleşme imzalayacaklarını, Bülent Akın ve gurbetçi Volkan ile 2 yabancı oyuncuyla da önümüzdeki günlerde mukavele imzalayacaklarını sözlerine ekledi. 
     
</TEXT>
</DOC>
