<DOC>
<DOCNO> 180997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/08/son/sondun06.html </URL>
<DATE> 2003/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
New Yok Times'ta Bush'u eleştiren ilan... 
</HEADLINE>
<TEXT>

     ABD'nin önde gelen gazetelerinden New York Times'ta yayımlanan tam sayfa ilanda, Başkan George Bush yönetimi, Irak'a gerekçesiz savaş açmak ve BM ilkelerini ayaklar altına almakla suçlandı. 
     Matthias Rath adlı bir doktorun öncülük ettiği ''Rath Vakfı'' adlı kuruluş adına yayımlanan ilanda, ''dünya parlamentosu'' olarak nitelendirilen BM Genel Kurulu'nun bu yıl dünya barışı ve insanlığın geleceğiyle ilgili önemli kararlar alacağı, bu açıdan bakıldığında bu yılki Genel Kurul'un BM'nin kuruluşundan bu yana geçen 50 yıl içinde yapılan en önemli BM Genel Kurul toplantısı olacağı kaydedildi. 
     İlanda daha sonra şu görüşlere yer verildi 
     ''Bu husus, uluslararası hukuku açıkça ihlal eden ve tüm dünya kamuoyuna yalan söyleyen Bush yönetimi tarafından çok iyi biliniyor. Uluslararası toplum bu tür eylemlere müsamaha gösteremez. Gerçek şu ki, şayet BM Genel Kurulu, Güvenlik Konseyi'nin ABD'nin baskısına boyun eğerek, Irak'a yönelik saldırının yasal olduğunun ilanına izin verirse, BM'nin var oluş sebebi olan tüm kuralları tahrip etmiş olacaktır. Zira BM kuralları saldırı amaçlı tüm savaşları yasaklamaktadır.'' 
     
     ''UCM'YE SEVK EDİLSİNLER'' 
     Savaşı başlatanların yargılanmasının istendiği ilanda, daha sonra şu sözlere yer verildi 
     ''Yasadışı şekilde savaşı başlatmaktan sorumlu olan bu politikacılara dokunulmazlık tanımak yerine onları Lahey Uluslararası Ceza Mahkemesi'ne UCM sevketmelisiniz. Şayet bunu yapmazsanız, bu politikacıları destekleyen ve onların arkasında duran büyük kuruluşlar, gelecek kuşaklar boyunca da dünya barışını tehdit etmeye devam edeceklerdir''. 
     Rath, geçen aylarda, Irak savaşının gerisinde, dev ticari firmaların çıkarlarının yattığı görüşünü savunmuştu. Dr. Rath, ''BM Genel Kurulu'nda biraraya gelecek olan 200 dolayında devlet ve hükümet başkanının, insanlığın en değerli varlığı olan dünya barışı, BM sistemi ve uluslararası hukuku savunmaları'' çağrısında da bulundu. 
     
</TEXT>
</DOC>
