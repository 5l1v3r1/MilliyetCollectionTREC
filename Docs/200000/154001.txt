<DOC>
<DOCNO> 154001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/soneko20.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçiye dekar başına 3,9 milyon lira mazot desteği... 
</HEADLINE>
<TEXT>

     Çiftçiye destek paketi açıklandı. Doğrudan gelir desteğinden yararlanan çiftçilere, dekar başına 3.9 milyon lira mazot desteği ödenmesi ve hayvancılıkta süt teşviklerinin artırılarak, arıcılık, balıkçılık sektörünün de destek kapsamına alınmasına ilişkin Bakanlar Kurulu kararları, Resmi Gazete'nin bugünkü sayısında yayımlanarak yürürlüğe girdi. 
     Doğrudan gelir desteğinde dekar başına ödemelerin 13.5 milyon liradan 16 milyon liraya yükseltilmesine ilişkin Tarım ve Köyişyeri Bakanlığı tebliği de, Resmi Gazete'de yayımlandı. 
     Tarımsal faaliyette kullanılan mazot için çiftçilere destekleme ödemesi yapılmasına ilişkin bakanlar kurulu kararına göre, 2002 yılına ilişkin doğrudan gelir desteği ödemelerinden yararlanmak üzere Çiftçi Kayıt Sistemi'ne dahil olan çiftçilere, 2003 yılı için dekar başına 3 milyon 900 bin lira mazot desteği ödenecek. Desteklemeye konu tarım arazisi miktarı 500 dekarı geçemeyecek. 
     Kararname uyarınca, mazot desteği ödemeleri 2 taksitte yapılacak. Birinci dilim ödemelerinden, 2002 yılında çiftçi kayıt sistemine kayıt olup doğrudan gelir desteği ödemesi alan çiftçiler yararlanacak. 
     Birinci dilim ödemelerinden yararlananlar, ikinci dilim ödemlerinden yararlanmak için 2003 yılında çiftçi kayıt sistemine dahil olacak. 2002 yılı çiftçi kayıt sistemine dahil olmayıp 2003 yılında çiftçi kayıt sistemine dahil olup doğrudan gelir desteği alanlar, sadece ikinci dilim mazot desteğinden yararlanabilecek. 
     Ödemeler, ilgili çiftçilerin Ziraat Bankası'nda doğrudan gelir desteği için açılan hesabına nakden ve doğrudan yapılacak. Ödemeler için gerekli finansman, Hazine Müsteşarlığı bütçesindeki doğrudan gelir desteği kaleminden karşılanacak. 
     Kararın uygulanmasıyla ilgili olarak Ziraat Bankası'na, çiftçilere yapılan ödeme tutarının binde 25'i kadar hizmet komisyonu ödenecek. 
     Uygulamaya ilişkin usul ve esaslar, Tarım ve Köyişleri, Maliye bakanlıkları ile Hazine Müsteşarlığı'nın bağlı olduğu devlet bakanlığı tarafından ortak hazırlanacak ir tebliğ ile belirlenecek. Uygulamanın denetiminden Tarım ve Köyişleri Bakanlığı sorumlu olacak. Haksız ödeme yapılmasına esas olan belgeleri düzenleyenler, çiftçilerden bu ödemelerin geri alınması konusunda müteselsilen sorumlu olacaklar. 
     
     SÜBVANSİYON ORANI YÜZDE 34.7 
     Tarımda, ekilen ürün miktarına göre değişmekle birlikte, dekar başına ortalama 8 litre mazot kullanıldığı kabul ediliyor. 
     Mazot fiyatlarının halen 1 milyon 404- 1 milyon 405 bin lira düzeyinde olduğu dikkate alınırsa, 11 milyon 232 in liralık mazot bedelinin 3.9 milyon lirası devlet tarafından sübvanse edilmiş olacak. 
     Bu durumda, mazotta sübvansiyon oranı yüzde 34.7 olarak hesaplandı. Mazot sübvansiyonunun maliyeti 671 trilyon lira olarak açıklanmıştı. Yararlanacak çiftçinin az olması nedeniyle, ilk taksit ödemesinin tutarının 100 trilyon lirayı aşmaması bekleniyor. 
     
     HAYVANCILIK DESTEKLERİ 
     Resmi Gazete'nin bugünkü sayısında yayımlanarak yürürlüğe giren Hayvancılığın Desteklenmesi Hakkında Karar ile yem bitkileri ekimindeki destekler artırıldı. 
     Buna göre, yem bitkilerini üretimini artırmak amacıyla, çok yıllık yem bitkileri ekiminde, nakliye, ilaç ve gübre bedelleri hariç, birinci yıl yatırım giderleri ve uygun görülen işletme giderlerinin yüzde 35'i, ekiliş alanları ile uyumlu alet ve makine alım giderlerinin yüzde 30'u karşılanacak. 
     Önceden çok yıllık bitkilerde, işletme dahil söz konusu giderlerin yüzde 30'u karşılanıyordu. İletme ve yatırım giderlerini karşılama oranı artırılmış oldu. 
     Tek yıllık bitkilerde ise işletme giderlerinin ve ekiliş alanları ile uyumlu alet ve makine alım giderlerinin yüzde 20'sinin doğrudan ödenmesine devam edilecek. 
     
     SOY KÜTÜĞÜNE KAYITLI İŞLETMELERE DAHA FAZLA TEŞVİK 
     Kararname ile sanayiye gelen süt miktarını artırmak amacıyla, litre başına verilen süt teşvik primleri yüzde 100 artırıldı. 
     Çift cidarlı kazana, pastörizatör veya UHT sistemine sahip, süt ürünleri imal eden süt işletme tesislerine süt satan üreticilere, her litre için 20 bin lira, bu üreticiler soy kütüğüne kayıtlı iseler 40 bin lira süt teşvik primi ödenecek. 
     Süt teşvik primleri, mahalli tarım teşkilatlarınca uygunluğu onaylanmış fatura, müstahsil makbuzu vb. satış belgelerine istinaden, Ziraat Bankası tarafından ödenecek. 
     Suni tohumlama sonucu doğan buzağılardan, soy kütüğüne kayıtlı olanlara daha fazla olmak üzere, soy kütüğüne ve ön soy kütüğüne kayıtlı olanlara teşvik primi ödenecek. Bu teşviklerden yararlanacak buzağı sayısı, yılda 1.2 milyon başı geçmeyecek. Teşvik pirim miktarı ve kriterler, Tarım ve Köyişleri Bakanlığı tarafından belirlenecek. 
     Arı Yetiştirici Birliği üyelerine farklı uygulanmak üzere, Tarım ve Köyişleri Bakanlığı'nca çıkarılacak tebliğde belirlenen özelliklere sahip ana arıyı alıp kullanan arıcıya, ana arı başına doğrudan teşvik ödemesi yapılacak. 
     Hastalıktan ari bölge oluşturmak üzere Trakya Bölgesi'nde Tarım ve Köyişleri Bakanlığı'nca çıkarılacak tebliğde belirtilen kriter ve özelliklere sahip hayvancılık işletmelerinde de hayvan başına doğrudan ödeme yapılacak. 
     Bakanlıktan ''Su Ürünleri Yetiştiricilik Belgesi'' almış bulunan alabalık, çipura ve levrek yetiştiricisi gerçek ve tüzel kişilere de destek ödenecek. 
     Kararı, Hazine Müsteşarlığı'nın bağlı olduğu devlet bakanı ile Tarım ve Köyişleri Bakanı birlikte uygulayacak. Bakanlık bütçesinde, hayvancılık teşvikleri için 176 trilyon lira kaynak ayrılmıştı. 
     




</TEXT>
</DOC>
