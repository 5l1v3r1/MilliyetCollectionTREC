<DOC>
<DOCNO> 157381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/18/ekonomi/eko08.html </URL>
<DATE> 2003/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalarda zimmet suçuna 'kara para' davası açılacak 
</HEADLINE>
<TEXT>

     TARIK YILMAZ 

     Adalet Bakanlığı'nın hazırladığı yasa tasarısına göre, bankaların yönetim kurulu başkan ve üyeleri ile diğer görevlileri, zimmet suçu işlemeleri halinde, zimmetlerine geçirdikleri para ve diğer varlıklar 'karapara' sayılacak. 
     Tartışmaya açılan beş maddelik tasarının ilk maddesine, Kara Para Aklanmasının Önlenmesine İlişkin Yasa'ya, Bankalar Yasası'nın 22'nci maddesinin üçüncü fıkrasının ekleneceği belirtiliyor. Bankalar Yasası'nın 22. maddenin üçüncü fıkrasında, bankalarda işlenen zimmet suçları tarif edilerek, altı yıldan 12 yıla kadar ağır hapis cezası ve bankanın uğradığı zararı ödemeye mahkum edileceği hükmü yer alıyor. 
     Tasarının ikinci ve üçüncü maddesinde ise zimmet suçu işleyen bankacıların DGM'de, uluslararası boyutlarda olan zimmet davalarının da Ankara DGM'de görüleceği belirtiliyor. Hukukçular, bu maddenin banka boşaltan patronlarının karapara suçundan yargılanabileceğini iddia etti. 
     

</TEXT>
</DOC>
