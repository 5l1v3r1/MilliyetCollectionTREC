<DOC>
<DOCNO> 179300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/31/yazar/cemal.html </URL>
<DATE> 2003/08/31/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Koş Süreyya Koş 
</HEADLINE>
<TEXT>

   
   Vivet Kanetti'nin sana ithaf ettiği kitabının adı gibi Koş Süreyya Koş 
   Elbette şampiyon olacağız. 
   Avrupa Şampiyonluğu geldi. Bu akşam Dünya Şampiyonluğu bekliyoruz. Sırada Olimpiyat Şampiyonluğu var. Tabii bir de dünya rekoru... 
   Hedeflerin böyle. 
   Antrenörün Yücel Kop'la birlikte gelecek on yılda vurmak için önüne bu hedefleri koyan senden başkası değil. 
   Senin için her türlü zenginliğin ötesinde olduğunu söylüyorsun bu hedefleri gerçekleştirmenin... 
   Ne güzel. 
   Bu akşam arkandayız. 
   Yüreğimiz seninle atacak. 
   Nefeslerimizi kesip bekleyeceğiz. 
   Türkiye seninle gurur duyacak. 
   Bunu mutlaka hissediyorsun. Böylesi bir duygunun insanda nasıl bir yük ve baskı yarattığını kestirmek güç değil. 
   Ama kusura bakma. 
   Başarıya aç, susuz bir ülkenin çocuklarıyız. Hangi alanda çıtayı yükselten, dünya çapında bir başarı yakalayan olursa sarılıyoruz. 
   Fatih Terim'li Galatasaray UEFA Kupası'nı kazanınca, Şenol Güneş'li milliler Dünya Üçüncüsü olunca duygu fırtınaları esti içimizde. 
   Sertab Erener'in bu yıl Eurovision'da bir numara çıkması bütün Türkiye'yi ayağa kaldırdı. 
   Ya da Yaşar Kemal'le Orhan Pamuk'un Avrupa'nın önde gelen edebiyat ödüllerini almalarına sevindik. 
   Veya sinema alanında, Nuri Bilge Ceylan'ın Uzak filmiyle Cannes Festivali'nde kazandığımız başarıdan mutlu olduk. 
   Çok iyi hissediyorum, böylesi başarıları elde etmenin ne denli güç olduğunu. Nasıl bir disiplin ve iradeyi, çalışma azmini gerektirdiğini. 
   Diyorsun ki 
   "Uyurken bile sporcuyum ben. Öyle bir alışkanlık olmuş ki, uyurken bile kontrollüyüm. Kafama göre, gerinerek rahat rahat uyuyamam. Kıvrık yatmamam lazım ki L4, L5 fazla açılmasın. Dümdüz yatmam gerek. Sırtımın da açılmaması lazım. Sürekli kontrol ederim, örterim. Böyle olmak zorunda..." Milliyet Pazar'da Tuba Akyol'un röportajı, 24 Ağustos 03 
   Çankırı'nın bir köyünden başlayan bu uzun koşu yolunda babaannen, Hacer Ayhan da iz bırakmış. Ortaokullar arası atletizm yarışmasında birinci gelen torununun göğsüne bir Reşat altını takarken demiş ki 
   "Sen bir gün çok iyi bir sporcu olacaksın. Ben belki o yılları görmem ama benim dualarım hep senin üzerinde..." Vivet Kanetti'nin kitabından 
   Babaannenin duaları bu akşam da seninle olacak, hiç kuşkun olmasın, sen dünya şampiyonluğuna koşarken, seni bir yerlerden gözlüyor olacak Hacer Hanım, eminim. 
   Sana şimdiden teşekkür ediyoruz, bizlere böylesi heyecanları tattırdığın için. Bir şeyle gurur duymak çok güzel bir his. Biz de senin başarılarınla kendimizi özdeşleştirip seviniyoruz. 
   Sağ ol. 
   Ben de meslek hayatımda ilk kez bir atletle ilgili bir yazı yazmış oluyorum. Bunun için de sana ayrıca teşekkür ederim. 
   Başarılarının devamı için yanındayız. Bu akşam senin arkandayız. Yüreklerimiz senin için atacak. 
   Koş Süreyya koş 
   Elbette şampiyon olacağız. 
   
      
   
</TEXT>
</DOC>
