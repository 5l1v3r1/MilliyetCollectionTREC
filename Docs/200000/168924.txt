<DOC>
<DOCNO> 168924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/12/yazar/dundar.html </URL>
<DATE> 2003/07/12/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Terör eve dönüyor 
</HEADLINE>
<TEXT>

     Çarşamba KADEK'liler Tunceli - Pertek karayolunu kesti. 
     Perşembe gecesi KADEK Bingöl'de köy bastı, 4 kişiyi öldürdü. 
     Ne oluyor 
     Başa mı dönüyoruz 
     
     Milli Savunma Bakanı Vecdi Gönül, saldırıların nedenini "Teröristler, Topluma Kazandırma programından rahatsız" diye açıkladı. 
     Özgür Politika gazetesi de 2 hafta önce "Bu yasa savaş nedenidir" başlığıyla çıkmıştı. 
     Fırtına koparan tasarı, "Eve Dönüş Yasası" diye bilinen, "Topluma Kazandırma programı"... 
     Programla Kuzey Irak'taki 4 bin 500 PKK militanının yarısının eve döneceği umuluyor. 
     Meclis'e getirilen projenin daha önceki "Pişmanlık Yasası"ndan farkı şu Bu kez silahlı eylemden idam cezası almış militanlar ve en üst düzey hariç örgüt yöneticileri de teslim olurlarsa 4 yıl yatıp çıkabilecek ve sosyal destek alabilecek. 
     Teslim olmayıp yakalananlar ise, ancak örgüte dair bilgi verirse yasadan yararlanabilecek. Bu yolla örgütün tamamen çözülmesi amaçlanıyor. KADEK de bunu hissettiğinden saldırılara başlıyor. 
     
     Tam "Terör bitti, askerlik kısaldı" diye sevinirken bölgenin yeniden karışması kaygı verici... 
     Aslında herkes biliyor ki, silahlar susmuş, ama teslim edilmemişti. 
     Tersine "bölge", Öcalan'ın yakalanmasından sonra doğan sessizlikte hükümetin atacağı adımları beklemeye koyulmuştu. 
     Terör ortamını besleyen ekonomik, siyasal koşulların üzerine gidileceği, toplumsal, kültürel haklar konusunda demokratik adımlar atılacağı umuluyordu. 
     Olmadı. 
     Hükümet, AB'ye uyum yasaları çerçevesinde kerhen attığı birkaç yasal düzenleme dışında bölgeyle hiç ilgilenmedi. 
     İtirafçılığı özendiren eski Pişmanlık Yasası'nı allayıp pullayıp yeniden getirerek işi çözeceğini sandı. Ve uyuyan yılanı uyandırdı. 
     
     Oysa toplumsal barış için önemli bir fırsatın yakalandığı bu dönemde acilen yapılacak şey, 15 yıllık dehşet döneminin yaralarını şefkatle sarmaktı. 
     Bölgeyi yeniden kazanmaya dönük yatırım hamleleri, seçim sisteminde bölge halkının siyasal temsiline imkan verecek düzenlemeler, yerel yöneticilerle diyalog, dilin ve kültürün önündeki engellerin kaldırılması, koruculuğun tasfiyesi, boşaltılan köylerin yeniden imara açılması, vicdanları incitmeyecek bir af çıkarılması gibi cesur adımlardı beklenen... 
     Bunlar yapılmadı. 
     Konu İçişleri'ne havale edildi yine polisiye yöntemle ve Doğu'da "onur kırıcı" sayılan itirafçılık koşuluyla çözüm yöntemi benimsendi. 
     Sonuçta teröristin eve dönmesi beklenirken, "terör eve döndü". 
     
     Şimdi örgüt saldırılara yeniden başlıyor. 
     Böylece, teslim olmayı aklından geçiren militanlarına da gözdağı veriyor. 
     Üstelik bu kez arkada ABD'nin desteği de var. Geçen gün bahsettiğim ABD - KADEK görüşmelerine ilişkin MGK'ya sunulan istihbarat raporu, 26 Haziran'da CNN Türk'te Kemal Yurteri imzasıyla yayımlandı. 11 Türk askerinin tutuklanmasına ilişkin Genelkurmay buluşmasında ise ABD askeri temsilcisine ABD - KADEK pazarlığına ilişkin somut kanıtlar iletildi . 
     Hükümet, itirafçılık yasaları çıkararak ya da Ferhat Tunç gibi sanatçıları tutuklayarak bu devasa sorunu çözebileceğini düşünüyorsa yanılıyor. 
     Çözüm, yarayı kaşıyacak uygulamalarda değil, yarayı saracak cesur adımlardadır. 
     
     

</TEXT>
</DOC>
