<DOC>
<DOCNO> 183350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/19/son/sondun15.html </URL>
<DATE> 2003/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ın eski Savunma Bakanı teslim oldu 
</HEADLINE>
<TEXT>

     Irak'ın eski Savunma Bakanı Sultan Haşim Ahmed'in, isminin, Amerikalıların hazırladığı 55 kişilik en çok arananlar listesinden çıkarılması sözü karşılığında teslim olduğu bildirildi. 
     Teslim olması konusunda eski bakanın ailesiyle Amerikan askerleri arasında arabuluculuk yapan insan hakları savunucusu Kürt kökenli Davud Bagistani, Musul ve çevresinde saklanan Haşim Ahmed'in, ülkenin kuzeyinden sorumlu Amerikalı Tümgeneral David Petraeus'a teslim olduğunu söyledi. 
     Bagistani, Amerikalıların verdiği söze güvendiklerini, haftalar süren görüşmelerden sonra evinde teslim olan eski bakanın başkent Bağdat'a nakledilmekte olduğunu belirtti. 
     Arabulucu, Haşim Ahmed'in tam olarak sorgulanmasına yetecek süre Amerikalıların gözetiminde kalacağını ve yargılanmayacağını kaydetti. 
     ABD'nin hazırladığı 55 kişilik arananlar listesinden şu ana kadar 38'i yakalandı ya da teslim oldu, 14 kişi ise hala kaçak. Kalan 3 kişinin de öldüğü sanılıyor. 
     
</TEXT>
</DOC>
