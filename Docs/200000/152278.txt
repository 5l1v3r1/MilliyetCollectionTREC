<DOC>
<DOCNO> 152278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/yazar/tamer.html </URL>
<DATE> 2003/04/25/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Vergi Barışı'ndan gelecek para, iştah kabartıyor 
</HEADLINE>
<TEXT>

     IMF ile imzalanan 4. gözden geçirme sonucu dün Hazine'nin kasasına 701 milyon dolar girdi. 
     Arkadaşımız Yasemin Çongar'ın Washington'dan bildirdiğine göre ABD'den beklenen 8.5 milyar dolarlık krediyle ilgili ayrıntılar da netleşiyor. Kuzey Irak'ta Amerikalıları kızdıracak bir yaramazlık yapmazsak, para 1 - 1.5 yıllık sürede belli dilimler halinde Hazine'nin kasasına girecek. 
     Bir de Vergi Barışı'ndan beklenmedik bir şekilde gelecek 4.5 - 5 katrilyon var. Aslında tahakkuk 6.6 katrilyon lira, ama taksitler ödenirken ortaya çıkacak fire hesaplandığında, tahsilat olarak beklenen gerçekçi rakam bu mertebelerde. 
     Zenginin parası, züğürdün çenesini yorarmış. Bu örnekte tam tersi geçerli. Kaynakları talan edilmiş züğürt devletimizin kasasına girecek paralar, zenginlerimizin çenesini yoruyor. 
     
     Babacan ter döktü 
     Önceki gün İstanbul'da Bankalar Birliği Başkanı Ersin Özince'nin evsahipliğinde bankacılarla biraraya gelen Devlet Bakanı Ali Babacan, anlaşılan epey ter dökmüş. Bankacılar Babacan'a ısrarla, 8.5 milyar dolarlık kredinin ve Vergi Barışı'ndan sağlanacak 4.5 - 5 katrilyon TL'nin nerede kullanılacağını sormuşlar. Babacan da ABD kredisinin borçların azaltılmasında kullanılacağını, bu parayla geri ödemelerin yapılarak Hazine'nin o dönemlerde daha az borçlanacağını söylemiş. 
     
     Doğrudan gelir faslına 
     Aslında ABD'den gelecek kredide de IMF'den gelen 701 milyon dolar gibi fazla sorun yok, çünkü krediyi veren, nerede kullanılacağının şartlarını da bir anlamda dikte ediyor Ancak Vergi Barışı'ndan Hazine'nin kasasına girecek parada durum farklı. Bu paranın nereye harcanacağıyla ilgili olarak, önümüzdeki günlerde epey gümbürtü kopacağa benziyor. 
     İstanbul'daki toplantıda bankacılar, bu paranın da bir kısım borçların tasfiyesinde kullanılmasında ısrarlı olmuşlar. Vergi Barışı'ndan gelecek paranın Hazine'ye doğrudan gelir kaydedileceğini belirten Babacan'ın verdiği yuvarlak yanıtlardan, bu parayla borçların azaltılmasının düşünülmediği anlaşılmış. 
     Eh, bütçede yer almayan bu gelir kaleminin nereye harcanacağına da elbette hükümet karar verecektir ve çok muhtemeldir ki bu parayla kendi seçmen kitlelerini memnun edecek tasarruflarda bulunacaklardır. En güçlü olasılık, Tayyip Bey'in seçim kampanyasındaki duble yol vaadleri için düğmeye basılmasıdır. Çünkü Başbakan, 1.5 yıl sonra yapılacak yerel seçimlere kadar halka vaadettiklerinden bir bölümünün hayata geçirilmesinde ısrarlı. 
     
     IMF de fena yanıldı 
     Abdullah Gül başkanlığındaki hükümetin kurulduğu ilk günlerde Tayyip Bey "Vergi affından 10 katrilyon lira bekliyoruz" dediğinde konunun uzmanları ve işin içinde olanlar "ya dayak yememiş, ya sayı saymasını bilmiyor" muamelesi yapmışlardı. Yine 58. hükümet, sonuçlanması aylarca sürecek bütçenin hazırlıklarına başlandığı ilk günlerde gelir hanesine vergi affından 6 - 7 katrilyon yazmayı düşündüğünde başta IMF dört koldan itiraz sesleri yükselmişti. IMF'nin Vergi Barışı'ndan beklentisi 1 katrilyon liraydı. Sonuçta bütçeye daha da mütevazı bir rakam, 750 trilyon yazıldı. 
     Şimdi o günlerde kıyametleri kopartanlar, hükümetin telaffuz ettiği rakamları ütopik bulanlar, nerede hata yaptıklarını iyi düşünsünler Bana göre toplumun çok dar bir kesimine ait parametrelerle, 65 milyonluk Türkiye hakkında ahk m kesme illetinden vazgeçilmediği sürece bu tür yan basmalar hep olacak. Tahminleri bu kadar yanlış olmasaydı, bütçede gerçeğe daha yakın bir rakam yer alabilir, dolayısıyla o paranın harcanacağı yer de çoktan belli olmuş olurdu. 
     
     







</TEXT>
</DOC>
