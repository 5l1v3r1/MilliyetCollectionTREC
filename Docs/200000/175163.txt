<DOC>
<DOCNO> 175163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/yasam/yas01.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Son umutları yağmur duası 
</HEADLINE>
<TEXT>

   Avrupa'yı kavuran aşırı sıcaklar bir türlü bitmeyince, duruma Papa el koydu ve tüm Hıristiyanları yağmur duasına çağırdı 
      DIŞ HABERLER SERVİSİ 
   
   Son bir haftadır aşırı sıcak hava dalgasıyla ve buna bağlı orman yangınlarıyla kavrulan Avrupa ülkelerinin 'serinlemek için' son umutları Papa II. Jean Paul. 
   Roma'da dün düzenlenen ayinde binlerce kişiye hitap eden Papa II.Jean Paul, "Yüce Tanrı'nın susayan yeryüzüne yağmur yağdırması için yaptığım dualara katılmanızı istiyorum" diyerek tüm Hıristiyanları yağmur duasına çağırdı. Papa da son birkaç haftadır, yaz aylarında Roma'dan daha serin olan, göl kıyısındaki Castel Gandolfo kasabasında bulunan sarayında kalıyor. 
   
   Fransa'da 50 kişi öldü 
   Bu arada Avrupa, Papa'nın duasına rağmen halen kavrulmaya devam ediyor. 
   Fransız televizyonu TF1'e konuşan Fransa Acil Servis Hekimleri Derneği Başkanı Patrick Pelloux, Paris bölgesinde son 4 günde sıcağa bağlı olarak 50 kişinin öldüğünü söyledi. Yetkililer, acil servislere başvuranların sayısında geçen yaz aynı haftaya oranla yüzde 100 artış olduğunu belirtirken, yaşlı ve hassas olanların ölümü ve sağlık sektöründeki önlem yetersizliği, ülkede tartışmalara yol açtı. Başkent Paris'te önceki gece 25.5 derece olarak ölçülen sıcaklığın, 1873'ten beri gece kaydedilen en yüksek sıcaklık olduğu belirtildi. Paris Camii imamı da, Müslümanlara yağmur duası çağrısında bulundu. 
   Sıcakla boğuşan Avrupa'nın diğer ülkelerinde de son durum şöyle 
   İngiltere 1875 yılından beri hava sıcaklıkları kaydedilen İngiltere'de ülke tarihinin en yüksek sıcaklığı, 38.1 dereceyle önceki gün Kent bölgesinde kaydedildi. Sıcaklar beraberinde yağmur ve yıldırımları da getirdi. Pazar günü ülkede 20 kişi yıldırım çarpmasıyla yaralandı. Birmingham'da 14 kişi futbol oynarken, diğer 6 kişi de Warwickshire'da bir tarım fuarında yıldırımın hedefi oldu. 
   İspanya Katalonya bölgesinde önceki gün başlayan orman yangınında 5 kişi öldü. Bölgenin kuzeyinde meydana gelen yangında 1300 hektardan fazla alan yanarken 500 kişi önlem olarak tahliye edildi. Ülkede bu ay başından beri çıkan yangınlarda yaklaşık 30 bin hektar orman ve makilik alan kül oldu. 
   Portekiz Ülkenin güneyinde yangınlara karşı önlem olarak yüzlerce kişi önceki gün tahliye edildi. İtfaiye görevlileri, sık sık yönünü değiştiren rüzg rın yangın söndürme çalışmalarını zorlaştırdığını söyledi. Portekiz hükümeti, 15 kişinin ölümüne ve yaklaşık 1 milyar euro maddi hasara yol açan yangınlarla ilgili geniş çaplı soruşturma başlatma kararı aldı. 
   Hollanda Aşırı sıcaklar yüzünden 9 yıldır ilk kez 'kırmızı alarm' ilan edildi. Sıcaklar nedeniyle enerji rezervleri minimum seviyeye düşen ülkede, elektrik sıkıntısı kapıda. 
   Danimarka Ülkedeki elektrik santralları, komşu İskandinav ülkelerindeki su kıtlığı ve Orta Avrupa'daki kuraklık dolayısıyla elektrik ihracatında patlama kaydetti. Norveç ve İsveç gibi ülkelerdeki su sıkıntısı nedeniyle, eletrik santralları felce uğradı. 
   
   
</TEXT>
</DOC>
