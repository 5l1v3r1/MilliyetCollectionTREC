<DOC>
<DOCNO> 182989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/17/son/sontur18.html </URL>
<DATE> 2003/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül ABD uçakları bundan sonra izin alıp uçabilirler 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ABD'den, muharip güçlerin Türk hava sahasını kullanması yönünde şu ana kadar herhangi bir talebin gelmediğini söyledi. 
     Gül, Dışişleri Bakanlığı'ndan çıkarken gazetecilerin gündeme ilişkin sorularını yanıtladı. 
     Bakan Gül, Irak operasyonu için ABD'ye verilen Türk hava sahasını kullanma izni süresinin birkaç gün içinde dolacağı yönündeki haberlerin hatırlatılması üzerine, savaş süresinin bittiğini ve artık normal düzene girildiğini belirterek, şunları söyledi 
     ''Bundan sonra eğer herhangi bir geçiş gerekirse, normal izinler alınır, o şekilde geçilebilir. Nasıl başka ülke uçakları geçerken izin almak şartıyla geçiyorlarsa, aynı şekilde olabilir. Savaş bitti artık, muharip güçlere gerek yok. Normal bir döneme girildi.'' Gül, bir soru üzerine, BM'nin tüm üye ülkelere Irak'a insani yardım amaçlı görev verdiğini hatırlatarak, Türkiye'nin de bu çerçevede imkanlarını açmış olduğunu söyledi. 
     Bakan Gül, ABD'den muharip güçlerin hava sahasını kullanması konusunda bir talebin gelip gelmediğinin sorulması üzerine, ''ABD'den şu an için talep yok. İleride olursa, tek tek izin istenebilir'' diye konuştu. 
     Gül, bir başka soru üzerine, ''Herhangi yayınladığımız gizli bir genelge yok '' dedi. 
     
     IRAK ÖZEL TEMSİLCİSİ 

     Gül, bir soru üzerine, Irak özel temsilcisi olarak Büyükelçi Osman Korutürk'ün düşünüldüğünü doğruladı ve bu tür uygulamaların başka ülkeler tarafından da yapıldığını hatırlattı. 
     Irak'taki gelişmelerin Türkiye için önemine işaret eden Gül, bir çok faaliyetin koordine edilmesi gerektiğini belirterek, ''Bütün bunları koordine etmek ve Türkiye'nin politikasını en iyi şekilde götürebilmek için böyle özel bir temsilci atama ihtiyacı duyduk'' dedi. 
     Bu görevlendirmenin önceden planlandığını belirten Gül, Türkiye'nin Bağdat Büyükelçisi Osman Paksüt'ün de görevine devam edeceğini belirtti. Gül, temsilcinin Ankara'da görev yapacağını, ancak devamlı seyahat edeceğini kaydetti. 
     Dışişleri Bakanı Gül, Türk heyetinin Irak raporlarına ilişkin bir soru üzerine de, raporlarda geniş bir analizin bulunduğunu ve ''bunlara stratejik bir şekilde bakıldığını'' söyledi. Gül, bu çerçevede yapılan çeşitli önerilerin bulunduğunu kaydetti. 
     
</TEXT>
</DOC>
