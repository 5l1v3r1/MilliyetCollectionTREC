<DOC>
<DOCNO> 159774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/son/sonspo19.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Yattara 4 yıllığına Trabzonspor'da... 
</HEADLINE>
<TEXT>

     Trabzonspor, prensipte anlaştığı ve dün gece Trabzon'a getirttiği Gineli oyuncu İbrahim Yattara ile 4 yıllık sözleşme imzaladı. 
     Mehmet Ali Yılmaz Tesisleri'nde kulüp yönetim kurulu üyesi Hüseyin Tütüncü ve Kenan Sönmez'in hazır bulunduğu imza töreninde, Gineli oyuncu, kendisini 4 yıllığına bordo-mavili renklere bağlayan sözleşmeye imza attı. 
     İmza töreninde yönetim kurulu üyesi Hüseyin Tütüncü, bonservisi Belçika'nın Royal Anvers takımında bulunan 23 yaşındaki oyuncuyla 4 yıllığına anlaştıklarını ve bu futbolcuya ilk yıldan sonra maç başına para ödeyeceklerini söyledi. 
     Tütüncü, İbrahim Yattara'nın çok iyi bir oyuncu olduğunu ve ses getireceğini belirterek, ''İbrahim ile anlaşmaktan çok mutluluk duyuyoruz. Çok hızlı ve sağ ayağını iyi kullanan bir oyuncu. Trabzonspor'da başarılı olacak'' dedi. 
     İbrahim Yattara da, kendisini izleyen ve Trabzon'a getiren yöneticilere teşekkür ederek, ''Bana büyük bir güven duydular. Bu güveni boşa çıkarmayacağım. Kalitemi taraftarlarla paylaşarak, takıma hizmet edeceğim'' dedi. 
     Futbolu hakkında yorum yapmak istemeyen Yattara, ''İlk antrenmanıma çıktığım zaman, nasıl bir oyuncu olduğum görülecek. Çok çabuk ve hızlı bir, her an farklı işler yapacak özellikte bir oyuncuyum'' diye konuştu. 
     Yattara, Türkiye'de Gençlerbirliği'nin Gineli oyuncusu Süleyman Youla'dan Trabzonspor konusunda bilgi aldığını ve bu bilgi doğrultusunda takımını seçtiğini söyledi. 
     Yattara, 4 kez Gine A milli, 4 kez de Ümit Milli Takım formasını giydiğini, Belçika ekibinde de 2 sezonda 70 maçta 15 gol attığını ve 25 gol de attırdığını söyledi. 
     Bordo-mavili takımın yeni oyuncusuna Trabzonspor'un yanısıra Standart Liege'nin de talip olduğu bildirildi. 
     
</TEXT>
</DOC>
