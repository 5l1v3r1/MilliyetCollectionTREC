<DOC>
<DOCNO> 171135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/son/sondun20.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzmanlara göre Uday ile Kusay'ın ölümü Irak'ı nasıl etkileyecek 
</HEADLINE>
<TEXT>

     Saddam Hüseyin'in oğulları Uday ile Kusay'ın öldürülmesi üzerine yorum yapan Ortadoğu uzmanları, Irak halkının, eski rejimin geri gelemeyeceğine inanmaya başladığını söylediler. 
     Washington'daki Ortadoğu Enstitüsü Başkanı Edward Walker'ın, Uday ile Kusay'ın öldürülmesine ilişkin yorumlarına yer veren AP haber ajansı, dünkü operasyonun ölümle sonuçlanmasıyla Saddam'ın nerede olabileceğini öğrenme şansının harcandığını ileri sürdü. 
     Haberde Walker, Uday ile Kusay'ın öldürülmesinin, Irak halkına, geriye dönüş olmadığını gösterdiğini ve Saddam rejiminin, sembolik olarak sona erdiğini belirtti. 
     Ortadoğu uzmanı Geoffrey Kemp de yaptığı açıklamada, Irak halkının daha çok kanıt istediğini söyleyerek, Uday ile Kusay'ın cesetlerinin gösterilmesinin, halkın gerçekleri kabul etmesine yardımcı olacağı fikrini savundu. 
     Uday ile Kusay'ı öldüren Amerikalı askerlerin, Irak halkına, bu ülkede kontrolün ABD'de olduğunu hatırlattığını belirten uzmanlar, gerilla çatışmalarının azalmayacağı yorumunu yaptılar. 
     Walker, Amerikan askerlerine yönelik saldırıların azalmayacağını ve Uday ile Kusay'ın öldürülmesinin, Iraklı direnişçilerin cesaretini kırmayacağını belirtti. 
     Eski bir CIA çalışanı olan Robert Baer da Saddam'a bağlılık gösterenlerin mücadelelerinden vazgeçmeyeceklerini söyledi ve ''Onlar zaten Saddam'ın oğullarından hoşlanmazdı'' dedi. 
     
</TEXT>
</DOC>
