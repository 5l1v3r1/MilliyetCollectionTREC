<DOC>
<DOCNO> 164902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/23/son/sondun29.html </URL>
<DATE> 2003/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya savunma bütçesini 2007'de artıracak 
</HEADLINE>
<TEXT>

     Almanya Savunma Bakanı Peter Struck, savunma bütçesinin 2007 yılında 800 milyon euro artırılacağını söyledi. 
     Struck, yaptığı açıklamada, Maliye Bakanı Hans Eichel ile görüşerek, orta vadeli planlamanın sürdürülmesini kararlaştırdıklarını belirtti. 
     Bu planlamaya göre, savunma bütçesi 2006 yılına kadar her yıl 24 milyar 400 milyon euro olacak. 
     Struck, Kabil'deki Alman askerlerinin görev alanının genişletilmesi yönünde, Meclis'in yaz tatiline girmeden önce karar alacağını sanmadığını kaydetti. 
     Peter Struck, bu konuda karar alınmadan önce, Dışişleri Bakanlığı'nın, ABD'nin istediği gibi Kabil dışındaki bölgeler için bir ''yeniden imar gücü'' oluşturulmasının gerekli olup olmadığını araştırması gerektiğini söyledi. 
     Struck, Genelkurmay Başkanı Wolfgang Schneiderhan ile yaptığı görüşmede de, erkekler için zorunlu askerlik süresinin bugüne kadar olduğu gibi 9 ay olmasının kararlaştırıldığını kaydetti. 
     
</TEXT>
</DOC>
