<DOC>
<DOCNO> 175774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sontur19.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmetçik'in Irak'a gidişi Ekim'de... 
</HEADLINE>
<TEXT>

     Türkiye'nin Irak'a asker göndermeye karar vermesi halinde, asker göndermenin Ekim ayını bulabileceği bildirildi. 
     Diplomatik kaynaklar, Irak'a Türk askeri gönderilmesini öngören bir tezkerenin TBMM'de kabul edilmesi halinde bile, asker göndermenin Ekim ayını bulabileceğini söylediler. 
     Bu arada aynı kaynaklardan edinilen bilgiye göre, Irak'taki aşiretlerden bazı temsilcilerin gelecek günlerde Ankara'yı ziyaret etmesi bekleniyor. 
     Kaynaklar, 9 aşiretten oluşan Aşiretler Konseyi ile Kerkük'teki tek Arap aşireti olan Ubeydi'den temsilcilerin gelecek günlerde Ankara'da Dışişleri Bakanlığı yetkilileriyle temaslarda bulunacağını belirttiler. 
     Görüşme teklifinin aşiretlerden geldiği kaydedilirken, temaslar sırasında aşiret üyelerine, ''Irak'ta olası Türk askerine bakışlarının'' sorulacağı ve ''dostluk'' mesajlarının verileceği öğrenildi. 
     Edinilen bilgiye göre, Kerkük'ün batısındaki Havice'de yaşayan, liderliğini Yusuf Mahser El Afi'nin yaptığı Ubeydi aşiretinin önde gelenleri arasında, babaları 1997'de devrik lider Saddam Hüseyin tarafından idam edilen 5 kardeş bulunuyor. 
     
     IRAK'A HEYET 

     Öte yandan Genelkurmay Başkanlığı, MİT ve Dışişleri Bakanlığı yetkililerinden oluşan bir heyetin, inceleme yapmak amacıyla gelecek hafta Irak'a gitmesinin beklendiği öğrenildi. 
     Diplomatik kaynaklardan edinilen bilgiye göre, Irak'a olası Türk askeri gönderilmesi öncesinde nabız yoklayacak olan heyet, Irak'ta herhangi bir etnik ayrım gözetmeden tüm kesimlerle bir araya gelmeyi planlıyor. 
     Milletvekillerinden oluşan ayrı bir heyetin de gelecek günlerde Irak'a gidebileceği öğrenildi. 
     
     SUALNAMEDE 11 SORU 

     Bu arada edinilen bilgiye göre, Irak'a Türk askeri gönderilmesi konusunda ABD'ye gönderilen sualnamede 11 soru yer alıyor. 
     Diplomatik kaynaklar, halen Amerikan tarafından yanıt beklenen sualnamede 11 soru bulunduğunu söylediler. 
     Kaynaklar, Irak'a Türk askeri gönderilmesi durumunda, askerlerin Türk komutasında olup olmayacağı ve ülkenin orta kesimindeki Sünni bölgesinde görev yapıp yapmayacakları konularının ise henüz kesinlik kazanmadığını, bunların daha konuşulacağını kaydettiler. 
     
</TEXT>
</DOC>
