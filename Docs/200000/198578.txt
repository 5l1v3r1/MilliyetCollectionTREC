<DOC>
<DOCNO> 198578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/yasam/yas01.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dönüşte lütfen DİKKAT 
</HEADLINE>
<TEXT>

   Aslında çok basit ayrıntılar ama hayat kurtarıyorlar... Uzmanlar, bayram tatilinden dönüşte trafik kazalarına karşı uyarıp şu iki öneride bulunuyor Hız yapmayın, mutlaka kemer takın 
   GÜLAY FIRAT İstanbul 
   
   Ramazan Bayramı'nın 9 günlük tatili bitmeden kazalarda can verenlerin sayısının 96'ya ulaşması, emniyet yetkililerini de endişelendirdi. 
   İstanbul Emniyet Müdür Yardımcısı Ayhan Pamuk da, trafik kazalarının sorumsuzluktan kaynaklandığını savunarak şunları söyledi 
   
   Sinirli, saygısız ve sevgisiz 
   "Uyarılara rağmen yollar kan gölüne dönüyor. İnsanın kendisi ve çevresini sevmesi, hız yapmaması, uykusuz veya alkollü yola çıkmaması gerek. Ama, kendimizi de bizi sevenleri de sevmiyoruz ki, inanılmaz hatalar yaparak ölüyoruz yollarda. Toplumlarda trafikle ilgili bir gerçek vardır, insanlar nasıl yaşıyorlarsa o şekilde araba kullanırlar. Biz de sinirli, saygısız, sevgisiz yaşıyor ve aynı şekilde araba kullanıyoruz. Trafikte insanları sevmek, insanlara saygı göstermek, karşımızdaki insana öncelik tanıyabilme nezaketi gerekiyor. Bazı güzelliklerimizi kaybettik, canlarımızı da kaybediyoruz." 
   
   İşte altın uyarılar 
   Emniyet Müdür Yardımcısı Pamuk'un bu uyarılarından sonra, uzmanlar da dönüş yoluna çıkacak sürücüleri kazasız belasız evlerine ulaşmaları için kurallara uymaları konusunda son kez uyardı. Bayram dönüşü uzun yola çıkmaya hazırlanan sürücüler için, hayat kurtaracak uyarılar şöyle 
   Seyir sırasında emniyet kemerlerinizi takın,Aşırı hız yapmayın, Trafik işaret ve işaretçilerine mutlaka uyun,Uykusuz yola çıkmayın, uzun yolda 2 saatte bir mola verip dinlenin,Direksiyona geçmeden önce veya seyir esnasında kesinlikle uyku yapan ilaçlar ve alkol almayın. 
   
</TEXT>
</DOC>
