<DOC>
<DOCNO> 159612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/29/siyaset/siy05.html </URL>
<DATE> 2003/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanlığı'na 11 bin yeni kadro 
</HEADLINE>
<TEXT>

     ANKARA Milliyet 

     Sağlık Bakanlığı'na 7 bin tabip ve 4 bin 200 uzman olmak üzere toplam 11 bin 200 yeni hekim kadrosu verilmesine ilişkin tasarı kabul edildi. Görüşmeler sırasında verilen bir önergeyle Sağlık Bakanlığı'nın 10 olan Bakanlık Müşaviri sayısı 30'a çıkarıldı. 
     TBMM Genel Kurulu'ndaki görüşmeler sırasında CHP Milletvekili Muzaffer Kurtulmuşoğlu, Sağlık Bakanlığı'na "siyaset sokulduğunu" belirterek, neredeyse tüm başhekimlerin değiştirildiğini savundu. 
     CHP Milletvekili İsmail Değerli de, "Pırasa üretir gibi doktor üretildiğini" belirterek, hükümetin yeni görevden almalar ve kaydırmalar için kadro ürettiğini ifade etti. 
     AKP'li Turan Çömez de sağlıkta yaşanan olumsuzlukların günübirlik hareket eden yöneticilerden kaynaklandığını söyledi. 
     Sağlık Bakanı Recep Akdağ ise, merkezdeki bilgilerin planlama yapmak için yeterli olmadığını belirterek, haziran ayında yerinde tespit yapmak için çalışma başlatacaklarını söyledi. Akdağ, "Bu kadroları ihtiyaç olan yerlerde istihdam edeceğiz" derken, müşavir sayısının 30'a çıkarılmasının gerekli olduğunu savundu. 
     

</TEXT>
</DOC>
