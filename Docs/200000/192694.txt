<DOC>
<DOCNO> 192694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/01/son/sonspo03.html </URL>
<DATE> 2003/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Murat Aşık istifa etti... 
</HEADLINE>
<TEXT>

     Fenerbahçe Kulübü Yönetim Kurulu Üyesi ve Erkek Basketbol Takımı Sorumlusu Murat Aşık, basketbol şubesindeki bu görevini bıraktığını açıkladı. 
     Murat Aşık, yaptığı yazılı açıklamada, yıprandığını ve sarı-lacivertli ekibin kan değişikliğine ihtiyaç duyduğunu belirterek, ''Türk Telekomspor maçından sonra bir karar aldım. Türkiye Kupası eleme grubu maçları dahil olmak üzere oynadığımız 6 resmi maçın 5'ini kaybettik. Kendime göre, artık bir kan değişikliği olması gerekiyordu. Bunun yanı sıra 19 ayda özellikle manevi olarak çok yıprandım'' dedi. 
     Kulüp yönetim kurulu üyeliğinin sürdüğünü ve basketbol takımı için çalışmalarını sürdüreceğini ifade eden Aşık, şunları kaydetti 
     ''Yönetim kurulu üyeliğim devam ediyor. Basketbol takımı için kaynak arayışlarına devam ediyor ve edeceğim. TOFAŞ maçında alınacak sonuç ne olursa olsun Murat Aşık, basketbol erkek takımı sorumluluğundan affını istemiştir. Başkan Aziz Yıldırım da bunu anlayışla karşılamıştır. 19 ay boyunca bana destek olan ve seviyeli biçimde beni eleştiren herkese sonsuz teşekkür ediyorum. Kişiler geçici, kurumlar kalıcıdır.'' 
     
</TEXT>
</DOC>
