<DOC>
<DOCNO> 179565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/01/son/sonspo15.html </URL>
<DATE> 2003/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya Ayhan Üzerimdeki stresi yarışta atamadım... 
</HEADLINE>
<TEXT>

     Fransa'nın başkenti Paris'te dün gece sona eren 9. Dünya Atletizm Şampiyonası'nda gümüş madalya kazanan Süreyya Ayhan ile Türk kafilesi, Türkiye'ye dönmeden önce bu sabah Paris'in simgesi sayılan Eyfel Kulesi'ni ziyaret ettiler. 
     Ziyarette, Süreyya Ayhan'ın yanısıra, Gençlik ve Spor Genel Müdürü Mehmet Atalay, diğer atletler Elvan Abeylegesse ve Yusuf Zepak, antrenör Yücel Kop, Atletizm Federasyonu Başkanı Mehmet Yurdadön, IAAF Delegesi Ayhan İnanlı ve Dr.Tamer Çavuş da yer aldı. Türk kafilesi, kulenin önünde bir de hatıra fotoğrafı çektirdi. 
     Burada gazetecilere açıklamalarda bulunan Süreyya Ayhan, Paris'te kendisi için büyük bir deneyim yaşadığını belirterek, artık gözünü 2004 Atina Olimpiyat Oyunları'na çevirdiğini söyledi. 
     Ayhan, şu anda kendisini daha iyi hissettiğini belirterek, şöyle konuştu 
     ''Başıma gelen sağlık durumu beni etkiliyor. Dün de son anlarda rakibime geçilmemin nedenlerinden biri buydu. Kısmet değilmiş, Ben kısmete inanan bir kişiyim. Ama 2. ve 3. olmak da dünyada çok zor bir iş. Onun için ikinciliğe de çok seviniyorum. Çünkü bu duruma gelmem için çok zorlu aşamalardan geçtim. Yapılan çalışmalar ve olaylar hafif ve basite alınacak şeyler değil. 
     Dün müsabakadan sonra çok üzgündüm ve çok ağladım. 2004 Atina Olimpiyat Oyunları'nda altın madalya kesinlikle benim olacak.'' Ayhan, dün yaşadığı sağlık sorununun tam müsabaka anında geliştiğini ve gücünün eksilmesine yol açtığını ifade ederek, ''Kaldıramadım. Koşuda da dün bunu hissettim. Sona doğru gücüm azalmıştı'' dedi. 
     Çalışmalarının temposunun bundan sonra da artarak devam edeceğini kaydeden Ayhan, sözlerini şöyle sürdürdü 
     ''Dünkü yarışta ne taktik, ne de teknik hatası yaptık. Tamamıyla şanssızlık ve kadersizlik oldu. Önümüzde 2 ''Golden League'' yarışı var. Ancak Brüksel'de koşup koşmayacağım, Türkiye'de fiziksel durumum araştırıldıktan sonra belli olacak. 
     Bazıları yarış öncesi daha fazla müsabakaya katılmam gerektiğiyle ilgili yorumlar yapmışlar. Ben, çok değil önemli madalyalar için yarışlara çıkmak isterim. Çok sayıda yarış koştum mu sakatlık riski de çoğalır. Bunun da önlemlerini alacağız.'' 
     
     ÇOK STRES VE SIKINTIYA GİRDİM 

     Türkiye'deki insanların kendisinden büyük beklentiler içine girdiğini, bu durumun da kendisini doğal olarak çok etkilediğini vurgulayan Ayhan, ''4 günün her saniyesi 'geçmiyor' gibi geldi. Çok stres ve sıkıntıya girdim. Omuzlarımdaki ağırlık ve baskı, her dakika arttı ve bu stresi de müsabakada atamadım. İleride yanımızda bir psikolog veya bu konuda bir uzman olursa daha yararlı olur'' diye konuştu. 
     Milli takım doktoru Tamer Çavuş da Ayhan'ın sorunuyla ilgili olarak, ''Böyle durumlarda stresten atletlerin başına rahatsızlık gelebilir. İlaç kullanıp kullanılmayacağını atletlerin kendisine bırakıyoruz. Süreyya'da deneme yaptık. Onun bedeni bunu kaldıramıyor, şişmanlık yapıyor ve antrenmanlarda zaman kaybına uğruyoruz. Bunun engellenmesi bazı kişilerde mümkün ama bazılarında da mümkün olmuyor. Bu tip olaylar tüm bayan atletlerin başına gelebiliyor'' dedi. 


     
</TEXT>
</DOC>
