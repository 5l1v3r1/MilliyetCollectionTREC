<DOC>
<DOCNO> 182510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/15/son/sontur13.html </URL>
<DATE> 2003/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel Türkiye, Irak'ta istikrarın sağlanmasına katılmalıdır 
</HEADLINE>
<TEXT>

     9. Cumhurbaşkanı Süleyman Demirel, Türkiye'nin Irak'a asker göndermesine ilişkin tartışmalarla ilgili olarak, ''Mesele, Türkiye'nin Irak'a asker gönderme meselesi değil, mesele Irak'ta huzurun, sükunun, istikrarın sağlanmasıdır. Türkiye, Irak'ta istikrarın sağlanmasına katılmalıdır'' dedi. 
     Marmara Grubu Stratejik ve Sosyal Araştırmalar Vakfı ile Dini ve Sosyal Hizmetler Vakfı tarafından düzenlenen, ''AB uyum yasaları çerçevesinde vakıf ve derneklerin durumu'' sempozyumuna katılan Demirel, Sheraton Oteli'nden ayrılırken, gazetecilerin sorularını cevapladı. 
     Bir gazetecinin, ''Türkiye'nin Irak'a asker göndermesinin, ABD'nin bir oyunu olduğu iddia ediliyor. Siz ne düşünüyorsunuz '' sorusunu Demirel, ''katılmıyorum'' diye yanıtladı. 
     ''Türkiye'nin Irak'a asker göndermesi gerektiğini mi düşünüyorsunuz'' sorusu üzerine Demirel, ''Mesele, Türkiye'nin Irak'a asker gönderme meselesi değil, mesele Irak'ta huzurun, sükunun, istikrarın sağlanmasıdır. Türkiye, Irak'ta istikrarın sağlanmasına katılmalıdır'' diye konuştu. 
     Demirel, bir gazetecinin, Türk askerinin hangi bölgede bulunması gerektiğini sorması üzerine, bunların detay olduğunu, bunu devleti yönetenlerin ve askerlerin bileceğini kaydetti. 
     ''Bir gazetede 28 Şubat süreciyle ilgili bir yazı dizisi var. Bu dizide sizin görüşmelerinizle ilgili haberler yer alıyor. Bunu nasıl değerlendiriyorsunuz'' sorusuna Demirel, ''Olacak. Bende o işlerin içindeydim'' dedi. 
     
</TEXT>
</DOC>
