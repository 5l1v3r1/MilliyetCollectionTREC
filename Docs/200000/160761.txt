<DOC>
<DOCNO> 160761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sondun24.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Parlamentosu Türkiye raporunda şimdi de soykırım krizi.. 
</HEADLINE>
<TEXT>

     Avrupa Parlamentosu, Hollandalı Hıristiyan Demokrat Parlamenter Arie Oostlander tarafından hazırlanan Türkiye raporunu yarın genel kurul oturumunda tartışacak. 
     Oostlander'in hazırladığı taslak raporda, ''Kemalizm'i Türkiye'nin AB üyeliği için engel olarak değerlendirmesi'', Avrupa Parlamentosu üyelerinin ve Türkiye'nin sert tepkisine yol açmıştı. 
     Türkiye'den gelen yoğun eleştiriler üzerine Hollandalı parlamenter, bu ifadeleri içeren bölümü Dışişleri Komisyonu'nda yapılan oylama öncesinde çıkarmıştı. 
     AP genel kurul oturumunda yarın tartışılacak, perşembe günü oylanacak rapor ve buna bağlı tavsiye karar tasarısında, sözde Ermeni soykırımının Türkiye tarafından tanınmasını talep eden bir değişiklik önergesi sunuldu. 
     Dışişleri Komisyonu, bu yönde sunulan bir değişiklik önergesini daha önceki toplantıda reddetmişti. 
     
     REFORMLAR İYİ, ANCAK UYGULAMA ÖNEMLİ 
     Arie Oostlander tarafından hazırlanan raporda, Türkiye'de gerçekleştirilen reformların memnuniyet verici olduğu belirtiliyor, ancak bu reformların uygulamasının da önemli olduğuna dikkat çekiliyor. 
     Türkiye'nin Müslüman çoğunlukta bir nüfusa sahip olmasının AB tam üyeliği için engel teşkil etmeyeceği vurgulanan raporda, Avrupa'nın Türkiye'nin sürdürdüğü reform çalışmalarına destek vermesi isteniyor. 
     Türkiye'de ordunun devlet ve toplum üzerinde önemli bir pozisyona sahip olduğu ifade edilen raporda, ordunun bu rolünün Türkiye'nin demokratik ve çoğulcu sistemi geliştirmesi konusunda engel teşkil ettiği iddia ediliyor. 
     Türkiye'de devlet sistemi içindeki reform sürecinde Milli Güvenlik Kurulu'nun MGK uzun dönemde kaldırılmasının gerekli olabileceği öne sürülen raporda, YÖK, RTÜK gibi kurumların bağımsızlığı için, TSK'nın temsilcilerinin bu kurumlarda yer almaması gerektiği savunuluyor. 
     Raporda, Türkiye'de Avrupa demokratik kurumlarını temel alan yeni bir anayasa yapılması gerektiği ileri sürülüyor ve Başbakan Recep Tayyip Erdoğan'ın hukuk devleti, çoğulcu sistemi ve katılımcı demokrasiyi temel alan bir anayasa yapma girişimine destek verildiği belirtiliyor. 
     Raporda, Anayasa Mahkemesi tarafından kapatılan DEP'in cezaevinde bulunan eski milletvekillerinin affedilmesi çağrısında bulunuluyor. 
     Oostlander'in raporunda, AİHM'in Kıbrıs Rum kesimi vatandaşı Loizidou ile ilgili aldığı karara Türkiye'nin uyması isteniyor. 
     Türkiye'nin rüşvet ve yolsuzlukla daha iyi mücadele etmesi gerektiği savunulan raporda, rüşvetle mücadele, daha şeffaf bir toplum, özgür basın, bağımsız yargı ve etkili bir yargı sisteminin çok önemli olduğu ifade ediliyor. 
     Türkiye'deki seçim istemine ilişkin bazı eleştiriler dile getirilen raporda, işkence ve kötü muameleyle ilgili mücadelede daha etkili önlemler alınması ve cezaevi koşullarının düzeltilmesi isteniyor. 
     Raporda ayrıca, Kıbrıslı Türklerin ve Türkiye'nin ''cesur kararlar almaları'', Ermenistan'a ambargoya son verilmesi, Türk ve Ermenilerin geçmişteki sorunları aşmak için diyalog kurmaları gibi istekler de yer buluyor. 
     
</TEXT>
</DOC>
