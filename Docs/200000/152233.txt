<DOC>
<DOCNO> 152233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/siyaset/siy02.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç Tavır bana değil, hükümete 
</HEADLINE>
<TEXT>

Eşinin hazırladığı özel kıyafeti giyemediği için ağladığını söyleyen TBMM Başkanı Bülent Arınç, krizin faturasını gazetecilere çıkardı 
     ANKARA Milliyet 

     TBMM Başkanı Bülent Arınç, "türban" krizinin faturasını gazetecilere çıkararak, "dövmediğime şükretsinler" dedi. Eşi Münevver Arınç'ın özel olarak resepsiyon için hazırladığı giysiyi giyemediği için ağladığını belirten Arınç, türban ve resepsiyon krizini önemseyenlerin Milliyet'in Genel Yayın Yönetmeni Mehmet Y. Yılmaz'ın yazılarını okumasını önerdi. 
     NTV'nin resepsiyon kriziyle ilgili sorularını yanıtlayan Arınç, "Tavır bana değil, hükümete" diyerek topu hükümete attı. TBMM Başkanı, eşinin resepsiyona gelmeyerek fedak rlık yaptığını da belirtti. 
     Arınç, CNN Türk'te Mehmet Ali Birand'ın hazırlayıp sunduğu "Manşet" programında ise, eşinin türbanına ilişkin soru soran gazetecilere tepkisini, "Dövmediğime şükretsinler. Sizin eşinizle ilgili olarak her gün yerli yersiz birtakım insanlar şu veya bu sebeple sizi küçülten, basite, hafife alan şeyler söylese, biz de insanız" sözleriyle dile getirdi. 
     Arınç bundan sonraki resmi davetlere eşini götürmeyeceğini de belirtti ve ekledi "Eğer rejim eşimin başörtüsüyle yıkılacak kadar güçsüzse, çekiverin gitsin." 
     Arınç, davetiyeyi eşinin adıyla göndermesinin protokol gereği olduğunu, resepsiyonun da çok özel bir alan olduğunu kaydederek, "Göğüs dekoltesi çok açık bir hanımefendi de, başı örtülü hanımefendi de gelebilirdi. Nitekim gelenler de oldu" diye konuştu. 
     


SİYASET 
















</TEXT>
</DOC>
