<DOC>
<DOCNO> 169114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sondun27.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Mavronikolas Çözüm oluncaya kadar silahlanma sürecek 
</HEADLINE>
<TEXT>

     Kıbrıs Rum Yönetimi Savunma Bakanı Kiryakos Mavronikolas, ''ufukta çözüm görünmediği sürece silahlanmaya devam edeceklerini'' söyledi. 
     Rum basınında yer alan haberlere göre, Limasol ve Baf acemi er eğitim merkezlerini gezen Mavronikolas, geçen hafta Atina'ya yaptığı ziyarete değinerek, ''her iki bakanlık tarafından, Kıbrıs sorunu açık durduğu ve ufukta çözüm görünmediği sürece Rum Milli Muhafız Ordusu'nun RMMO düzeyinin yükseltilmesine devam edileceği ve caydırıcı gücünü kaybetmesinin söz konusu olmadığı mesajının verildiğini'' söyledi. 
     Mavronikolas, silahlanmayla ilgili konuların basından uzak tutulması gerektiği görüşünü de yineledi. 
     Eski Rum Savunma Bakanı Sokratis Hasikos da, Rum ordusundaki Aspide ve Mistral füzelerinin 61 milyon Kıbrıs Lirası'na KL modernize edilmesiyle ilgili olarak, ''bu konunun Rum tarafının görüşmeler ve çözüme ilişkin samimi iradesiyle bağlantılı olarak ve gerektiği şekilde ele alınmasını'' istedi. Hasikos, silahlanmanın dondurulmasını önceki hükümetin kararlaştırdığını, bu konunun yarınki Ulusal Konsey toplantısında ele alınacağını kaydetti. 
     Demokratik Seferberlik Partisi DİSİ milletvekilleri Sotiris Samson ve Antonis Karas ise Larnaka acemi er eğitim kampını ziyaretlerinde yaptıkları açıklamada, ''Türk uzlaşmazlığı ve tahriklerinin yoğunlaştığı'' iddiasında bulunarak, ''Böyle bir dönemde silahlanma programı üzerinde oynamanın ulusal intihar demek olduğunu'' söylediler. 
     
     FÜZELER MODERNİZE EDİLİYOR 
     Politis gazetesi, Rum yönetiminin silahlanmanın dondurulmasını sona erdirerek, karadan havaya atılan Aspide ve Mistral füzelerinin daha üst düzeylere çıkarılması için imalatçı firmalarla 61 milyon KL tutarında anlaşma yaptığını duyurdu. 
     ''Rum yönetiminin, önemsiz addedilmeyecek bir miktar karşılığında RMMO'nun sahip olduğu silah sistemlerinin geliştirilmesi yoluna gittiğini'' bildiren gazete, Rum Savunma Bakanlığı'nın Aspide ve Mistral füzelerini imal eden şirketlerle, bu füzelerin rampalarının yeniden yapılanması ve modernize edilmesi konusunda kısa bir süre önce anlaşmaya vardığını yazdı. 
     Yeniden yapılanma çerçevesinde söz konusu füze sistemlerinin menzili de artacak. Aspide füzelerinin etkili menzili 13 kilometreden 16'ya, Mistral füzelerinin menzilleri de 5 kilometreden 6.3 kilometreye ulaşacak. 
     Aspide füzelerinin geliştirilmesi MBDA İtalyan eski Alenia şirketi ile İsviçre'nin Oerlikon Şirketi tarafından yapılacak. Bu şirketlerden MBDA 1990'lı yıllarda füzeleri ve rampaları Kıbrıs Rum kesimine satmıştı. 
     
     TANKLARA GECE VURUŞU İÇİN KAMERA 
     Haberde ayrıca, RMMO'nun sahip olduğu tanklara gece hedef bulabilmeleri için kameralar yerleştirileceği, bu konuda Fransa'nın Thomson şirketiyle temas halinde olunduğu belirtildi. 
     Politis, ''Gerekli mi '' başlıklı bir yazıda da, Rum yönetiminin silahlanmaya harcamayı öngördüğü parayla okul ve yol gibi birçok iş yapabileceğini belirtti ve mevcut füzelerin menzillerinin 3-5 kilometre artırılması için böyle bir harcamaya girişilmesini eleştirdi. 
     
     PARAYI YUTAN KARA DELİK 
     Politis gazetesi ayrıca, Makarios Drusyotis'in Rum silahlanmasına ilişkin bir analiz yazısına yer verdi. 
     Drusyotis, Rum Savunma Bakanlığı'nın Aspide füzelerinin modernizasyonu için meclisin onayladığı 60 milyon KL'yi kullanmaya kararlı olduğunu belirtti. Drusyotis, Rum meclisinin son zamanlarda silahlanmaya yönelik 100 milyon dolarlık bir meblağı daha onayladığını bildirdi ve Rum ekonomisinin durgunluk döneminde bulunduğu, atmosferin silahsızlanma yönünde seyrettiği bu dönemde silahlanmaya bunca yatırıma ne gerek olduğunu sordu. 
     Makarios Drusyotis, ''savunmanın parayı yutan kara bir delik olduğu'' yorumunu yaptı. 
     
</TEXT>
</DOC>
