<DOC>
<DOCNO> 171949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/son/soneko01.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tartışılan reklam sucuk artışlarını yüzde 130 artırdı... 
</HEADLINE>
<TEXT>

     Pınar Et Pazarlama Direktörü Kemal Keskin, tüketicilerden gelen tepki üzerine geç saatlerde yayınlattıkları yeni ürünleri sucuğu tanıtan reklamın satışları yüzde 130 artırdığını bildirdi. 
     Pınar Et'in yeni ürünü Pınar Mangal Sucuk, Çeşme Altınyunus Oteli'nde düzenlenen bir partiyle tanıtıldı. Yeni ürünün tanıtımını Adrenalin Grubu'nun üyeleri ünlü mankenler Gizem Özdilli, Nigar Talibova ve Doğa Bekleriz yaptı. 
     Parti öncesi bir konuşma yapan Pınar Et Pazarlama Direktörü Keskin, Pınar Et olarak 2003 yılını ''sucuk yılı'' ilan ettiklerini kaydetti. 
     Geçen yılın Aralık ayında pazara sundukları Türk damak tadına uygun ürünlerin reklamlarının büyük ilgi çektiğini kaydeden Keskin, şunları söyledi 
     ''Reklamımız o kadar etkileyici bulundu ki bazı tüketiciler bizi ve Reklam Özdenetim Kurumu'nu arayarak bu reklamın alım gücü yetersiz ailelerin çocuklarını olumsuz etkilediğini belirtti. Bunun üzerine biz de reklamı çocuklar yattıktan sonra yayına koyma kararı aldık. Sakıncalı reklamımız, sucuk satışlarını yüzde 130 artırdı. Reklam öncesi sucuk pazarındaki payımız yüzde 9 iken reklamdan sonra yüzde 15'lere çıktı. Yaz döneminde sucuk tüketiminin düşmesi nedeniyle Pınar Mangal Sucuk'u ürettik. Bu ürünle birlikte pazar payımızı sağlamlaştıracağız.'' Keskin, Pınar Mangal Sucuk'un herkesin alabileceği fiyatlarda satılacağını söyleyerek, ''Yeni reklamımız günün her saatinde yayınlanacak. Çünkü bu sefer herkesin alabileceği bir sucuk yaptık'' dedi. 
     Tanıtım partisinde Adrenalin Grubu bir de konser verdi. 
     
</TEXT>
</DOC>
