<DOC>
<DOCNO> 166299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/spor/spo01.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
OSCAR GERİLİMİ 
</HEADLINE>
<TEXT>

Beşiktaş'tan, Arsenal'a gitmek isteyen Kolombiyalı kaleciye vize çıkmadı. Güreli, yasal hakların kendilerinde olduğunu söyledi. Şenes Erzik'ten yardım istendi, FIFA'ya başvuru için kollar sıvandı 
     BİLAL MEŞE 

     '2004'e kadar bizim' 
     KARTAL, Arsenal'a gitmek isteyen Cordoba krizi ile sarsılırken, İkinci Başkan Hüsnü Güreli, Kolombiyalı kalecinin tüm yasal haklarının kendilerinde olduğunu açıkladı. Güreli, Cordoba ile geçen sezon yapılan sözleşmenin bir yılı opsiyonlu olmak üzere iki yıllık olduğunu hatırlattı, "Buna göre ilk sözleşmede yer alan maddeler gereği, hakkımızı tek taraflı olarak bir yıl daha uzattık. Cordoba, 2004 Mayıs'ına kadar Beşiktaş'ın malıdır" dedi. 
     
     'Tek taraflı uzattık' 
     GÜRELİ, Cordoba ile ilgili ellerinde bulunan belgeleri "Kapı gibi sağlam" diye niteledi. İkinci Başkan, sözleşmenin ayrıntılarını biraz daha açarak, "Anlaşmamızda 'Beşiktaş isterse, 700 bin dolardan bir yıl daha uzatabilir' maddesi var. Bu nedenle sözleşmeyi uzattık ve federasyona bildirdik. Ayrıca Futbol Federasyonu'na gönderdiğimiz sözleşme 2004 yılına kadardır. Cordoba, hiçbir yere gidemez. Ya gelir oynar, ya da biter" diye konuştu. 
     
     Arpacı'ya direktif 
     İKİNCİ Başkan, Cordoba'nın da bu yasal yükümlülüklerini bildiğini belirtip, "Eğer çıkar yolu olsa, bizden izin istemeden hemen giderdi. Ama kalması gerektiğini çok iyi biliyor" yorumunu yaptı. Hüsnü Güreli, Cordoba konusunu FIFA'ya da götüreceklerini ve başvuru için Fransa'da bulunan Kulüp Koordinatörü Erbil Arpacı'yı görevlendirdiklerini söyledi. Arpacı'nın bugün elindeki belgelerle FIFA nezdinde girişimlere başlayacağı da belirtildi. 
     
     'Ortega ders olmalı' 
     YÖNETİM ayrıca UEFA Asbaşkanı Şenes Erzik'den de, Cordoba konusunda destek istedi. Başkan Serdar Bilgili'nin, Paris'te bulunan Erzik'i telefonla aradığı ve Arsenal'in devreden çıkarılması için yardım talep ettiği vurgulandı. Erzik de MİLLİYET'e yaptığı açıklamada, "FIFA'nın, Ortega konusundaki tarihi cezası tüm futbolculara büyük bir derstir. Öyle herkes, elini - kolunu sallayıp, istediği zaman çekip, gidemez. Arsenal'le görüşmelere başladım" dedi. 
     
     Lucescu'yu aradı 
     ERDİL Arpacı'nın, konuyu FIFA'ya götüreceklerini bildirmesi üzerine Cordoba'nın geri adım attığı, ama Lucescu'yu arayarak, "Anlayış gösterin" dediği bildirildi. Rumen hocanın da "Gel ve burada oyna" yanıtını verdiği ifade edildi. Rumen hoca, "33 yaşında bir oyuncunun orada oynamak istemesi normal. Ama herşeyini Beşiktaş'a borçlu. Burada vizyon kazandı, Milli Takıma bile yeniden seçildi. Yine de istenmeyen çocuk sakat doğar" dedi. 
     
Kartal pişti Beşiktaşlı futbolcular sabah idmanında aşırı sıcak nedeniyle zor anlar yaşadılar 
     Üç oyuncu kaçtı 
     SÜPER Lig'de yeni sezonun idman startını önceki gün veren Beşiktaşlı futbolcular dün sabahki antrenmanda, sıcak yüzünden, zor anlar yaşadılar. 30 dereceyi aşan havada yapılan çalışmada sık sık kenara gelerek, suyla serinlemeye çalışan oyunculardan ilk pes eden Sergen, daha sonra İlhan Mansız ile Okan Koç oldu. Üç oyuncu da salona kaçtı. 
     
     Basına kapalı idman 
     SİYAH - Beyazlı ekibin idmanında Ahmet Dursun ve Sinan Kaloğlu düz koşu yaptı. Basına kapalı olarak yapılan akşam idmanına ise ayağında hafif sorun olan Sergen katılmazken, adalelerinde sertleşme olan Yasin ve Okan çalışmayı yarıda bıraktı. Akşam 17.00'deki antrenmandan sonra futbolcular topluca İbrahim'in düğüne gidecekler. 
     
Lucescu'nun acelesi yokBeşiktaş'ın hocası, bir yabancı hakları daha olduğunu hatırlattı, "1 Eylül'e kadar da süremiz var" diye konuştu 
     Beckham'ı isterdik 
     SİYAH - Beyazlı ekibin teknik patronu Lucescu dünkü idman sonrası ilginç açıklamalar yaptı. Rumen hoca, transfer için 1 Eylül'e kadar süreleri olduğunu belirtti, "Çok iyi düşünmeliyiz. Çünkü sadece bir yabancı hakkımız var" dedi. Lucescu, "Beckham'ı almak isterdik, ama bütçemiz yetmezdi" esprisini yaparak, "Şampiyon kadromuz vardı. İhtiyacımız olan yerleri yerlilerle gençleştirdik. Büyük paralarla futbolcu transfer edecek kadar zengin değiliz" diye konuştu. 
     
     Hagi'ye destek 
     LUCESCU, yabancıların, takıma İsviçre kampında katılacaklarını da vurguladı, "Onlar, yılda sadece iki kez evlerine gidebiliyorlar. Bu yüzden izinlerini uzun tuttuk" açıklamasını yaptı. Beşiktaş'ın çalıştırıcısı, Hagi'nin Türkiye'ye gelmesine çok sevindiğini vurguladı, "Türk Futbolu'nun, onun gibi ustalara ihtiyacı var. Eğer sabır gösterilip, destek verilirse, Bursaspor'da mutlaka başarılı olacaktır" ifadesini kullandı. 
     
6 yıllık serüven      BEŞİKTAŞ'A, 1997 yılında Gençlerbirliği'nden transfer olan Ali Eren'i disiplinsiz davranışları Kartal yuvasından ayırdı. Süper Lig'de 90, Avrupa Kupaları'nda ise 15 kez Siyah - Beyazlı formayı giyen tecrübeli futbolcu, geçtiğimiz sezon Trabzon deplasmanına "Eşim rahatsız" diyerek gitmemiş, bazı haftalarda takım disiplinine uymadığı için tepki toplamıştı. Ali Eren'in en büyük özelliği resmi maçlarda hiç gol atamamış olmasıydı. 
     
Yeni Kartallar      BEŞİKTAŞ'IN geleceğin yıldızlarını kazanmak amacıyla düzenlediği projenin Erzurum ayağı son buldu. 8 - 16 yaş arası çoçuklar için sokak futbolu ve basketbolu turnuvaları düzenlendi. Seçmelerde başarılı bulunan Erzurumlu çocuklar, Beşiktaş alt yapısına kazandırılacak ve eğitim başta olmak üzere tüm harcamaları kulüp tarafından karşılanacak. 
     
Milyarlık forma      SİYAH - Beyazlı taraftarların, nüfusa oranla en fazla olduğu Zonguldak'ta düzenlenen 100. yıl balosu görkemli geçti. 1903 Beşiktaşlılar Derneği tarafından organize edilen gecede, tüm futbolcuların imzalarının bulunduğu forma, açık artırmada 1 milyar 800 milyona alıcı buldu. Baloya, Siyah - Beyazlı yönetici Deniz Atalay da katıldı. 
     

</TEXT>
</DOC>
