<DOC>
<DOCNO> 181694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/soneko18.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
AB büyüme tahminini düşürdü... 
</HEADLINE>
<TEXT>

     Avrupa Birliği AB Komisyonu'nun 2003 yılı ekonomik büyüme hızı tahminini yüzde 1'den binde 3'e düşürmesine ve ufukta canlanmanın pek görünmemesine karşın, Avrupa Merkez Bankası ECB faiz oranlarını indirmemede direniyor. 
     ECB'nin yakında görevini Fransız meslekdaşına devredecek olan Wim Duisenberg, Avrupa Parlamentosu'ndaki son konuşmasında, AB'de yetersiz büyümeden siyasi liderleri sorumlu tuttu. 
     Banka'nın AB'de ekonomik büyüme için üzerine düşeni yaptığını tekrarlayan Duisenberg, üye ülkeleri çalışma hayatında reform yapmada siyasi irade eksikliğiyle suçladı. 
     ECB'nin faiz oranları Haziran ayından beri son 50 yılın en düşük düzeyinde seyrediyor, fakat, yine de ABD Merkez Bankası'nınkinden daha yüksek. 
     Ülke adı vermeden Fransa'yı AB'nin bütçe açıklarına ilişkin kurallarını ihlal ettiğinden dolayı eleştiren Duisenberg, mali disiplinsizliğin euro bölgesinde uzun vadede büyüme imkanlarını ağırlıkla olumsuz etkileyen faktör olduğuna dikkat çekti. 
     Euro bölgesinde güvenin güçlendirilmesi için oyunun üzerinde mutabık kalınan kurallarına tüm yönleriyle uyulmasının esas olduğunu vurgulayan Duisenberg, ilgili ülkelerin 2004 yılında bütçelerindeki aşırı miktarlardaki açıkları gidereceklerini söyledi. 
     
</TEXT>
</DOC>
