<DOC>
<DOCNO> 175927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/15/son/soneko20.html </URL>
<DATE> 2003/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi ve Ticaret Bakanı Süpermarketlere karşı değiliz 
</HEADLINE>
<TEXT>

     Sanayi ve Ticaret Bakanı Ali Coşkun, hükümetin süpermarketlere ve hipermarketlere karşı olmadığını belirterek, ''Yeni bir olay olduğu için mevzuat boşluğunu gideriyoruz. Haksız rekabetle tüketicinin aldatılması yönünde bir eksiklik varsa onu gideriyoruz'' dedi. 
     Şahinler Holding'e ait O'ley Marketler Zinciri'nin en büyük halkası Bayrampaşa'da, Sanayi ve Ticaret Bakanı Ali Coşkun'un katıldığı törenle açıldı. 
     Zincirin 5. halkası olan Bayrampaşa O'ley, 5 bin metrekare kapalı alan üzerinde kuruldu. Markette şarküteri ürünlerinden manava, temizlik ve günlük bakım ürünlerinden bol çeşitli içecek reyonlarına kadar zengin ürün yelpazesi bulunuyor. 
     Açılış töreninde konuşan Sanayi ve Ticaret Bakanı Ali Coşkun, çağımızın rekabet çağına dönüştüğüne dikkat çekerek, Şahinler Holding Yönetim Kurulu Başkanı Kemal Şahin'in marka ve kalite imajını sadece Türkiye'de değil, uluslararası düzeyde de ispatladığını belirtti. 
     Coşkun, ''O'nun hayatı genç girişimcilere örnektir. O'nun hayatı sanayimizde ticaret hayatımızda ve ihracat dünyamızda marka haline gelmiş durumda'' dedi. 
     Ekonomide şu anda bir bahar havası estiğini ve hükümet olarak girişimcilerin önündeki bütün engelleri kaldırmaya devam ettiklerini dile getiren Bakan Coşkun, esnaf, küçük ve orta sanayi işletmelerine verdikleri desteğin Cumhuriyet tarihinde yapılan toplam destekten daha fazla olduğunu belirtti. 
     Ali Coşkun, ''Ama takdir edersiniz ki bu yıl 73 milyar dolar borç ödüyoruz. Biraz daha sabır, biraz daha metanet. Bütün bu dar boğazları el ele aşacağız'' dedi. 
     Bakan Coşkun, hükümetin süpermarketlere ve hipermarketlere karşı olmadığını, süpermarketlere ve hipermarketler karşı yasa çıkarmadıklarını söyleyerek, ''Yeni bir olay olduğu için mevzuat boşluğunu gideriyoruz. Haksız rekabetle tüketicinin aldatılması yönünde bir eksiklik varsa onu gideriyoruz. Yoksa kazanılmış haklara karşı herhangi bir hareket yoktur'' dedi. 
     Bakan Ali Coşkun, gazetecilerin sorularını yanıtlarken, basın aracılığıyla yapılan kültür ve eğitim faaliyetleri dışındaki promosyonların yasaklandığını, marketlerin yaptığı promosyonda yasak olmadığını hatırlattı. Süpermarketlerle ilgili kuruluş mevzuatında boşluk olduğunu, bu konuda yeni bir mevzuat çıkardıklarını anlatan Coşkun, ''Şehircilik açısından, trafik açısından süpermarketler yoğun bölgelere kurulmasın. Trafiğin daha hafif olduğu bölgelere kurulsun'' dedi. Ali Coşkun, konuyla ilgili yasayı Ekim ayında Meclis'e getireceklerini söyledi. 
     
     3 TRİLYON CİVARINDA YATIRIM 
     Şahinler Holding Yönetim Kurulu Başkanı Kemal Şahin de konuşmasında Bayrampaşa'da üretici ve ihracatçı olarak 15 yıldır bulunduklarını hatırlatarak, şimdi de 5. mağazalarını burada açtıklarını söyledi. 
     Bugün dünyanın en büyük tekstilcileri arasında 24. sırada bulunan Şahinler Holding'in 1,3 milyar dolar cirosu ile 13 ülkede yatırımları bulunduğunu anlatan Şahin, ''Belki Kemal Şahin, Şahinler Holding'den daha çok tanınır. 5 bin markla yola çıkan genç bir girişimcidir. Fakir girişimcilere örnektir. Türk insanının dünyada başarı elde edeceğini gösterdi. Holdingin 12 bin çalışanından eleştiri almaktayız. Kendi marka değerimizi bize veremiyorsunuz diyorlar. Başarının sırrı insan ilişkileri ve insana değer vermek'' dedi. 
     Global dünyada rekabetin aslanın ininde yattığını, başarılı olmak için rekabeti, aslanın ininde yapmak gerektiğini ifade eden Şahin, tüketiciye kaliteli ve uygun fiyatlı hizmet vereceklerini anlattı. 
     Kemal Şahin, bugün 5.'sini açtıkları O'ley market zincirine şu ana kadar 3 trilyon civarında bir yatırım yaptıklarını yıl sonuna kadar da toplam 10 markete ulaşmayı hedeflediklerini söyledi. 
     Şahin, konuşma metninde yer alan açıklamasında da Avrupa Serbest Bölgesi'nde 3 bin kişiyi istihdam ettiklerini, önümüzdeki Eylül ayında Avrupa Serbest Bölgesi'nde 5 yeni fabrika açacaklarını, 5 fabrikanın da temelini atacaklarını ve burada çalışan sayılarını 2 bin kişi daha arttırıp 5 bine çıkaracaklarını kaydetti. 
     Kemal Şahin, ''Şahinler Holding olarak stratejik gördüğümüz noktalardaki yatırımlarımızı sürdürerek, vizyonumuzun temelini oluşturan grubumuzu dünya liderliğine taşıyacak yatırımları istikrarlı bir şekilde yapacağız'' dedi. 
     
     ''O'LEY HIZLA ÇOĞALACAKTIR'' 
     O'ley Marketler Zinciri'nde yüzde 20 paya sahip olan O'ley Marketler Zinciri Yönetim Kurulu Başkanı Feyzi Erenkuş da konuşmasında 50 yıla yaklaşan ticaret hayatında başta Bengal ve daha sonra İsmar, Baymar, Kopmar gibi Türk marketçiliğinin önemli projelerine imza attığını, bugün içinde bulunduğu O'ley Marketler Zincirinin gelişiminden ayrı bir heyecan duyduğunu söyledi. 
     3 ay gibi kısa bir süre içinde O'ley marketlerini Bağcılar, Çorlu, Fatih ve Gayrettepe'de bugün de Bayrampaşa'da olmak üzere 5 ayrı noktada faaliyete geçirdiklerini anlatan Erenkuş, ''Önümüzdeki günlerde gerek kendimizin bulacağı ve hatta inşa edeceğimiz mağazalar, gerekse sektörden konseptimize uygun satın alma ve birleşmelerle O'ley hızla büyüyecektir'' dedi. 
     Diğer marketlerden kendilerini ayıran en büyük özelliğin diskant olmamalarına rağmen, diskantlardan ürünleri daha ucuza satıyor olmaları olacağını dile getiren Erenkuş, ''Kısa sürede Anadolu'nun çeşitli bölgelerinde Avrupa ve Türk Cumhuriyetleri'nde O'ley Marketler Zinciri hızla çoğalacaktır'' dedi. 
     İstanbul Büyükşehir Belediye Başkanı Ali Müfit Gürtuna ise bu yatırımı İstanbul'un bir ticaret merkezi olması açısından bir adım olarak gördüklerini söyleyerek, ''İstanbul'da hedeflerimizden birisi işsiz insan bırakmamak''dedi. 
     Gürtuna, yüzde yüz Türk malını satan marketlerin yurt dışında açılması hedefinin de önümüzdeki dönemde gerçekleşeceğine inandığını belirtti. 
     Açılışın ardından Bakan Coşkun ve beraberindekiler alışveriş sepetiyle marketi dolaştı. Kemal Şahin, Bakan Coşkun'un alışveriş sepetine ilk önce Cola Turka, daha sonra kolonya ve Hes markalı deterjan koydu. 
     Bakan Ali Coşkun, markette yürürken ''AK Parti olarak yavaş gidemiyoruz, yürüyemeyen bir Başbakan'dan koşan bir Başbakan'a eriştik'' dedi. 
     Bakan Coşkun ve Gürtuna marketten çıkarken kasaya uğur getirmesi için 20'şer milyon lira bıraktı. 
     
</TEXT>
</DOC>
