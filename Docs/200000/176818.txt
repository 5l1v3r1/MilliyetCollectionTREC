<DOC>
<DOCNO> 176818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/19/son/sontur23.html </URL>
<DATE> 2003/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den beklenen Sualname Ankara'ya ulaştı... 
</HEADLINE>
<TEXT>

     Irak'a asker gönderilmesi konusunda ABD'ye iletilen sualnameye yanıt, Genelkurmay Başkanlığı ve Dışişleri Bakanlığı'na eş zamanlı olarak ulaştırıldı. 
     Diplomatik kaynaklar, Türkiye ile ABD'nin, Irak'a asker gönderilmesi konusunda bir istişare süreci içinde olduğuna dikkat çekerek, bu sürecin Türkiye'nin karar vermesine yardımcı olacak unsurları tespit etme amaçlı olduğunu belirttiler. 
     Türk askeri makamlarının konuya ilişkin bazı ön bilgilere ihtiyacı olduğunu ve sualnamenin bu çerçevede ABD'ye iletildiğini ifade eden aynı kaynaklar, gelen yanıtın gayri resmi olduğunu ve ön bilgi ve değerlendirmeleri içerdiğini kaydettiler. 
     Diplomatik kaynaklar, söz konusu süreç çerçevesinde bundan sonra da bazı belgelerin iki ülke arasında gidip gelebileceğini söyleyerek, gerektiği takdirde iki ülke yetkilileri arasında görüşmeler olabileceğini de bildirdiler. 
     Edinilen bilgiye göre, 2-3 sayfalık gayri resmi yanıt, bir sayfalık kapak yazısıyla birlikte Türk makamlarına ulaştırıldı. 
     
</TEXT>
</DOC>
