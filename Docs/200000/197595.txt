<DOC>
<DOCNO> 197595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/24/son/sondun16.html </URL>
<DATE> 2003/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Saray'a "uşak" gazeteci sokan Mirror, Kraliyet ile anlaştı 
</HEADLINE>
<TEXT>

     İngiltere Kraliçe II. Elizabeth'in resmi ikametgahı olan Buckingham sarayına bir muhabirini uşak olarak sokmayı başaran ve büyük bir güvenlik skandaline yol açan İngiliz bulvar gazetesi The Daily Mirror, Kraliyet ailesiyle anlaştı. 
     Kraliyet ailesinin, Yüksek Mahkeme'ye aldırdığı geçici yayın durdurma kararının süresinin dolmasına saatler kala bu sabah Mirror grubunun avukatlarıyla Kraliyet avukatları arasında bir anlaşma sağlandığı ve konunun yeniden mahkemeye götürülmesine gerek kalmadığı açıklandı. Açıklamada, Mirror grubunun bu konuda daha fazla yayın yapmamaya söz verdiği belirtildi. 
     Buna karşılık, Kraliyet ailesinin bugüne kadar yapılan yayınlar konusunda Mirorr gazetesi ve muhabiri Ryan Parry hakkındaki davayı sürdürüp sürdürmeyeceği konusundaysa bilgi verilmedi. Siyasi gözlemciler, böyle bir davanın görülmeyeceğinden emin olduklarını belirtiyor. 
     Gözlemciler, Mirror'un yayınını durdurma kararına karşılık Kraliyet ailesinin de dava açmama sözü verdiğine kesin gözüyle bakıyor. 
     Her iki tarafın uzun sürecek bir mahkeme aşamasından kaçınmak için anlaşmaya razı olduğuna dikkat çekilirken, Mirror'un bu haberden alabileceği azami tirajı aldığı için konuyu daha fazla uzatma gereği duymamış olabileceği yorumları yapılıyor. 
     Bilindiği gibi Kraliyet sarayına sahte referanslarla uşak olarak işe girmeyi başaran 26 yaşındaki The Daily Mirorr gazetesi muhabiri Ryan Parry, sarayda istediği bölüme girip-çıkabilme serbestliğini kazandığını öne sürmüş ve bunu da Kraliçe'nin kahvaltı masası ve Prens Andrew'un yatak odasının en özel bölümlerinde çektirdiği fotoğraflarla kanıtlamıştı. 
     Parry, hazırladığı haberlerde, Kraliçe'nin yemek masasının altındaki köpeklerini nasıl beslediğinden, hangi diziyi izlediğine kadar pek çok özel ayrıntıya yer vermiş, prens ve prenseslerin nasıl küfrettiklerini açıklamış ve Kraliyet ailesi için bir utanç vesilesi olmuştu. 
     
</TEXT>
</DOC>
