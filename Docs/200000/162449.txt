<DOC>
<DOCNO> 162449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/soneko12.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatak takımlarını Pembe Panter süsleyecek... 
</HEADLINE>
<TEXT>

     Hollywood'un en büyük stüdyolarından MGM tarafından yeniden canlandırılmasına karar verilen Pembe Panter'e bir destek de Türkiye'den geldi. 
     Pembe Panter'in yeniden canlandırılması dolayısıyla New York'ta düzenlenen galaya katılan Türk sanayici ve işadamları, çeşitli ihraç ürünlerinde Pembe Panter motifini kullanacaklarını açıkladılar. 
     Bu firmalar arasında Zorlu Holding, Mısırlı Tekstil ve Goldaş da bulunuyor. 
     MGM firması, ''40 yıl önce dünyaya gelen Pembe Panter'in artık klasikleşmiş bir marka haline dönüştüğünü ve ayakkabıdan elbiseye, mücevherden yatak takımına ve gıda ürünlerine kadar her alanda kullanılabileceğini'' bildirdi. 
     Türkiye'de üretilecek ''Pembe Panterli'' ürünlerin 15 yaş ve üzeri gruplara hitap edeceği belirtiliyor. Bu bağlamda ''Taç Çarşafları'' yatak çarşafı ve perdelik kumaş ''Mısırlı'' pijama, iç çamaşırı ve çorap ''Goldaş'' ise altın ve gümüş mücevher, hediyelik eşya ve aksesuar üretecek. Zorlu ve Mısırlı'nın ürünlerinin Türkiye'nin yanı sıra Rusya, Ukrayna, Azerbaycan, Türkmenistan ve diğer OAC ülkelerine satılacağı belirtildi. 
     
     160 MİLYON DOLARLIK PAZAR 

     Pembe Panter ürünlerinin dünyadaki pazar hacminin 160 milyon dolar olduğu belirtiliyor. 
     Türk firmalarının iç piyasa ve Türkçe konuşulan ülkelere yönelik çarşaf-perde türü ürünlerinin satış hacminin ise 3 milyon dolar civarında olacağı kaydedildi. 
     Pijama, iç çamaşırı ve çorap pazarının da aynı hacme sahip olduğu yetkililer tarafından ifade edildi. 
     
</TEXT>
</DOC>
