<DOC>
<DOCNO> 162659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sondun17.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'den AİHM'nin Öcalan kararına itiraz.. 
</HEADLINE>
<TEXT>

     Türkiye, Avrupa İnsan Hakları Mahkemesi'nin AİHM , terör örgütü başı Abdullah Öcalan'ın adil yargılanmadığı yolunda verdiği karara bugün resmen itiraz etti. 
     Türkiye, yaptığı başvuruda, davanın AİHM'nin temyiz mahkemesi özelliği taşıyan 17 yargıçtan oluşan Büyük Dairede görüşülmesini istedi. 
     AİHM'nin 5 yargıçtan oluşan heyeti, önümüzdeki günlerde, Türkiye'nin talebini inceleyerek, davanın Büyük Daire'de görüşülüp görüşülmeyeceğine karar verecek. 
     Öte yandan, terör örgütü başının avukatlarının da, davanın Büyük Daire'de görüşülmesi yolunda talepte bulundukları öğrenildi. 
     Duruşmaların tamamlanmasından sonra, AİHM yine Öcalan'ın adil yargılanmadığına karar verirse Avrupa Konseyi'nin karar organı Bakanlar Komitesi, terör örgütü başının Türkiye'de tekrar yargılanmasını isteyebilecek. 
     
     AİHM'NİN KARARI 

     AİHM, Mart ayında, terör örgütü başının avukatlarının yaptığı şikayet başvurusuyla ilgili olarak, Türkiye'nin Avrupa İnsan Hakları Sözleşmesi'nin 3., 5. ve 6. maddelerini ihlal ettiğine karar vermişti. 
     Mahkeme, Avrupa İnsan Hakları Sözleşmesi'nin AİHS adil yargılanma hakkıyla ilgili 6. maddesinin, gözaltı süresiyle ilgili 5. maddesinin ve kötü muamelenin önlenmesiyle ilgili 3. maddesinin Türkiye tarafından ihlal edildiğini bildirmişti. 
     Türkiye'nin, Avrupa İnsan Hakları Sözleşmesi'nin adil yargılanma hakkıyla ilgili 6. maddesinin 1. ve 3. fıkralarını ihlal ettiğini savunan AİHM, duruşmalar başladıktan sonra askeri yargıcın sivil yargıçla değiştirilmesini yeterli görmemiş, savunma için gerekli olanak ve zamanın verilmediği görüşüne varmıştı. 
     Mahkeme, AİHS'nin gözaltı süresiyle ilgili 5. maddesinin 3. ve 4. fıkralarının da ihlal edildiğini, terör örgütü başının mahkemeye çıkarılmadan önceki gözaltı süresinin de uzun olduğunu ileri sürmüştü. 
     AİHS'nin yaşam hakkıyla ilgili 2. maddesiyle ilgili şikayet konusunda, Türkiye'nin ihlalde bulunmadığı görüşüne varan AİHM, Öcalan'ın idamla yargılanmasını, AİHS'nin kötü muamelenin önlenmesiyle ilgili 3. maddesinin ihlali olarak görmüştü. 
     Strasbourg'daki mahkeme, avukatlarının, terör örgütü başının Kenya'dan yasadışı bir biçimde getirildiği ve ayrımcılığa tabi tutulduğu yolundaki şikayetlerini ise reddetmişti. 
     AİHM, Öcalan'ın avukatlarının AİHS'nin 7, 8, 9, 10 ve 18. maddelerine dayanarak yaptıkları başvuruların incelenmesine oybirliğiyle gerek görmemiş, Öcalan'ın mahkumiyet koşullarıyla ilgili bir ihlalin de olmadığı görüşüne varmıştı. 
     Mahkeme, Türkiye'nin ödemesi istemiyle herhangi bir maddi tazminata karar vermemiş, karşı tarafın mahkeme masrafı olan 100 bin euronun Türkiye tarafından ödenmesine hükmetmişti. 
     
     DAVANIN GEÇMİŞİ 

     AİHM, 21 Kasım 2000 tarihindeki duruşmada, terör örgütü başının ve Türk hükümetinin başvuruyla ilgili görüşlerini dinlemişti. 
     Mahkeme, 14 Aralık 2000 tarihinde verdiği kararda, AİHS'nin 2, 3, 5, 6, 7, 8, 9, 10, 13, 14, 18. maddelerinin ihlaliyle ilgili yapılan başvurunun incelenmeye alınmasını kabul etmiş, taraflardan bu maddelerle ilgili yazılı görüşlerini bildirmelerini istemişti. 
     AİHM, kabul edilebilirlik kararında esasa ilişkin görüşlerini açıklamayı, davanın karışık olması ve Türk hükümetinin iç hukuk yollarının henüz bitmediği yolundaki itirazı üzerine saklı tutma görüşünü benimsemişti. 
     Mahkeme, terör örgütü başının Türkiye'de yargılanmasından sonra aldığı ihtiyati tedbir kararında ise Ankara'dan AİHM'ye yapılan başvuru sonuçlanıncaya kadar idam cezasının ertelenmesini istemişti. 
     
</TEXT>
</DOC>
