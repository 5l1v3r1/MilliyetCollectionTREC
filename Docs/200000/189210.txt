<DOC>
<DOCNO> 189210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/17/yasam/yas04.html </URL>
<DATE> 2003/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzay 'ısınıyor' 
</HEADLINE>
<TEXT>

   Amerika'nın yeni korkusu, düşmanlarının 20 yıl içinde, uzaydaki uydu sistemlerine saldırması... 
      DIŞ HABERLER SERVİSİ 
   
   ABD'nin New Orleans kentinde düzenlenen Uzay İstihbaratı Konferansı, süper gücün yakın gelecekteki korkusunu ortaya çıkardı. 
   Konferansa Pentagon'dan katılan Kuzey Komutanlığı üst düzey komutanlarından Korgeneral Edward Anderson, uzayın yakında savaş alanı olacağını iddia etti. Anderson, kendisine sorulan bir soru üzerine, "Bizim askeri gücümüz, büyük ölçüde uzay sistemlerine bağlı. Bize zarar vermek isteyenler, bunlara saldırma yoluna gidebilir" dedi. 
   
   'Soğuk Savaş'ta kullandık' 
   Aynı konferansta ABD Savunma Bakanı Donald Rumsfeld'in eski yardımcısı Rich Haver da, uzay savaşlarının önümüzdeki 20 yıl içinde başlayacağını söyledi. ABD'nin uzun süredir uzayı barış içinde tutmak için çabaladığını savunan Haver, "Ancak uzayda ulusal güvenliğimizi ve askeri operasyonlarımızı yönetebilmemizi sağlayan çok önemli uydularımız var. Yakın bir gelecekte, bu hedeflere yönelik uzay savaşlarının başlayacağını düşünüyorum" dedi. 
   Haver ayrıca, ABD'nin uydu sistemlerinin, Soğuk Savaş döneminde de etkin olarak kullanıladığını belirterek, "Bu ülke Soğuk Savaş'ı kazandıysa, bunda uzay programının etkisi büyüktür" diye konuştu. 
   
   Çin Seddi'ni göremedim 
   Taikonot Yang, TV'nin kendisiyle yaptığı mülakat sırasında yöneltilen bir soru üzerine, uzaydan Çin Seddi'ni göremediğini söylemesi, Çinlileri hayal kırıklığına uğrattı. Çinliler arasındaki inanışa göre, Çin Seddi, uzayda görülebilen yegane yapı olarak biliniyor. Çin Seddi'ni göremediğini belirten Yang, "yeryüzü çok güzeldi" demeyi de ihmal etmedi. 
   
   
</TEXT>
</DOC>
