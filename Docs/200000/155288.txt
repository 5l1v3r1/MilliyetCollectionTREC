<DOC>
<DOCNO> 155288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sondun05.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri "Türkiye ile ilişkilere verdiğimiz önemi vurguladık" 
</HEADLINE>
<TEXT>

     ABD Dışişleri Bakanlığı Sözcüsü Richard Boucher, Irak savaşı sırasında Türkiye'ye asker yerleştirilememesinin hayal kırıklığı yarattığını, ancak Amerikan yönetiminin, Türkiye ile ilişkilere önem verdiğini ve Irak'ın istikrarı ile yeniden yapılandırılmasında Türkiye ile birlikte çalışmayı arzu ettiğini bildirdi. 
     Boucher, ABD Savunma Bakan yardımcısı Paul Wolfowitz ve ABD Dışişleri Bakan Yardımcısı Marc Grossman'ın Türkiye hakkındaki açıklamalarının ardından, Türk gazetecilerin sorularını yanıtladı. 
     Richard Boucher, ''Türk-Amerikan ilişkileri ayrılığa doğru mu gidiyor '' yönündeki bir soruya karşılık, şunları kaydetti 
     ''Bizim politikamız, bu yetkililerin ve ABD Dışişleri Bakanı Colin Powell'ın Türkiye'yi ziyareti sırasında söyledikleridir. Bu da, olayların Türkiye'den yansıma şeklinden, Türkiye'den operasyonların gerçekleştirilmesi için gerekli olan asker yerleştirmenin, parlamentoda çoğunluğun onayını alamamasından hayal kırıklığına uğradığımızdır.'' Türkiye'den böyle bir işbirliğinin geleceğini umduklarını, bu işbirliğinin ABD'nin çıkarına olduğu kadar Türkiye'nin de çıkarına olacağına inandıklarını ifade eden Boucher, şöyle konuştu 
     ''Ancak aynı zamanda, hem kamuoyu önünde hem de özel konuşmalarımızda vurguladığımız bir şey var. Wolfowitz ve Grossman'ın da bunu vurguladıklarını zannediyorum. O da, Türkiye ile ilişkilerimizin önemi ve yeni şeylerin uygulanmasında, Irak'ın istikrarı, Irak'ın yeniden yapılandırılması, Irak'ta özgür bir siyasi gelecek oluşturulması ve Türkiye'nin normal ilişkiler kurabileceği iyi bir komşunun ortaya çıkarılmasında Türkiye ile işbirliği arzumuzdur.'' Irak'ta bir istikrar gücü için Türkiye'den resmen talepte bulunulmadığı yönündeki soruya karşılık Boucher, koalisyon ülkeleriyle ve Irak'ın geleceğiyle ilgilenen diğer ülkelerle, ikili düzeyde, Irak'ta işbirliği konusunda neler yapılabileceğine ilişkin gönderilen sualname üzerinde tartıştıklarını söyledi. 
     Boucher, Irak'ın geleceğine ilişkin ülkelerin neler yapabileceği konusunda konuşmayı bu ülkelere bıraktıklarını ve daha fazla detay vermeyeceğini kaydetti. 
     Richard Boucher, bu önerilerin insani, ekonomik ve yeniden yapılandırma yardımı üzerine veya istikrar konusunda olduğunu belirtti ve Türkiye'nin bu güçte yer alıp almayacağı yönündeki ısrarlı sorulara karşılık, ''Ülkelerin verebileceği kararlar konusunda spekülasyon yapmayacağım'' dedi. 
     Kuzey Irak'ta Türkiye ile işbirliği konusunda, ABD Dışişleri Bakanı Powell'ın ziyaretinde bir koordinasyon mekanizması oluşturulduğunu belirten Boucher, ''Irak'ın bütün komşularının, çoğulcu bir hükümeti, Irak'ın kurumlarına katılımı cesaretlendirici, barış ve istikrarı cesaretlendirici olmasını bekliyoruz. Türkiye'nin de burada önemli bir rolü var'' diye konuştu. 
     
</TEXT>
</DOC>
