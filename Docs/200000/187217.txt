<DOC>
<DOCNO> 187217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/08/son/sondun04.html </URL>
<DATE> 2003/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'a asker gönderilmesi Avusturya televizyonunda... 
</HEADLINE>
<TEXT>

     Avusturya televizyonu ORF, TBMM'nin Irak'a asker gönderilmesine ilişkin tezkereyi onaylamasını, ''Türkiye Irak'a işgal gücü gönderecek'' şeklinde yayınladı. 
     ORF ana haber bülteninde ve internet sayfasında yer alan haberde, Türkiye'nin bölgede ABD ve İngiltere'den sonra ''üçüncü büyük işgal gücü'' olacağı ileri sürüldü. 
     Haberde, ''Türkiye'nin, asker göndermeyi kararlaştırmakla, hem ABD için vazgeçilmez olduğunu kanıtlamayı, hem de Kuzey Irak'taki Kürt unsurları bölgeden temizlemeyi hedeflediği'' iddia edildi. 
     Türk hükümetinin, Türk askeri gücünün bölgede azami 1 yıl kalmasını planladığını belirten ORF, Dışişleri Bakanı Abdullah Gül'ün Türk askerlerinin Musul, Dohuk ve Tikrit üçgenindeki bölgede ve bir Türk komutanın komutası altında görev yapmasını arzu ettiğini kaydetti. 
     ORF, Ankara hükümetinin, ''Türk askeri gücünün bölgede sadece güvenlik ve istikrarın sağlanmasına yardımcı olmakla kalmayacağını aynı zamanda gerçek bir barış gücü olarak görev yapacağını ve bölgeye güvenlik ve istikrar getireceği görüşünü savunduğunu'' belirtti. 
     Kanal ORF, Irak savaşı öncesi Amerikan kuvvetlerinin Türkiye'de konuşlandırılmasına izin vermemesi yüzünden bozulan Ankara-Washington ilişkilerinin de bu kararla onarılmaya çalışıldığını kaydetti. 
     Haber bülteninde, uluslararası haber ajanslarının Irak'tan geçtikleri, ''Irak Geçici Yönetim Konseyi'nin Türk askerinin bölgeye gönderilmesini istemediği'' yolundaki haberleri de yer aldı. 
     
</TEXT>
</DOC>
