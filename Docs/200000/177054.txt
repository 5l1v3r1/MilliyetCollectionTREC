<DOC>
<DOCNO> 177054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/son/sontur31.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk arama kurtarma ekibi Bağdat'a gitti... 
</HEADLINE>
<TEXT>

     Irak'ta dün bombalı saldırı düzenlenen BM merkezinde arama kurtarma çalışmaları yapmak üzere Sivil Savunma Genel Müdürlüğü'ne bağlı 10 kişilik bir ekip Bağdat'a gitti. 
     ABD'nin talebi üzerine, İçişleri Bakanlığı Sivil Savunma Genel Müdürlüğü'nce 1 doktor ile 9 arama kurtarma teknisyeninden oluşan bir ekip kuruldu. 2 arama kurtarma köpeği ile arama kurtarma ve destek araçları da bulunan ekip, bugün, Esenboğa Havalimanı'ndan ABD'nin askeri kargo uçağıyla Bağdat'a hareket etti. 
     Sivil Savunma Genel Müdürü Atilla Özdemir, ekibin hareketinden önce yaptığı açıklamada, BM merkezine yapılan saldırının ardından, dün geç saatlerde, ABD Büyükelçiliği'nin Dışişleri Bakanlığı'na, bölgeye tecrübeli bir arama kurtarma ekibi gönderilmesi yönündeki talebini ilettiğini söyledi. 
     
     EKİP, 1 SAAT İÇERİSİNDE HAZIRLANDI 
     Ekibin, kendilerine haber verilmesinin ardından 1 saat içerisinde yola çıkacak şekilde hazırlandığını kaydeden Özdemir, ekipte, arama kurtarma konusunda yurtdışı tecrübesi olan 9 arama kurtarma teknisyeni ile 1 doktorun yanı sıra biri kadavra, biri canlı araması konusunda eğitilmiş 2 arama kurtarma köpeğinin de bulunduğunu belirtti. 
     Özdemir, bölgeye ayrıca 1 adet römorklu arama kurtarma aracı ile 1 adet destek aracının gönderildiğini ifade etti. 
     Ekibin, ABD Büyükelçiliği tarafından temin edilen uçakla Bağdat'a gideceğini kaydeden Özdemir, arama kurtarma ekibinin ne kadar süre ile Bağdat'ta kalacağının belli olmadığını söyledi. 
     Özdemir, bir soru üzerine, ''Enkaz altında kaç kişi olduğuna dair çok net bilgiler bize ulaşmadı ama ekibimiz enkaz mahalline varınca, yapının mimari durumuna göre göçük altında kaç kişi olduğu hakkında gerekli bilgileri alacak'' diye konuştu. 
     Bağdat'a gönderilen ekibin can güvenliğinin sağlanıp sağlanmadığına ilişkin soruya Özdemir, bu konuda tedbirlerin alındığı yanıtını verdi. Özdemir, ''Ekibimizin can güvenliği diye bir sorunu yok. Personelimiz güvenli şekilde bölgede çalışacak'' dedi. 
     Özdemir, ekipte bulunan kişi sayısını kendilerinin belirlediğini sözlerine ekledi. 
     Ekip, Bağdat'taki BM merkezinde enkaz altında mahsur kalanların çıkarılması için yapılan çalışmalara katılacak. 
     
</TEXT>
</DOC>
