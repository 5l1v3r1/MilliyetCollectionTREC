<DOC>
<DOCNO> 169757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/16/son/sondun27.html </URL>
<DATE> 2003/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyaya çarpa ihtimali olan göktaşı sayısı fazla değil... 
</HEADLINE>
<TEXT>

     Dünyaya çarpma ihtimali bulunan dev göktaşlarının sayısının sanılanın çok altında olduğu belirlendi. 
     İngiliz ve Rus bilim adamlarının geliştirdiği yeni bir bilgisayar simulasyonu uygulanarak, dev göktaşı olarak sınıflandırılan, çapı en az 200 metre olan gök cisimlerinin, geçmişte sanıldığı gibi her 2 bin 500 yılda bir değil, her 160 bin yılda bir dünyaya çarpma olasılığı bulunduğu kaydedildi. 
     Imperial College'den Dr. Phil Bland'in bugün yaptığı açıklamaya göre, çapı bir kilometreyi bulan bir göktaşının yeryüzüne çarpması halinde, insan nüfusunun dörtte birine yakın kısmı ölebilir. Ancak araştırmayı yapan bilim adamları, bu büyüklükte bir gök cisminin dünyaya çarpma olasılığının, 700 bin yılda bir olduğunu belirttiler. 
     Araştırmaya Rusya tarafından, ''Rus Bilimler Akademisi'' mensubu Natalya Artemiyeva katıldı. Araştırmanın sonuçları, Nature dergisinde yayımlanacak. 
     Dinozorların neslinin tükenmesinin, yaklaşık 65 milyon yıl önce yeryüzüne düşen bir göktaşının yol açtığı iklim değişiklikleri sonucu olduğu sanılıyor. 
     
</TEXT>
</DOC>
