<DOC>
<DOCNO> 181671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/11/son/sondun27.html </URL>
<DATE> 2003/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kilisede porno çekilince, evlilikler geçersiz sayıldı.. 
</HEADLINE>
<TEXT>

     İtalya'nın orta kesiminde bulunan Aquila kentinin Gioia Vecchio kasabasındaki kilisede porno film çekildiği ortaya çıkınca, papaz kilisede yapılan tüm evliliklerin geçersiz sayıldığını açıkladı. 
     Jandarmanın geçen haftalarda yaptığı baskında ele geçirilen porno film kasetlerinin birinde, kasabadaki San Vincenzo kilisesinde çekilen görüntüler bulundu. 
     Kilisenin papazı, o dönemde kendisinden kilisede film çekme izni istendiğini, buna olumlu yanıt verdiğini, ancak ne filmi çekildiğini bilmediğini söyledi. 
     Kiliselerinin porno filme mekan olduğunu duyan Gioia Vecchio halkının olaya büyük tepki gösterdiği, filmin yönetmeni ve oyuncuları hakkında kiliseye hakaretten suç duyurusunda bulunduğu bildirildi. 
     Papaz ise kutsal bir mekanda porno film çevrilmesinin törelere aykırı olduğu gerekçesiyle kilisede yapılan evliliklerin geçersiz olduğunu, kilisede evlenen tüm çiftlerin katılacağı toplu bir günah çıkarma ayini yapılacağını açıkladı. 
     
</TEXT>
</DOC>
