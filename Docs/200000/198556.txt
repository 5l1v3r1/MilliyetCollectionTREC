<DOC>
<DOCNO> 198556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/29/spor/aspo.html </URL>
<DATE> 2003/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan futboluyla beğeni topladı, ancak kazanamadı 
</HEADLINE>
<TEXT>
   Bu aşı tutar 2-2 
   Malatyaspor karşısına yepyeni bir kadro ile çıkan Galatasaray, Prates ve Petre ile 2-0'ı yakaladı. Savunmada son dakikalarda aksayınca Muhammed ve Celallettin eşitliği sağladı 
      ERHAN TELLİ 

   
   Fatih Terim'in Denizlispor mağlubiyeti sonrasında yaptığı değişikliklerle Sarı - Kırmızılı takımın yaş ortalamasının düştüğü açıkça görülüyordu. Sahadaki yeni on bir, tecrübeli bir takım olma özelliğini kaybetmiş gibi görünse de, Terim'in genç oyuncularının arasına serpiştirdiği Ergün ve Hakan Şükür, yenilenen Galatasaray'ın iki ağabeyi olmuştu. Kaptan Bülent ve Hasan Şaş olmasa da, takımın Hollandalı'sı Frank de Boer'in haftalardır yaptığı hatalar sonucunda geç de olsa yedek bırakılması bizim için hiç de sürpriz değildi. Kurunun yanında yaş da yanmış, her maçta Frank'ın hatalarını kapamak için uğraşan Bülent de tutuşuvermişti. Yeni 11'de orta saha, Berkant, Petre, Ayhan ve Sabri gibi genç ve dinamik oyunculardan kurulu olunca, ilk 45 dakika arzu ve istekle oynayan Galatasaray'ın üstünlüğüyle geçti. Forma şansını iyi kullanmak isteyen gençler canla, başla mücadele etti, çok pozisyonlu bir devre yaşanmasa da Galatasaray'ın aradığı gol 32. dakikada frikik atışından geldi. Topun başına geçen Prates şık bir vuruşla kaleci Fevzi'yi avlayarak Galatasaray'ı 1-0 öne geçirdi. İlk yarıdaki tek ciddi Malatyaspor atağı 37'de ceza sahasına giren Muhammed'in ayağındaki topu, Aykut'un yatarak almasıyla son buldu. 
   İkinci yarıya iki ofans oyuncusu Atilla ve Mithat'ı alarak giren Malatyaspor Teknik Direktörü Ziya Doğan, istediği baskıyı yakaladı. Forvette çoğalan misafir ekip tehlikeli pozisyonlara girerken 53'te Muhammed'in yakın mesafeden cılız vuruşu Aykut'ta kaldı. İkinci golü bulabilmek için fırsat yakalayan Galatasaray, 64'te Bratu'nun sol çarprazdan sert şutunda direğe takılırken, hemen ardından 65. dakikada Petre'nin sağ ayağıyla yaptığı sert volesiyle 2-0 öne geçti. Atılan bu golden sonra garip savunma hataları beraberlikte rol oynadı. 73'te Mert'in ileriye doğru gelişigüzel doldurduğu topu göğsünde yumuşatan Muhammed kaleye sert vurdu. Filelere giden top skoru 2-1'e getirdi. Bu golden sonra panikleyen Galatasaray savunması konuk ekibe bir fırsat daha verdi. 80. dakikada sol çarprazdan sert vuran Celalettin beraberliği getiren golü atarak takımına bir puan getirdi. Bu dakikadan sonra oyuna Arif ve Abdullah'ı alan Fatih Terim'in çabası sonucu değiştirmeye yetmedi. 83'te Tamas'ın kafasını Fevzi kurtardı. 85 ve 87'de Sabri'nin iki şutu da yine tecrübeli file bekçisinde kaldı. Yenilenen Galatasaray'da sonuç yine hak etmediği hüsran oldu. 
   
   'Allah böyle istedi'    Terim, forma verdiği oyuncuların performansından memnun kaldı, "Emeğimize üzülüyorum. Maşallah bize kim nerden vursa gol oluyor" diyerek, dert yandı 
   
   "Tercih doğru" 
   GALATASARAY'IN hocası, iyi oynadıkları maçın son bölümünde gelen goller karşısında yıkıldı. Fatih Terim, "Üzüntüm 2-2 için değil, 75 dakika pozisyon vermeyen, adeta tek başına oynayan Galatasaray için. Herhalde Allah böyle istedi. Ancak tercihlerimizin gayet iyi olduğunu gördük. Tecrübesiz diyebilirler. Ama tecrübeli takım, Denizli'de son dakikada kornerden gol yemez. Emeklerimize üzülüyorum. Her şeyi yaptılar. Bunu hak etmedik. En az 5-0 olmalıydı" diye konuştu. 
   
   İlginç gönderme 
   MALATYASPOR'UN ilk golüne değinen tecrübeli teknik adam, "48 saat 'ofsayt yapmak yok' diye tembih ediyorum, ama işte oluyor. Maşallah bize kim nerden vurursa da gol oluyor. Hakeme iki dakika duraklama verildiği için kızdım. Değişiklikler 30 saniyeden üç dakika eder" yorumunu yaptı. Terim, kadro tercihleri için de, "Galatasaray'a onurla hizmet etmiş oyuncuları kollamak benim görevim. Zamanı gelince, hepimiz futbolu bıraktık. Birileri de bırakacaktır" mesajını gönderdi. 
   
   "UEFA kazık attı" 
   RUMEN oyunculara tezahürat yapılmamasına tepki gösteren Fatih Terim, şöyle devam etti "Bugün üçünü de kazandığımızı düşünüyorum. Juventus'a karşı mecburen Bratu ve cezalı Ayhan'ı değiştireceğim. Juventus'u, Torino maçında izleyeceğim. Baktım onlar gelmiyor, ben gideyim dedim. UEFA'nın kararı çok saçma. İngiltere'de de kaç ton patlayıcı stada konmak isterken yakalanmış. Bu bize atılan resmen kazıktır. Nerede bomba patlıyorsa, söylesinler orada oynarız". 
   
   'Çok kaçırdık'    MALATYASPOR Teknik Direktörü Ziya Doğan, Galatasaray'dan 1 puan almanın kazanç olduğunu açıkladı. Doğan, "Maçı 2 - 0'dan çevirmemiz önemliydi. İlk yarıda çok kötüydük. Futbolcularım, çocukluklarından beri üç büyüklerin ismiyle büyüdüğü için bir korku oluşuyor. Bunu ancak ikinci yarıda üzerimizden atabildik. Kazanabilirdik ama olmadı" diye konuştu. 
   
   
</TEXT>
</DOC>
