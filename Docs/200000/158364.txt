<DOC>
<DOCNO> 158364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/23/siyaset/siy01.html </URL>
<DATE> 2003/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet'te 'özel' terfi skandalı 
</HEADLINE>
<TEXT>

Haklarında Başbakanlık Takip Kurulu Raporu bulunan polis müdürleri, teamül dışı toplanan komisyonda terfi ettirildi. Liste onaylanmak üzere İçişleri Bakanı Aksu'ya gönderildi 
     TOLGA ŞARDAN Ankara 

     Emniyet teşkilatının 2003 yılı terfi işlemleri skandala dönüştü. 8 - 9 Mayıs'taki ilk toplantısında haklarında Başbakanlık Takip Kurulu BTK raporu bulunan polis müdürlerini terfi ettirmeyen komisyon, İçişleri Bakanı Abdülkadir Aksu'nun listeyi onaylamaması üzerine resmi yazı olmadan tekrar toplandı. Komisyonun 17 Mayıs'taki toplantısında, "irtica raporlu" polis müdürleri terfi ettirildi. 
     
     11 kişilik komisyon toplandı 
     Emniyet Genel Müdürü Gökhan Aydıner başkanlığında beş genel müdür yardımcısı, üç APK uzmanı, Polis Akademisi Başkanı ve Teftiş Kurulu Başkanı'ndan oluşan 11 kişilik komisyon, 8 - 9 Mayıs'ta toplanarak 2003'te 2, 3 ve 4. sınıfa terfi edecek emniyet müdürlerinin durumunu görüştü. 
     Komisyon, ahlaki değerlere ters ve maddi suiistimallere karışan personelin yanı sıra haklarında irticai faaliyetlerle bazı tarikat ve cemaatlerle bağlantılı oldukları gerekçesiyle BTK raporu bulunan personeli "özel notu var" şeklinde değerlendirerek liste dışında tuttu. 
     
     Aksu, listeye onay vermeyince 
     Komisyon üylerinin imzaladığı liste, son onay için Aksu'ya gönderildi. Bazı personelin terfi ettirilmediğini gören Aksu'nun listeyi onaylamaması üzerine komisyon üyeleri, bir hafta sonra bir kez daha toplanmak için davet edildi. 
     İlkinin aksine resmi yazı yerine telefonla çağrılan komisyon üyelerinden bazıları şehir dışından Ankara'ya geldi. Komisyon, 17 Mayıs'ta Emniyet Genel Müdürlüğü'nde ikinci kez toplandı. Aydıner, ilk listeye alınmayan "özel notlu personelin" durumunun değerlendirileceğini söyledi. 
     
     'Bu toplantı yasal değil' 
     Ancak iki komisyon üyesi, toplantının yasal olmadığını, hazırlanacak listeye onay vermeyeceklerini belirtti. Bu uyarıya rağmen komisyon 20'ye yakın "özel notlu personel"in terfisini kabul ederek ek liste hazırladı. Komisyonun dokuz üyesi kabul oyu verirken, iki üye olumsuz görüş açıklayarak imza atmadı. İkinci liste onay için Aksu'ya gönderildi. Aksu, dün akşam saatlerinde listeyi onayladı. 
     Resmi yazı olmadan ikinci kez toplanarak irtica raporlu terfilere onay veren polis müdürleri hakkında TCK'nın 240. maddesi uyarınca "görevi kötüye kullanma" suçundan işlem yapılması gündeme geldi. 
     

</TEXT>
</DOC>
