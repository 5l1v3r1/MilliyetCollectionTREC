<DOC>
<DOCNO> 195832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/16/guncel/gun10.html </URL>
<DATE> 2003/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Unutulmayacak 
</HEADLINE>
<TEXT>

   Beyoğlu ve Şişli'deki patlamalarda yüzlerce kişi yaralandı. Hastanelerin acil servislerinde panik yaşanırken yaralılar sedye bulmakta güçlük çekti 
      
   Beyoğlu ve Şişli'deki patlamalarda yaralanan 303 kişi 24 ayrı hastanede tedavi gördü. Tedavisi hastanelerde halen süren 77 hastadan dördünün durumu ağır. 
   Yaralılara ve onlara müdahale eden sağlık personeli dün hayat boyu unutamayacakları bir gün geçirdi. Patlamanın hemen ardından yaralananlar ilk etapta yakınları ve çevredeki vatandaşlar, ardından 50'ye yakın ambulansla hastanelere taşındı. 
   
   Doktorlar evlerinden çağırıldı 
   Hastanelerin acil servislerinde yaşanan yığılma nedeniyle çok sayıda personel evlerinden göreve çağrıldı. Yaralılar için en büyük ihtiyaç kan oldu. Özellikle negatif kan ihtiyacı için değişik kanallardan gün boyu anons yapıldı. Çoğu ayakta tedavi gören yaralıların büyük bölümü taburcu edildi. Tedavileri süren 77 hastadan 6'sı yoğun bakım servislerinde. Dördünün durumu ise ciddiyetini koruyor. 
   
   Hastanede yakınların feryatları    Beyoğlu ve Şişli'deki patlamalarda yaralanan vatandaşlar, 24 farklı hastanede tedavi altına alındı. Hastanelere akın eden yaralı yakınları ise gergin bir bekleyiş içinde. Hastalarının durumu hakkında bilgi almak için saatlerce hastane koridorlarında bekleyen gözü yaşlı insanlar, gelen bir kötü haber karşısında sinir krizleri geçiriyorlar. 
   Şişli Etfal Hastanesi'nde yakını için saatlerce haber bekleyen bu kadını, 
   akrabaları sakinleştirmeye çalışıyor. 
   
   'Arkadaşımın kulağı koptu'    Neslihan Özdemir 8 yıldır Neve Şalom'da temizlikçi olarak görev yapıyorum. 17 yıldır sinagogda temizlikçilik yapan iki çocuk annesi arkadaşım Güner Çoban'la birlikte temizlik yapıyorduk. İçeride her hafta olduğu gibi yine dua ediliyordu. Kadın erkek 100 kadar insan vardı. Sanırım beşi de çocuktu. Birden karanlığın ve gürültünün içinde kaldık. Ortalık toz duman olmuştu. Arkadaşım Güner'in sağ kulağının koptuğunu gördüm. Kolları kırık camlardan kesildi. Sırtında ise morluklar vardı. Taksiye binip Taksim İlkyardım Hastanesi'ne geldik. Benim bir şeyim yoktu, ama şoktayım. Kapının önünde nöbet tutan gencecik çocuk öldü. 
   Aytekin Üçtaş Patlamada başımdan yaralandım. Evimden çıkıp Neve Şalom'un sokağındaki tesisatçıya uğradım. İşyerinde yoktu, onu beklerken 50 metre ilerde büyük bir patlama oldu. Kendimi korkuyla yere attım. Başımı kaldırdığımda ilk olarak polisin bacağının koptuğunu gördüm. Biri yerde yatıyordu. Onun da boynu parçalanmıştı. 
   
   'Bayram' hayatını kararttı    Neve Şalom'un bekçisi Hasan Özsoy, 13 yaşındaki oğlunu bayram alışverişi için yanında götürmüştü. Ama korkunç patlamada küçük Hamza ağır yaralandı 
   Neve Şalom Sinagogu'nun 42 yaşındaki bekçisi Hasan Özsoy'un bayram alışverişi için yanında götürdüğü 13 yaşındaki oğlu Hamza, ağır yaralandı. 
   Özsoy, cumartesi günü, maaşını alacağı için oğlu Hamza'yı da sinagoga götürdü. Daha sonra da Hamza'ya bayram için yeni kıyafetler alacaklardı. Ancak korkunç patlama, keyif içinde alışverişi bekleyen Hamza'nın ağır yaralanmasına neden oldu. 
   Kolu da kopan Hamza Özsoy, babasıyla birlikte Şişli Etfal Hastanesi'ne kaldırıldı. Babanın vücudunda birçok kırık ve kesik bulunuyor. Şişli Etfal'de kolu dikilen Hamza Özsoy, ayağındaki yaralar ve durumu ciddiyetini koruduğu gerekçesiyle Amerikan Hastanesi'ne sevk edildi. 
   Anne Günay Özsoy, eşinin ve oğlunun yaşıyor olduğuna inanmayarak, hastanede sinir krizleri geçirdi. Özsoy, "İki kızımız, bir oğlumuz var. Oğlum babasına çok düşkündü ve bugün hafta sonu olması nedeniyle babasıyla işe gitmek istedi. Bayram üzeri eşim maaşını alacaktı. Oğluma bayramlık ayakkabı ve ihtiyaçlarını alacaktı. Televizyondan duyduk. Beynimden vurulmuşa döndüm" dedi. 
   Beth İsrael Sinagogu'nda güvenlik görevlisi olarak çalıştığı öğrenilen emekli polis Naşit Gürel'in ailesi hastane hastane dolaşarak, kendisinden haber almaya çalıştı. Kardeşi Sevgi Can Gürel, akrabalarıyla birlikte İstanbul'daki tüm hastaneleri dolaşmasına rağmen, ağabeyine ulaşamadıklarını söyledi. Polis ise yaralılar arasında ismi olmayan Gürel'in ölmüş olabileceğini, kimliği tespit edilemeyen kişiler arasında olabileceğini bildirdi. 
   
   
   
   
</TEXT>
</DOC>
