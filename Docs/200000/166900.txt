<DOC>
<DOCNO> 166900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur05.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Emniyet Müdürlüğü yakınında patlama... 
</HEADLINE>
<TEXT>

     İstanbul Emniyet Müdürlüğü'nün Gayrettepe'deki hizmet binası yakınında bulunan bir lokantada meydana gelen patlama sonucu, 3 kişi hafif yaralandı. 
     Emniyet Müdürlüğü'nün hizmet binasının arka tarafındaki Dr. Bülent Ermez Sokak'ta bulunan ve kapalı olan Nimet Türkmen'e ait ''Nimet Abla Mantı Evi'' adlı lokantada, saat 04.30 sıralarında henüz belirlenemeyen bir nedenle patlama gerçekleşti. 
     Patlama sonucu duvarları yıkılan ve camları kırılan bu lokantanın bitişiğindeki ''Çevre Şarküteri'' ile ''Çınarlı Dürüm Evi'' isimli işyerlerinin yanı sıra, bu işyerlerinin yer aldığı apartmanın üst katlarındaki bazı dairelerin camları kırıldı. 
     Bu sırada üst kattaki bir dairede uyuyan İsmet Özgür, eşi Nadiye ve kızı Aylin Özgür, kırılan cam parçalarının üzerlerine düşmesi nedeniyle yaralandı. 
     Olay yerine gelen polis ekipleri ile sağlık görevlilerince SSK Okmeydanı Eğitim Hastanesi'ne kaldırılan ve yüzleri ile ayaklarında cam kesikleri olan 3 kişi, tedavilerinin yapılmasının ardından taburcu edildi. 
     Patlama olan lokantanın bahçe duvarının yıkılmasına, bahçedeki bazı ağaçların da devrilmesine yol açan olayda, lokantaya yaklaşık 30 metre uzaklıktaki bir market ile 100 metre uzaklıkta bulunan birçok dairenin de camları kırıldı. 
     Ayrıca lokantanın yıkılan duvarlarından fırlayan taş parçaları ile içindeki eşyaların sokağa saçılmasından dolayı, çevredeki sokaklarda park halinde bulunan bazı araçlar hasar gördü. 
     Patlama sonrası olay yerine gelen uzman ekipler, lokanta ve çevresinde incelemelerde bulundu. 
     Konuyla ilgili olarak Şişli Polis Merkezi'ne götürülen lokanta sahibi Nimet Türkmen ile yaralıların da ifadesine başvuruldu. 
     Olay yüzünden korkulu anlar yaşayan bazı vatandaşlar evlerinden sokağa çıkarken, patlama sonrası işyeri önüne gelen Nimet Türkmen'in de gözyaşlarını tutamadığı görüldü. 
     Patlama olan işyeri çevresindeki sokakları trafiğe kapatan polislerin incelemelerini tamamlamalarının ardından, itfaiye ekiplerince çevre temizliği yapıldı. Kapatılan trafik ise bu işlemler sonrası normale döndü. 
     Kırılan camların parçaları evlerinin içine ya da önüne yayılan mahalle sakinlerinden bazıları da, bunları süpürgeleriyle temizlediler. 
     
     GAZ SIKIŞMASI İHTİMALİ.. 
     Polis yetkilileri, patlamanın işyerinde açık unutulan LPG tüpünden sızan gazın sıkışması nedeniyle meydana gelmiş olabileceğini belirterek, olayla ilgili araştırmanın sürdürüldüğünü bildirdiler. 
     İşyeri sahibi Nimet Türkmen ise, ''kendisine patlamanın işyerindeki tüpten kaynaklanmış olabileceğinin'' söylendiğini anlatarak, ''Ben genellikle tüpleri kontrol ederdim. Nasıl oldu anlamadım. Bütün işyerim mahvoldu, ama gündüz vakti birçok müşterim olurdu. İyi ki insanlara bir şey olmadı. Buna şükrediyorum'' dedi. 
     Bu arada ''çok korktuklarını'' kaydeden bazı görgü tanıkları, ''patlama sırasında deprem olduğunu sandıklarını'' söylediler. 
     
</TEXT>
</DOC>
