<DOC>
<DOCNO> 180440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/05/yasam/yas02.html </URL>
<DATE> 2003/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocukların gözü önünde cinayet 
</HEADLINE>
<TEXT>

   Altı yıl ayrı yaşayan çiftin tekrar birleşme deneyimi kanlı bitti. Öfkeli koca, 'Aldattın' dediği eşini, üç çocuğunun önünde delik deşik etti 
      HALUK ATALAY İstanbul 
   
   Fatih'te, matbaa işçisi Recep Polat 41 , eşi Nurcan Polat'ı 33 bıçaklayarak öldürdü. 15 yıl önce evlenen çiftin ikisi kız üç çocukları oldu. 
   Ancak çiftin araları açıldı ve Nurcan Polat altı yıl önce çocukları G., B. ve O.'yu alarak Niğde'deki yakınlarının yanına yerleşti. Bu dönemde Recep Polat, korsan yayın basımı yaptığı gerekçesiyle üç yıl hapis cezasına çarptırılınca cezaevine girdi, cezasını çekti ve çıktı. 
   
   Altı yerinden bıçakladı 
   Bu arada Nurcan Polat, büyüyen çocuklarının ihtiyaçlarının artması üzerine, cezaevinden çıkan eşinin ısrarlı barışma tekliflerini kabul etti. 
   Çift, 15 gün önce Arpa Emini Mahallesi Tatlıpınar Caddesi'ndeki evlerinde yeniden birlikte yaşamaya başladı. Ancak Recep Polat, ayrı kaldıkları sürede kendisini aldattığını öne sürdüğü eşiyle tartışmaya başladı. Tartışma sonucu Recep Polat, eşini, kendisini çocuklarının önünde aşağıladığı gerekçesiyle, mutfaktan aldığı ekmek bıçağıyla altı yerinden bıçaklayarak öldürdü ve kaçtı. Çocukların çığlıklarını duyarak eve gelen apartman sakinleri, genç kadının cesediyle karşılaştı. Polat, bir süre sonra Şehremini'nde, saklandığı evde yakalandı. 
   
   
</TEXT>
</DOC>
