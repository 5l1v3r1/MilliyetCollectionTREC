<DOC>
<DOCNO> 162641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/yazar/yilmaz.html </URL>
<DATE> 2003/06/12/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Yoksulluk savaşında ilk para Soros'tan 
</HEADLINE>
<TEXT>

     Türkiye İsrafı Önleme Vakfı Başkanı ve AKP milletvekili Prof. Aziz Akgül önderliğinde, Diyarbakır'da uygulamaya konan "Mikrokredi Uygulama Projesi'ni" başlatmak üzere, Bangladeş'ten Türkiye'ye gelen Prof. Muhammmed Yunus'un "Yoksulluğun Bulunmadığı Bir Dünyaya Doğru" kitabından alıntıydı, okuduklarınız. 
     Yunus'a Grameen Trust'u, 1976'da Bangladeş'in Cobra köyünde bir avuç yiyecekleri olmadığı için ölen insanlar kurdurdu. Bugün 2 milyon 700 bin kişiye toplam 4 milyar dolar kredi açan Grameen bankasının mikrokredi modelini, dünyanın 110 ülkesi gibi Türkiye'de kullanmaya başlayacak. 
     Türkiye'nin yoksullukla mücadele biçimi, yıllık kişi başına geliri 325 dolar olan Bangladeş'ten farklı olacak. 
     Bangladeş te, 500 ayrı mikrokredi uygulaması bulunuyor ve her yerleşim kendine uygun modeli seçiyor. 
     
     Fon 900 bin dolar 
     Önünüzdeki üç yıl Diyarbakır'da Grameen Trust Genel Müdür Yardımcısı Chowdhury ve iki elemanı görev alacak. 
     Akgül ile Yunus arasındaki protokole göre işbirliğinin tanımı şöyle 
     "Vakıf, mikrokredi programını üstlenerek, Grameen Trust'a uygulayıcı mali destek sağlayacak. Bu yolla Diyarbakır'daki yoksul bölgeye mikrokrediler ve diğer mali hizmetler sağlayacaktır." 
     Siirt'ten henüz söz edilmemiş. 
     Taraflarca kabul edilen şartlara göre vakıf 900 bin dolar fon sağlayacak. Proje fonları, Diyarbakır Valiliği'nin "Mikrokredi Uygulama Projesi" adlı çeşitli bankalarda açtırdığı hesaplarda tutulacak. 
     En yoksul 1000 aileye dağıtılacak mikrokredi destekçileri belirmeye başladı. Fona 10 bin dolar Akgün koydu. 25 bin dolar Finansbank, 3 bin dolar İstanbul Ticaret Odası, 5 bin dolar TESK destek sağladı. 
     İMKB'de işlem gören çeşitli Türk şirketlerinin hisselerini satın alan dünyanın en büyük spekülatörlerden George Soros'un kurduğu Açık Toplum Vakfı, 300 bin dolar verdi. 
     Doğu Avrupa'ya yönelik yardım programları olan Soros, Türkiye'de mikrokredi dağıtımına bundan yaklaşık 5 yıl kadar önce işadamı İshak Alaton'un gayretleriyle Kadın Emeğini Değerlendirme Derneği ile başlamıştı. 
     
     Banka da kurulacak 
     Akgül önceki akşam BDDK Başkanı Engin Akçakoca ve Bankalar Birliği yönetimi ile hazırlanan mikrokredi bankacılığı kanun taslağını görüştü. Önümüzdeki günlerde mikrokredi dağıtımına olanak veren kanun tasarısı TBMM'ye gelecek. Tasarıya göre kişi başına en fazla 5 milyar lira kredi açılacak, kurumlara bu tutar 20 milyar liraya kadar çıkacak. Yunus'un bankasının ortakları üretim yapan yoksullar olurken, bizde sermaye sahibi olacak. 
     Yunus, Diyarbakır'a gitmeden Türkiye'yi "Çıtayı yüksek tutup düş kırıklığı yaratmayın" diye uyardı. Yunus'u klasik ekonomistlerden ayıran en önemli özellik, insanı hayatın içinde yakalaması. 
     Ve de yoksulların onurlarını beslemesi 
     
     

</TEXT>
</DOC>
