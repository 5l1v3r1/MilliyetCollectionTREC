<DOC>
<DOCNO> 186620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/05/son/sonspo07.html </URL>
<DATE> 2003/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da futbolculara "moral" izni... 
</HEADLINE>
<TEXT>

     Konyaspor'da kendi sahasında Fenerbahçe'ye karşı alınan 4-2'lik yenilginin yankıları sürerken, futbolculara morallerinin yerine gelmesi için 3 günlük izin verildi. 
     Yaptığı transferlerle Süper Lig'e iddialı bir giriş yapan Konyaspor'da, son 3 haftadır puan alınamaması moralleri iyice bozdu. 
     Gençlerbirliği ve Bursaspor karşısında puan alamayan ve iyi bir çıkış için büyük umut bağlanan Fenerbahçe maçında da 4 golle yenilen yeşil-beyazlı yöneticiler, takımın biran önce düzelmesi için yeni arayışlar içine girdi. 
     Alınan mağlubiyetlerin faturası kaleci Ali Uyanık'a çıkarılırken, morallerinin yerine gelmesi nedeniyle toplantının yapılacağı salı akşamına kadar futbolculara izin verildi. 
     Fenerbahçe maçının adeta ''günah keçisi'' olarak ilan edilen Ali Uyanık ile büyük sorunlar yaşandığı ve Uyanık dinlendirilerek, kaleyi Özden'in koruyacağı bildirildi. 
     Konyaspor İkinci Başkanı Faruk Turhan, Ali Uyanık'ın Konyaspor'un bir futbolcusu olduğunu ancak bazı sorunların yaşandığının açıkça görüldüğünü kaydetti. 
     Salı akşamı yapılacak toplantıda Ali Uyanık ile görüşeceklerini ve takımda yaşanan sorunları kısa süre içinde çözüme kavuşturmak istediklerini vurgulayan Turhan, ayrıca teknik heyetten son 3 hafta için ayrıntılı bir rapor isteyeceklerini anlattı. 
     Turhan, gelecek 4 haftada yapacakları maçlardan puanla ayrılacaklarını ve iyi bir çıkış yakalayarak hedefledikleri noktaya ulaşacaklarına inandığını söyledi. 
     
</TEXT>
</DOC>
