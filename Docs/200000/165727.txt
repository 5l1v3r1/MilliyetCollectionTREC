<DOC>
<DOCNO> 165727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/27/guncel/gun02.html </URL>
<DATE> 2003/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Jandarmamıza alkış 
</HEADLINE>
<TEXT>

AB üyesi 8 ülkenin polis ve jandarmasının yer aldığı tatbikata ilk kez katılan Türk jandarma özel timi, AB komutanlarının takdirini topladı 
     MİNE G.KIRIKKANAT Paris 

     Fransa'nın Saint Astier kentinde düzenlenen "AB Güvenlik Tatbikatı"nda bu yıl ilk kez görev alan 25 kişilik Türk jandarma özel timi, performansıyla göz doldurdu. Türk jandarma timi, tatbikat sırasında, gıda yardım konvoylarının yolunu kesen terörist grupların barikatlarını kolaylıkla yıkarak kendisine verilen görevi başarıyla yerine getirdi. İstanbul özel komando birliği ile Hozat Jandarma Birliği'nden gelen Türk timine Binbaşı Murat Tokmak komuta etti. Türk jandarma timinin gerek ortak harek t yeteneği, gerekse yönetimi, AB komutanları tarafından çok beğenildi. 
     
     FRANSIZ EKİPTE BİR TÜRK 
     G8 gibi önemli toplantıların güvenliğini sağlamak üzere AB polis ve jandarma birimlerinin koordinasyon ve eğitim düzeyini artırmak için yapılan tatbikatı izleyen Paris Türk Jandarma Ataşesi Kurmay Binbaşı Eyüp Menay, "Bu yıl Türk jandarmasını özel olarak davet ettiler. Gördüğünüz gibi Türkiye AB'ye tam üyelik müzakereleri için reformlarını yaparken, bizler daha önce AB polis gücü içinde Türk jandarması olarak yerimizi almış bulunuyoruz" dedi. 
     Bu arada Fransız timinde bir Türk kızının görev alması, misafir Türk ekibi için hoş bir sürpriz oldu. Nevşehirli bir işçi ailesinin Fransa doğumlu kızı olan sarışın güzel Kadriye Sindi, ev sahibi Fransa'nın askeri olarak Türk timine rehberlik yaptı. Fransız üniformasının üstüne ay yıldızlı rehber kartını takmaktan mutluluk duyan Kadriye Sindi'nin sarışınlığına bakarak kimse Türk asıllı olduğuna inanmadı. AB güvenlik tatbikatına Fransa, İngiltere, Hollanda, Portekiz, İtalya, Almanya, Belçika ve Romanya katıldı. 
     

</TEXT>
</DOC>
