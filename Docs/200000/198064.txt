<DOC>
<DOCNO> 198064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/dunya/dun03.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Karısı ve kızı ele geçirildi 
</HEADLINE>
<TEXT>

      DIŞ HABERLER SERVİSİ 

   
   Irak'ta devrilen Saddam Hüseyin rejiminin iki numaralı adamı olarak kabul edilen İzzet İbrahim El Duri'nin kızı ve karısı yakalandı. 
   ABD ordusuna bağlı 4. Piyade Tümeni Sözcüsü Yarbay William MacDonald, El Duri'nin kızı ve karısının, önceki gün başkent Bağdat'ın 115 kilometre kuzeyindeki Samarra kentinde düzenlenen bir baskında ele geçirildiğini söyledi. MacDonald, ABD'nin 55 kişilik arananlar listesinde yer alan ve kanser olduğu sanılan El Duri'nin, Samarra'da olup olmadığının bilinmediğini belirtti. 
   Saddam döneminde Devrim Komuta Konseyi'nin Başkan Yardımcısı olan El Duri, savaşta ülkenin kuzeyindeki birliklerin komutanıydı. 
   
   Saddam'ın sarayında basket    Irak'ın devrik lideri Saddam Hüseyin'in Tikrit'teki sarayını kararg h olarak kullanan 4. Piyade Tümeni askerleri, mermer oymalar, altın yaldızlı kubbeler ve rengarenk Arabesk işlemelerle süslü sarayın büyük salonuna kurdukları potanın altında basket oynuyor. Saddam ailesi ve Baas yöneticileri tarafından ülkenin petrol zenginliğinin nasıl harcandığının bir kanıtı niteliğindeki büyük salon şimdi işgal güçlerine kapalı basket salonu olarak hizmet ediyor. 
   
   Vurulan Iraklılara 1.6 milyon dolar    Amerikan ordusu, Irak'taki operasyonlar sırasında yanlışlıkla vurularak öldürülen sivillerin yakınlarına ve yine yanlışlıkla yaralananlara toplam 1 milyon 660 bin dolar tazminat ödedi. Amerikalı askeri yetkililer, operasyonlar sırasında verilen zararlarla ilgili olarak Iraklı sivillerden şimdiye kadar 10 bin 55 başvuru yapıldığını belirttiler. Yetkililer, başvurulardan 4 bin 731'ine olumlu yanıt verildiğini, 3 bin 851'inin reddedildiğini, diğer taleplerin ise incelendiğini söylediler. 
   
   Boru hattında yangın çıktı    Irak'ın kuzeyindeki petrol yataklarını ülkenin en büyük rafinerisine bağlayan ana petrol boru hattında yangın çıktı. Görgü tanıkları, yangının, Irak'ın en büyük petrol rafinerisinin bulunduğu Beyci şehrinin kuzeyindeki boru hattında çıktığını kaydettiler. Irak'ta, Kerkük'ten Türkiye'ye ham petrol taşıyan kuzey boru hattı ağustosta faaliyete geçirilmiş, ancak saldırılar nedeniyle kısa bir süre sonra onarım için kapatılmıştı. 
   
   Saddam ve Bin Ladin bebekleri yakalandı    İsrail'de gümrük görevlileri, 450 adet şarkı söyleyen ve dans eden oyuncak Saddam Hüseyin ve Usame bin Ladin bebeğine Hayfa limanında el koydu. İsrailli bir Arap işadamının, 400 adet Bin Ladin ve 50 Saddam bebeğini oyuncak satışlarını artırmak için ithal ettiği belirtildi. Gümrük idaresi sözcüsü İdit Lev - Zerahiya, pille çalışan Çin malı bu bebeklere sahip olmaya yasal engel bulunmadığını, ancak bunların iyi bir eğitim modeli olmadıklarını söyledi. 
   
   
   
</TEXT>
</DOC>
