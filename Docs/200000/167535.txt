<DOC>
<DOCNO> 167535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/06/dunya/dun01.html </URL>
<DATE> 2003/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD-AB arasında yeni kriz geliyor 
</HEADLINE>
<TEXT>

Washington'ın Guantanamo'daki ikisi İngiliz 6 El Kaide sanığını askeri mahkemelerde yargılamaya hazırlanması, AB'nin tepkisini çekti 
     GÜVEN ÖZALP Brüksel 

     ABD - Avrupa Birliği AB arasında Irak nedeniyle bozulan ilişkilerde yoğun diplomatik temaslar sonrasında normalleşme sinyalleri gelmeye başlamışken, Washington'ın Guantanamo esirlerine ilişkin aldığı karar, ufukta yeniden kriz havasının belirmesine neden oldu. ABD'nin bu esirleri askeri mahkemelerde yargılayacak olması, AB'nin tepkisini çekti. Brüksel'den Washington'a gönderilen mesajda "Sakın idam cezası vermeyin" uyarısı yapıldı. 
     İkinci Dünya Savaşı'ndan bu yana kullanılmayan askeri mahkemelerde ilk yargılanacak altı kişiden ikisinin İngiliz vatandaşı olması, AB'nin "tepkisinin" artmasına neden oluyor. AB Komisyonu, bu mahkemelerde yapılacak yargılamalar sonucunda idam cezası verilmesinin uluslararası toplumun ABD'yle dayanışma içinde olduğu uluslararası terörizm konusunda bölünmesine neden olacağı ve desteğin azabileceği uyarısında bulundu. Brüksel'in bu uyarılarının Washington tarafından dikkate alınma olasılığının oldukça düşük olması ve askeri mahkemeler önüne çıkacak tutukluların önemli bir bölümüne idam cezası verilmesi ihtimalinin son derece yüksek olması, AB'yi derin bir şekilde endişelendiriyor. ABD'nin en büyük destekçisi İngiliz hükümeti de, olası idam cezaları konusunda Washington'ı "Avrupa'dan gelen seslere kulak vermesi" konusunda uyarmaya hazırlanıyor. 
     ABD Savunma Bakanlığı Pentagon tarafından kimlikleri gizli tutulmasına karşın ABD Başkanı George W. Bush'un seçtiği ilk altı kişiden ikisinin İngiliz vatandaşları Moazzam Begg ile Feroz Abbasi, birinin ise Avustralya vatandaşı David Hicks olduğu belirlendi. Bush yönetimi, bu kişileri terör kamplarında eğitim görme, El Kaide'ye para sağlama, Usame bin Ladin'i koruma, terör ağına adam kazandırma gibi eylemlerde bulunmakla suçluyor. 
     

</TEXT>
</DOC>
