<DOC>
<DOCNO> 178890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/yazar/akyol.html </URL>
<DATE> 2003/08/29/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Üniversite sorunu 
</HEADLINE>
<TEXT>

   
   TÜBA, yani Türkiye Bilimler Akademisi Konsey Üyesi Prof. Yücel Kanpolat diyor ki 
   - 'Üniversite'nin dünya çapındaki anayasası, hür düşünce ve akademik ahlaktır 
   Prof. Yücel, Beyin Cerrahisi'nde dünya çapında bir bilim adamımız, yüz akımızdır. Dünya üniversitelerini çok iyi tanıyor. Bizde üniversite geleneğinin köklü olmadığına dikkat çekerek diyor ki 
   - Ne adına olursa olsun dogmatizm ve katılık üniversite kavramı ile bağdaşmaz. YÖK konusunu tartışan tarafların niye bu kadar sert olduğunu anlamam mümkün değil 
   Bilimde dogmatizmin hiçbir türünün olamayacağını belirten Yücel, "bilimle yeni mollalar yetiştirmek hata olur" diyor. 
   Yücel'in sözleri TÜBA'nın bakış açısına bir örnek... Bu değerli bilim adamımızın bilim anlayışını başka bir yazımda size aktaracağım. 
   
   TÜBA'YA eleştirilerim oldu. Sosyal bilimler alanında bir Şerif Mardin'i yok saymayı TÜBA hangi bilim anlayışıyla izah edebilir 
   Ama seçkin bilim adamlarımızın bulunduğu TÜBA, konum olarak YÖK tartışmalarında taraf değildir. Ne siyasi bir hesabı olabilir, ne de makam endişe veya beklentisi... 
   YÖK yasası konusunda TÜBA bir çalışma yaptı. TÜBA Başkanı Sayın Prof. Engin Bermek, YÖK'çülerin militan jargonundan uzak, bilim adımının vakar ve kibarlığına yakışan bir takdim yazısıyla bu çalışmayı ilgililere gönderdi. 
   Mesela TÜBA bir "bilimsel özgürlük" tarifi öneriyor 
   "Tüm öğretim üyeleri bilimsel ahlak kurallarına titizlikle bağlı kalmak koşuluyla, derslerinde, üniversite içinde ve dışındaki araştırmalarında ve araştırma sonuçlarını tartışmak, yorumlamak ve yayınlamakta özgürdürler. Yükseköğretim kurumları, mensuplarının kişisel bilim görüşünü ifade ve sanatsal dışavurum haklarını korumakla yükümlüdürler..." 
   Daha edebi bir dille yazılabilirdi ama dosdoğru bir tarif. 
   Kemal Gürüz, Kemal Alemdaroğlu ve yandaşları ne diyor bu bilimsel özgürlük tarifine Asıl mesele bu 
   
   ÜNİVERSİTEDE ikinci kavga sebebi, yönetimin, yani kurum içi ikitidarın nasıl belirleneceğidir Burada şahsi ve ideolojik iktidar hırsları rol oynuyor. Elbette bilimsel endişelerle hareket eden akademisyenlerimiz, rektörlerimiz de çok... 
   Akademik yönetimleri "tepeden atama" sisteminin zararlarını gördük. "Seçim sistemi"nin yarattığı kamplaşma, taraftar oluşturma, 'muhalif'lere baskı gibi sakıncaları da biliyoruz. 
   YÖK ve Üniversitelerarası Kurul üyeliği için TÜBA "ölçülebilir" liyakat ölçülerinin getirilmesini istiyor bilimsel yayın, yurtdışı tecrübe gibi... 
   Benzer ölçüler rektör seçiminde de uygulanmalı... Adaylar için de oy verecekler için de... 
   Görülüyor ki mesele çok karmaşık... Militanlıkla değil, değişik açıları dikkate alan, esnek, uzlaşmacı bir çalışma ile sonuca varılabilir. 
   İnisiyatifin Kemal Gürüz'den Üniversitelerarası Kurul'a geçmesiyle ve Başbakanlık'taki görüşmeyle bunun yolu açılmış gözüküyor. İnşallah umudumuz boşa çıkmaz. 
   TÜBA 'doğru'yu gösteren bir "fetva' vermiş değil elbette... Ama TÜBA'nın medeni ve 'akademik' tavrı herkese örnek olmalı. 
   
      
   
</TEXT>
</DOC>
