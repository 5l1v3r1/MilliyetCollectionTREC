<DOC>
<DOCNO> 180303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sonspo11.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Örs Bizden umut kesilince ayaklarımız yere bastı... 
</HEADLINE>
<TEXT>

     İsveç'te yarın başlayacak 33. Avrupa Erkekler Basketbol Şampiyonası finallerinde mücadele edecek olan A Milli Takım'ın başantrenörü Aydın Örs, Türkiye'de birçok kesimin kendilerinden umudu kestiklerini ifade ederek, bu yaklaşımın da ayaklarının yere basmasını sağladığını söyledi. 
     Şampiyona öncesi A Milli Takım'ın maçlarını yapacağı Boras kentinde bir basın toplantısı düzenleyen aydın Örs, artık üzerlerinde büyük bir baskı olmadığını belirterek, ''Türkiye'de birçok kesim bizden umudunu kesti. Bu da ayaklarımızın yere basmasını sağladı. Artık üzerimizde büyük bir baskı yok. Beklenti var ama 2001'deki gibi aşırı uçlara gitmedi. Buraya gelen taraftar sayısı bile ABD'den az olacak. Ancak şunun farkında değiller. Burada büyük şeyler de yapabiliriz. Yalnız şu kesinlikle unutulmamalı, bu çoçuklar da insan ve ihtiyatlı olmalıyız. Beklenmedik bir sürpriz olabilir, sonuç isteğimiz gibi de olmayabilir'' diye konuştu. 
     Örs, şampiyonanı başlamasına 1 gün kala takımın çok iyi bir duruma geldiğini belirterek, şunları söyledi 
     ''Maçlara 1 gün kala gerçekten çok iyi duruma geldiğimizi görüyorum. Hem fizik kalite, hem teknik taktik, hem takım konsepti, hem de anlayış olarak yardımlaşma paylaşma adına çok yol katettik. Geçen yıldan aldığımız dersler sayesinde ayakların yere bastığını, böyle büyük bir şampiyonada başarılı olmak için yardımlaşmak gerektiğini, birbiriyle beraber oynamak gerektiğini oyuncularımın anladığını görüyorum. Bu çok önemli. Türkiye'den gelirken çok umutlu olduğumu söyledim. Bu benim samimi fikrimdi. Geçen yıldan, hatta 2001'den daha farklı olduğumuzu düşünüyorum. Takımın o günlere nazaran gerek savunma gerekse hücum anlayışının çok daha iyi olduğunu gördüm.'' 
     
     RAKİPLERE DEĞERLENDİRME 
     Türkiye'nin gruptaki rakiplerini de değerlendiren Örs, şöyle konuştu 
     ''Grubumuzda hiçbir maç kolay olmayacak. Yunanistan ve Hırvatistan belli bir gücü olan takımlar. Yunanlılar sert ve agresif oynayan tecrübeli bir ekip. 3 maç yaptıkları Sırbistan-Karadağ'ın antrenörü bana, ''Bütün jenerasyonların içinde en iyi Yunan takımı'' dedi. Yunanistan maçlarımızda motivasyona pek gereksinimimiz olmadığını oyunculuk dönemimde de yaşadım. Onlar her zaman bizden çekiniyorlar. Çok zor bir maç dolacak. Maçın ortada olduğunu düşünüyorum. 
     Hırvatistan maçı Yunanistan'a oranla daha zor geçecek. Çünkü, 3. maçımız olacak ve bu gruptan çıkmayı belirleyebilecek, yani karar maçı olacak. Hırvatlar ra kaliteli bir takım. Onlara karşı üstünlüğümüz, her şampiyonada değişen kadroları. Onlardan daha iyi paylaşım ve yardımlaşmaya sahibiz. Avantajımız kulüp takımı havasında olmamız.'' 
     
     OYUNCULAR MERCEK ALTINDA 
     Örs, milli takım kadrosundaki oyuncuları değerlendirirken de çok şanslı bir antrenör olduğunu kaydederek, şu görüşleri bildirdi 
     ''Temel oyuncularımız olmadığı zaman, erken faul problemi, yorgunluk, ufak sakatlıklar meydana geldiğinde yedekten gelen oyuncuların çok ilerlediklerini ve katkı yaptıklarını görüyorum. Kenarda oturmayı problem etmeyen, o bilince erişmiş müthiş profesyonel karakter yapılarına sahip, her antrenörün elinde olmasını istediği oyunculara sahibim. Örnek olarak Ender beni en çok rahatlatan oyuncuların başında geliyor. Bize ivme kazandıran, artıya götüren bir oyuncu olarak ortaya çıkıyor. Haluk ve Ömer gibi isimler her zaman her yerde görev adamı. Kaya ve Kerem Gönlüm de aynı şekilde. Bugün itibariyle takımın 10 oyuncusu hazır durumda. Rasim ve Hüseyin Beşok'u saymıyorum. Rasim çok tecrübesiz ama bu takımda çok büyük işler yapabilecek bir oyuncu olacak. Burada da katkı yapabilir. Ancak tecrübe noksanlığı var. Çok ağır bir sakatlık geçiren Hüseyin Beşok, yüzde 20-25 performansla oynuyor. Tecrübeli olduğu için ve liderlik vasfı bulunduğundan, ihtiyaç olduğu zaman yararlanmak adına buraya getirdik. 
     
     KEŞKE DAHA İYİ SAVUNMA YAPABİLSEK 
     Örs, basın mensuplarının ''Eksik olduğunu düşündüğünüz yönünüz nedir'' biçimindeki soruyu ise, ''Keşke daha iyi savunma yapabilsek diye yanıtlarken, şunları söyledi 
     ''Savunma konusunda hücumdan daha endişeliyim. Ancak, Sırbistan-Karadağ maçlarında savunma olarak çok tatmin oldum. Kemik gibi bir savunma yaptık. Bu beni umutlandırdı. Özellikle birebir savunmada eksiklerimizin olduğunu düşünüyorum. Hücum konusunda beni umutlandıran şey, hızlı hücumların sayısını geçmiş yıllara oranla daha rahat bulmamız. Hücum setlerinde de, olmadığı kadar hareketli ve tempolu oynuyoruz. Sert oynayan takımlara karşı biraz yumuşak kalıyoruz diyebilirim. Ama bize karşı sert oynamayan takımların şansı olmayacağı düşüncesindeyim. Top kaybı sayımızın maç başına 10'un altında olması ise en iyi yaptığımız şeylerden bir tanesi.'' 
     
     TURNUVANIN FAVORİLERİNİN ARTI VE EKSİLERİ 
     Örs, şampiyonada favori olarak gösterilen takımlarla ilgili olarak yaptığı değerlendirmede de şöyle konuştu 
     ''Sırbistan-Karadağ burada artık favori değil. 1 hafta içinde 3 tane maç yaptık ve bunu yaşadık. Oyuncularım, ''O takım inşallah bize gelir ve burada yeneriz'' noktasına geldiler. Bu çok önemli. Efes Cup'ta Dünya va Avrupa Şampiyonu olan ve büyük bir yüzdeyle oynayan Sırbistan-Karadağ'ı yendik. Nitekim Sırp ekibi İtalyanlar'ı ve Ruslar'ı çok rahat geçti. Eksikleri var ama Avrupa'nın en iyi hücüm yapan ekibi. Bu ekolün bir özelliği var. Hazırlık maçlarında çok iddialı görüntü vermiyorlar. Ama Dünya Şampiyonu olmasını da biliyorlar. Bu turnuvanın bence favorisi yok. 
     Almanya, uzunu, forveti ve kısasıyla komple bir takım. Belki Nowitzki dışında yıldız bir oyuncu yok ama takımda herkes makinanın bir parçası. O kadar güzel anlaşıyor ve öyle iyi bir organizasyonları var ki, 1 yıl arayla dünya üçüncüsü ve Avrupa dördüncüsü oldular. 
     İspanya, NBA yıldızı Pau Gasol'uyla agresif savunma ve hızlı hücumu başarıyla uyguluyor. Turnuvanın önemli bir ekibi. 
     Fransa, herşeyi yapabilecek bir takım. Ancak bize benzer bir yanı var. Takım olabilirlerse iyi yerlere gelebilirler. Olamazlarsa hiçbir şey yapamazlar. Ancak çok kapasiteli bir takım. 
     İtalya, kan kaybetmiş bir takım. Disiplinleri onları favoriler arasına sokuyor. Ancak çok ileri noktalara gidebileceklerinden şüpheliyim. 
     Litvanya'yı turnuvanın favorileri arasında görüyorum. Hazırlık maçlarında pek iyi değillerdi. Başarıya aç bir ekip. Bu turnuva onlar için çok önemli. 
     Bizim kendi gücümüzle potansiyelimiz olduğu kadar, her takımda NBA patentli çok kaliteli oyuncular var. Önemli olan bizim ne durumda olduğumuz. Şunu biliyorum ki, kendi sistemimizi oynarsak biz başarı kazanırız. Taktikler bir yere kadar gider. Maçın kaderini etkileyecek şey, sistemini ne kadar iyi oynayıp oynamadığın belirler. Bu konuda umutluyum. Son maçlarda büyük mesafe kaydettiğimizi gördüm. Turnuvadaki ilk karşılaşmamız olan Ukrayna maçı çok önemli. İyi başlayabilirsek, sonuna kadar götürürürz. O yüzden yarın bu büyümeyi yakalamamız gerekiyor.'' 
     
</TEXT>
</DOC>
