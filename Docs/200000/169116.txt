<DOC>
<DOCNO> 169116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/13/son/sondun29.html </URL>
<DATE> 2003/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld'den saldırı uyarısı... 
</HEADLINE>
<TEXT>

     ABD Savunma Bakanı Donald Rumsfeld, Irak'taki Amerikan askerlerine yönelik saldırıların artabileceği uyarısında bulundu. 
     Rumsfeld, NBC'de yayımlanan ''Meet the Press'' programında, özellikle, eski Baas partisinin ilan ettiği özel günlerin yıldönümlerine rastlayan bu ay saldırıların artarak sürebileceğini söyledi. 
     ''Esas savaş bitmesine rağmen hala savaştayız'' diyen Rumsfeld, Irak'ta hala Baas partili ve Saddam Fedaiyini'nden çok sayıda kişi bulunduğunu, bunların geri dönmek isteyeceğini, ancak başarılı olamayacağını belirtti. 
     Rumsfeld, ABC televizyonundaki bir programda da, Kongre'nin bazı demokrat üyelerinin, ''yönetimin, savaşın ve Irak'ı işgal etmenin maliyetini hafife aldığı'' yolundaki iddialarını, ''Biz bunun maliyetinin ne olacağını bilmiyoruz. Ne kadar süreceğini de bilemeyiz dedik'' diye reddetti. 
     
</TEXT>
</DOC>
