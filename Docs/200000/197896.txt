<DOC>
<DOCNO> 197896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/26/spor/aspo.html </URL>
<DATE> 2003/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
YAYLIM ATEŞ 
</HEADLINE>
<TEXT>

   Beşiktaş Teknik Direktörü Lucescu, "Nasıriye'de de İtalyan askerleri öldü ama onlar Irak'tan çekilmediler. UEFA'nın olaya yaklaşımı utanç verici" diye konuştu 
      ORHAN YILDIRIM 

   
   Tokat gibi cevap 
   BEŞİKTAŞ Teknik Direktörü Lucescu, UEFA'nın aldığı kararı "Utanç verici" olarak nitelendirdi, Çizme basınına ders niteliğinde yanıtlar verdi. Bir İtalyan gazetecinin, "Bombalar patlıyor, Türkiye'yi terk etmeyecek misiniz " sorusuna sinirlenen Rumen hoca, "Hepimiz orada yaşıyoruz" diye sert çıktı. Lucescu, "Evet, maç başka yerde de oynanabilir ancak Türkiye'de bir şeyler yapmak için uğraş veriliyor, güven ve huzur ortamı için çalışılıyordu. Önemli olan bütün bunları görmemezlikten gelinmesi" ifadesini kullandı. 
   
   "Çekildiniz mi " 
   LUCESCU, "Irak'ta Nasıriye'de İtalyan askerler öldü ama İtalyanlar oradan çekilmediler" diyerek, politik olaylara dikkat çekti. Türkiye'de 20 bin İtalyan'ın çalıştığını da vurgulayan Rumen teknik adam, "Onların büyük firmaları var. Tarafsız sahada oynama kararı buradaki yabancılara karşı da yapılan bir saygısızlık" yorumunu yaptı. Ülker'in Roma ekibiyle bugün İstanbul'da oynayacağını da belirten Lucescu, "Futbol için bir zaaf ortamı yaratıldı. Bu durum bizim yüzde 25 avantajımızı azaltıyor" dedi. 
   
   "Takım kalmayacak " 
   UEFA'YA da sert çıkan Lucescu, her büyük takımın isteğinin hemen kabul edildiğini belirterek, "Herhalde birkaç yıl sonra başka takım da kalmayacak" ifadesini kullandı, bu kararların bazı kulüplerin potansiyelini düşürmek ve minimuma indirmek için verildiğini söyledi. Türkiye'de üç gün önce lig maçına çıktıklarını hatırlatan Zago ise, "Daha da motive olup, iki maçı da kazanarak bu kararı alanlara en iyi cevabı vermemiz gerekiyor" diye konuştu. Brezilyalı, "Chelsea'de oynadığımız gibi oynarsak işin üstesinden geliriz" dedi. 
   
   Chelsea-Sparta Prag    BEŞİKTAŞ'IN grubunda bulunan Chelsea ile Sparta Prag bu akşam İngiltere'de kozlarını paylaşacak. 9 puanla lider durumda bulunan İngiliz ekibi, Stamford Bridge'de ağırlayacağı Çek temsilcisi karşısında galip gelerek 2. turu garantilemeye çalışacak. 21.45'teki karşılaşmayı Danimarka'dan Claus Bo Larsen yönetecek. 
   
   KARTAL stres attı    Bayramlaştılar 
   LAZİO maçının hazırlıklarını dün gece Roma Olimpiyat Stadı'nda yaptığı antrenmanla tamamlayan Beşiktaş gündüz şehir turu yaptı. Sabah birbirleriyle bayramlaştıktan sonra Roma'nın tarihi yerlerini gezen ve stres atan Siyah-Beyazlı oyuncuların neşesi dikkatlerden kaçmadı. Japon turistler ise karşılarında İlhan Mansız'ı görünce yine çılgına döndüler, imza peşinde koştular. 
   
   Sergen emin 
   SERGEN karşılaşmayla ilgili olarak "Lazio kontratağa daha uygun oynayan bir ekip. Bu bizim için avantaj. Kendi sahalarında Şampiyonlar Ligi'ne devam etmeleri için üzerimize gelmek zorundalar. Biz de ayağımızda daha çok top tutup, daha fazla pas yaparak onları hataya zorlayacağız. Yenilgi, aklımızdan bile geçmiyor" dedi. Bu arada İstanbul'dan üç uçak dolusu Beşiktaşlı taraftar Roma'ya geldi. 
   
   İlginç teklif    MARCA gazetesi Beşiktaş ile Chelsea arasında 9 Aralık'ta oynanacak maç için R.Sociedad'ın Beşiktaş'a Anoeta Stadı'nı önerdiğini yazdı. Sociedad'ın bu teklifi Nihat'ın transferinden sonra Siyah-Beyazlı takım ile sıcak ilişkiler içinde olduğundan yaptığı belirtildi. Bu arada 10 Aralık'ta oynanacak R.Sociedad-Galatasaray maçının da aynı stadda olmasından dolayı önerinin çok gerçekci olmadığı vurgulandı. 
   
   
</TEXT>
</DOC>
