<DOC>
<DOCNO> 185074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/spor/yercan.html </URL>
<DATE> 2003/09/28/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
K bustan zafere 
</HEADLINE>
<TEXT>

   
   İlk yarıda peş peşe kullanılan dört taç atışı, Bursaspor'un içinde bulunduğu psikolojik durumun aynası olarak yansıdı sahaya. İlk altı haftada toplanan sadece üç puan ve ligin son sırasındaki yer, Timsahları ciddi bir güven bunalımına sokmuş olacak ki, atışı kullanmak için çizgi kenarına giden her futbolcu, uzun süre pas almak için yanına gelecek bir arkadaşını bekledi. Hata yapma korkusu içten içe kemiren bir kurt gibi futboldan uzaklaştırmaya başlamış Bursaspor'u. Konyaspor karşısında koskoca ilk yarıyı tek gol pozisyonuyla kapatırlarken, rakibin Hasan, Zafer, Carlos ve Altan ile yakaladığı mutlak beş gollük pozisyonu kaleci Vintila'nın hünerli elleriyle savuşturup, Denizli faciası benzeri bir hezimetin eşiğinden döndüler. 
   Oyunun Bursaspor adına kabusa döndüğü bu dakikalarda, orta hakem Çetin Sarıgül, rakibine sert giren Cem Karaca'yı abartılı bir kırmızı kartla oyundan atarak dengeleri alt üst etti. 
   Takımının sahada yaşadığı sıkıntıyı iyi analiz eden Bursaspor Teknik Direktörü Hagi, karşılaşmanın ikinci yarısına çok akıllı bir değişiklikle başlayıp, sol kanadın etkisiz ismi Fatih Şen'in yerine Mehmet Al'ı oyuna aldı. Bu değişiklik, Bursaspor'un havasını bir anda değiştirdi. Canlanan orta sahanın forveti de ateşlemesi ve suskun golcülerin derin uykudan uyanması Bursaspor'a dört gözle beklediği ilk galibiyeti getirdi. 
   Hakem Sarıgül, Konyaspor'u 10 kişi bırakırken Cem Karaca'ya gösterdiği kırmızı kartla elden kaçırdığı inisiyatifi dengeleme adına ikinci yarıda da bolca kart kullandı. Bursa'da, Ganea ve Junior'u attı. Bu da her iki takımı, gelecek hafta oynayacakları lig maçlarında kadro konusunda oldukça güç duruma düşürdü. 
   
      
</TEXT>
</DOC>
