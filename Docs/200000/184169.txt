<DOC>
<DOCNO> 184169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/sontur14.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaffar Okan sanığı Çeribaşı'na müebbet ağır hapis cezası... 
</HEADLINE>
<TEXT>

     Şehit Diyarbakır Emniyet Müdürü Ali Gaffar Okkan'nın ölümünden bir süre önce açıkladığı 26 kişilik Hizbullah tetikçi listesinde adı geçen Şahin Çeribaşı, müebbet ağır hapis cezasına çarptırıldı. 
     Diyarbakır 1 No'lu Devlet Güvenlik Mahkemesi'nde görülen davanın duruşmasında, tutuklu sanık Şahin Çeribaşı hazır bulundu. 
     Son savunmasını yapan sanık Çeribaşı, 1 kişinin ölümü, 4 kişinin de yaralanması eylemlerine katılmadığını ileri sürerek, tahliyesini talep etti. 
     Sanık avukatı Zekeriya Yapıcıoğlu ise Çeribaşı'nın polis ve savcılıktaki ifadesinin baskı altında alındığını iddia ederek, eylemlerle ilgili somut bir delilin bulunmadığını söyledi. 
     Mahkeme heyeti, dosyadaki inceleme sonrasında sanık Çeribaşı'nın terör örgütü Hizbullah adına 1 kişinin ölümü, 4 kişinin de yaralanması eylemlerine katıldığı gerekçesiyle TCK'nın 146 1. maddesi uyarınca müebbet ağır hapis cezasına çarptırılmasına karar verdi. 
     
</TEXT>
</DOC>
