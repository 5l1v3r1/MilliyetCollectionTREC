<DOC>
<DOCNO> 170173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/18/son/sondun04.html </URL>
<DATE> 2003/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'den garip açıklama "Tarih bizi affedecek" 
</HEADLINE>
<TEXT>

     İngiltere Başbakanı Tony Blair, ABD Kongresi'nde yaptığı konuşmada, ABD ve İngiltere'nin Irak'ta başlattığı savaşın haklı olduğuna tüm benliği ile inandığını söyledi. 
     Tony Blair, kitle imha silahları ile ilgili iddiaların yanlış olması durumunda tarihin kendilerini affedeceğini savundu. Blair, böyle bir tehdit karşısında liderlik üstlenmeyip tereddüt etmenin ise tarih tarafından affedilemeyeceğini öne sürdü. 
     Kongre ve Senato'nun ortak toplantısında konuşan Blair, Irak'ta demokratik bir yönetim kurulması sözünü verdiklerini ve bunu gerçekleştireceklerini ifade etti. 
     Irak ve Afganistan'ı işgal ettiklerinde görevlerinin askeri başarı ile sınırlı olmadığını belirten Blair, savaşın bitmesi ile görevlerinin sona ermediğini söyledi. ''Biz bu insanlara petrollerini yolsuzluğa bulaşmış küçük bir grubun değil, tüm toplumun refahı için kullanabilecekleri sözünü verdik'' diyen Blair, ''Bu insanlar yardıma ihtiyaç duydukları sürece, onlarla birlikte kalacağız'' diye konuştu. 
     Konuşmasında terörizmle mücadele, Ortadoğu barış süreci ve serbest ticaretin geliştirilmesi ile Afrika'da yoksulluk, salgın hastalıklar ve kıtlığın önlenmesi gerekliliğine de değinen Blair, Ortadoğu'da barış sağlanmadan terörün önlenemeyeceği görüşünü dile getirdi. 
     Blair, Kongre üyelerinden Irak Savaşı'na karşı çıkan Avrupa ülkelerine sırtlarını dönmemelerini, tersine bu ülkelerle birlikte çalışmalarını isterken, ''Avrupa'dan vazgeçmeyin'' dedi. 
     Bush yönetimine de yumuşak eleştiri yönelten Blair, tek başına değil, koalisyon içinde hareket etmenin önemli olduğunu hatırlattı. 
     BM Güvenlik Konseyi'nde reform da isteyen Blair, ''BM Güvenlik Konseyi üyelerine açık açık, 'insan haklarını ve BM şartını sistemli ve yoğun şekilde ihlal edenler, bulunmayanlarla aynı ayrıcalıklardan yararlanamaz' demeliyiz'' şeklinde konuştu. 
     Blair ayrıca, kitle imha silahlarının yayılmasını önlemek amacıyla yeni bir uluslararası rejimin yürürlüğe koyulmasını istedi. 
     
</TEXT>
</DOC>
