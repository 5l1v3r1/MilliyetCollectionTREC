<DOC>
<DOCNO> 186145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/03/spor/spo01.html </URL>
<DATE> 2003/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu frene bastı 
</HEADLINE>
<TEXT>

   Rumen hoca, galibiyet coşkusunun takımda rehavete yol açmasından endişe duyuyor. Bu havayı dağıtmaya çalışıyor, eksiklere dikkat çekiyor 
      
   AVRUPA arenasındaki tecrübesini Chelsea önünde bir kez daha konuşturan Lucescu, oyuncularından havaya girmemelerini istedi. Ligde ve Avrupa'da iyi gittiklerini vurgulayan Rumen hoca, "Ancak kimse bulutların üstüne çıkmasın. Eksiklerimizi bir an önce gidermeliyiz. En az 8 puan lazım. İki maç daha kazanırsak işi garantileriz" dedi. Öte yandan maçtan sonra bir grup Galatasaraylı taraftarın, "Niye bizi bıraktın" sitemine Lucescu, "Ben değil, siz beni bıraktınız" cevabını verdi. 
   
   Toshack döktürdü 
   BEŞİKTAŞ'IN eski çalıştırıcısı Toshack, esprili açıklamalarıyla neşe kaynağı oldu. Maç sonrası takım otobüsü ile birlikte otele giden Galli hoca, "Beşiktaş büyük ilerleme kat etmiş. Peki Fenerbahçe nerede Bu takım Real Madrid'ten bile daha iyi. Kupayı Beşiktaş alırsa sürpriz olmaz. Bilgili keyfini sürsün. Seçime az kalmış " dedi. 
   
   Siyah-Beyaz film gibi biraz 
   TAYFUR "Puan alacağımızı düşünüyorduk ama bu kadar kolay ve net bir skor beklemiyorduk. Tıpkı Lazio maçında yenilgiyi beklemediğimiz gibi. Arkası gelecek, başka yolu yok". 
   GİUNTİ "Sahaya çıkarken, taktiğimiz her bölgede pres ve rakibe set çekmekti. Boşlukları öyle bir kapadık ki, evlerinde hapiste kaldılar. Yine de önümüze bakmamız lazım". 
   CORDOBA "Zor bir maçtı. Kasığımdaki çekme beni etkiledi. Sergen de çıkmak için durumumu beklediği için çok yıprandı. Şimdi grupta en iddialı takımız. Gücümüzü gösterdik." 
   İBRAHİM "Bu sezon en çok efor sarfettiğimiz maç oldu. İkinci yarı çok üstümüze geldiler ama pozisyon vermedik. Onlara oyunun hakimi havasını verdik. Çok mutluyuz, istediğimizi aldık". 
   
   Bilgili 'Sürpriz değildi' 
   AVRUPA'DA ilk kez bir İngiliz takımını deviren Beşiktaş'ta yönetim de bayram sevinci yaşıyor. Başkan Serdar Bilgili, "Benim için sürpriz olmadı. Böyle bir patlama bekliyordum. Bu da İngilizlere rastladı. Hedef çeyrek final" dedi. II. Başkan Hüsnü Güreli "Bize yaşattıkları duygular için hocamız ve bütün oyuncularımıza teşekkür ediyorum. Gecenin en önemli yıldızı Sergen'di. Müthiş oynadık" diye konuştu. 
   
   İlhan Mansız'a 28 milyar ceza    PORTEKİZLİ hakem Cardoso'nun iki kez çaldığı düdüğe rağmen, topa dokunan ve kırmızı kartla cezalandırılan İlhan'a 20 bin dolar ceza kesileceği iddia edildi. Yönetim, bu hatanın "affedilmez" olduğu görüşünde birleşti. Oyundan atıldıktan sonra şoka giren golcü futbolcunun masaj masasına uzandığı ve uzun süre bu şekilde kaldığı bildirildi. 
   BAŞKAN Serdar Bilgili, "Üzüntüden yatma değil, sevinçten ayağa kalkma günü" diyerek, İlhan'a moral verdi. Milli oyuncunun, "Dünya'nın en salak kartını gördüm. Her cezayı hak ettim. Arkadaşlarıma teşekkür ediyorum, beni kurtardılar. Ama son düdüğü duymadım" dediği öğrenildi. Lucescu, dünkü idmanı iptal ederken, İlhan'ı Sinan ile çalışmaya gönderdi. 
   
   
</TEXT>
</DOC>
