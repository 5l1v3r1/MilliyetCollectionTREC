<DOC>
<DOCNO> 186387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/spor/spo04.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih'ten eleştiri 
</HEADLINE>
<TEXT>

   Beşiktaş maçında kırmızı kartla oyundan atılan Trabzonspor'un yıldızı, "Kartı ben görmesem başkası görürdü. Son maçlarda hücumu düşünmediğimiz için kötü oynadık" diye konuştu 
      
   Şaşırtan açıklamalar 
   TRABZONSPORLU Fatih Tekke, Beşiktaş maçında gördüğü kırmızı kart ve takımın oyun anlayışıyla ilgili olarak ilginç yorumlar yaptı. Tecrübeli futbolcu, "Beşiktaş maçında kırmızı kartı ben görmeseydim, başkası görürdü. Sahada karşı takımda küfür edenler vardı. Hakemin inisiyatifini nasıl kullandığını herkes gördü. Beşiktaş maçında küfür etmedim" diye konuştu. 
   
   'Değişiklik yaramadı' 
   FATİH Tekke, son maçlarda farklı on birlerle sahaya çıkmalarının iyi futbol oynamalarına engel olduğunu iddia etti. Bordo - Mavililer'in kaptanı şunları söyledi "Özellikle son 2 maçta hücumu düşünmediğimiz için kötü oynadık. Beşiktaş ve Villarreal ile Trabzon'da maç yapsaydık, bu maçlarda sonuç daha farklı olurdu. Çünkü daha fazla hücumu düşünecektik." 
   
   Aybaba'dan terapi 
   TRABZONSPOR Teknik Direktörü Samet Aybaba, oyuncularıyla bir saat süren bir toplantı yaptı ve 5 - 0'lık Beşiktaş yenilgisinin unutulmasını istedi. Aybaba, "Ankaragücü maçı bizim için yeni bir başlangıç olmalı. Bu maçtaki galibiyet, hem sizlere olan güveni yeniden sağlayacak, hem de kendinize olan saygınız artacak. Gerçek futbolunuzu sahaya yansıtın" dedi. 
   
   Moral yemeği 
   TRABZONSPOR yönetimi, Bordo - Mavili futbolculara moral yemeği düzenledi. Kulüp çalışanlarını bir çatı altında toplayıp kaynaşmayı hedeflediklerini dile getiren Asbaşkan Erol Tuna, "Hepimiz kulübün başarısı için ter döküyoruz" dedi. Geceye teknik heyet ve futbolcular aileleriyle birlikte katıldı. 
   
   
</TEXT>
</DOC>
