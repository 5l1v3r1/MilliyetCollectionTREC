<DOC>
<DOCNO> 167742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/spor/aspo.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
FENER'E HAYIR DİYEMEZDİM 
</HEADLINE>
<TEXT>

Sarı-Lacivertli takımın ön protokol imzaladığı Hollandalı golcü Hooijdonk, "Beni almak için beş yıldır uğraş veriyorlardı. Bu kez onları geri çeviremezdim" açıklamasını yaptı 
     MEHMET DEMİRCAN 

     'Çok duygulandım' 
     FENERBAHÇE'NİN birkaç gün içinde sözleşme imzalayacağı Pierre van Hooijdonk, transferi hakkında yine ilginç açıklamalar yaptı. Hollandalı golcü uzun bir bekleyişin ardından Sarı - Lacivertli kulüpte karar kılması ile ilgili olarak, "Galatasaray da çok cazip bir teklif yaptı. Ancak Fenerbahçe'nin beni ısrarla istemesi karşısında duygulandım. Onlar 5 yıldır bu transfer için uğraşıyorlar. Bu kez hayır diyemezdim" ifadelerini kullandı. 
     
     'Samimi davrandılar' 
     FEYENOORD formasıyla iki sezon önce UEFA Kupası'nı kazanan, daha çok attığı frikik golleriyle ün yapan tecrübeli futbolcu, "Türkiye ve Fenerbahçe seyircisi hakkında mükemmel bilgiler aldım. Zaten Fenerbahçeli yöneticilerin samimi davranışları beni oldukça etkiledi. Bir de İstanbul'a geldiğimde Şükrü Saraçoğlu Stadı'ndaki taraftarlar beni büyülemişti. Bunların hepsi transferimde büyük etken oldu" diye konuştu. 
     
     Daum ikna etti 
     TEKNİK Direktör Christoph Daum ile de çok olumlu bir görüşme yaptığını sözlerine ekleyen van Hooijdonk, "Daum ile telefonda konuştuk. Beni ikna etmeyi başardı. Türkiye, Türk Futbolu ve Fenerbahçe hakkında çok güzel şeyler anlattı. Başarılı olmak için elimden geleni yapacağım. Çünkü Fenerbahçe'nin şampiyonluktan başka bir şey düşünmediğini çok iyi biliyorum. Bunu bilerek kendilerine söz verdim ve sözümde durdum" dedi. 
     
Caliendo ayıp ediyor      ORTEGA'NIN menajeri Caliendo, Fenerbahçe'nin yabancı transferinde pürüz yaşaması için elinden geleni yapıyor. Arjantinli oyuncu yüzünden köşeye sıkışan İtalyan menajerin, Avrupa'daki tüm menajerleri arayarak Sarı - Lacivertli kulüple iş yapmamalarını istediği iddia edildi. Hollandalı van Hooijdonk'un da bu durumdan etkilendiği için kendi ülkesindeki bir bankadan teminat mektubunu şart koştuğu ifade edildi. 
     
Artık şov zamanıSarı - Lacivertli yönetim, salı günü anlaşma sağladığı yabancı oyuncuları İstanbul'a getirecek ve tek tek sözleşme imzalatacak 
     YUSUF KOBAL 

     Ekşioğlu iddialı 
     TRANSFER harekatını uzun bir çalışma dönemi sonrası noktalayan Fenerbahçe Yönetimi, salı gününden itibaren yeni oyuncularını tek tek basının karşısına çıkaracak. Hollandalı golcü Pierre van Hooijdonk ile anlaşmaya varıldığını açıklayan Sarı - Lacivertli yöneticiler yabancı futbolcuların iki gün içinde İstanbul'da olacağını belirttiler. Asbaşkan İlhan Ekşioğlu, çabalarının sonuç verdiğini, salı veya çarşamba günü şov yapacaklarını söyledi. 
     
     Serhat çabası 
     TEKNİK Direktör Daum'un ise Serhat konusunda Başkan Aziz Yıldırım ile özel bir görüşme yapacağı bildirildi. Genç golcünün kalmasını ısrarla isteyen Alman teknik adamın Yıldırım'ı ikna etmeye çalışacağı belirtildi. Geçen sezon kampı terkettiği için Serhat'a kızgın olan başkanın, bu konuda henüz geri adım atmadığı, Christoph Daum'un ise sorunun bir an önce çözüme kavuşmasını istediği bildirildi. 
     
     

</TEXT>
</DOC>
