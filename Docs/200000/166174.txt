<DOC>
<DOCNO> 166174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/yazar/yilmaz.html </URL>
<DATE> 2003/06/29/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Yabancı gözüyle Tekel gelinlik kız gibi 
</HEADLINE>
<TEXT>

     Geçen hükümet döneminde en büyük krizlerden biri Telekom özelleştirilmesiydi. Zamanın Ulaştırma Bakanı Enis Öksüz, IMF’ye gelinlik kızımızı’ kapmaya çalışan hayırsız damat adayı gözüyle bakıyordu. Dün İsviçre’nin Cenevre kentinde benzer bir bakış, Tekel için dile getirildi. Hem de Japan Tabacco International JTI yöneticileri tarafından. 
     JTI Küresel Daire Başkan Yardımcısı Hiroşi Kimura, geçtiğimiz günlerde "Tekel’in özelleştirme ihalesine katılacağız, iddialıyız, kazanacağız" gibi heyecanlı demeçler veriyordu. Bir gurup gazeteci ile birlikte gittiğimiz Cenevre merkezinde de neredeyse aynı sözcükleri kullandı. 
     Tekel, 133 sayfalık özelleştirme raporunu müşterilere teslim etmiş. Rapordan tek satır söyleyemiyorlar. 
     
     Pazarın yüzde 65’i 
     Kimura kendini anlatıyor 
     Dünyanın üçüncü büyük tütün üreticisiyiz. JT’nin tütünden elde ettiği toplam net satış, 31.4 milyar dolar. 2002’de yaklaşık 453.5 milyar sigara sattı. Dünyada en çok satılan 5 sigara markasından, 3’ünü biz üretiyoruz. 120’den fazla ülkede 90 farklı sigara markası satılıyor. 
     Türkiye’de yılda 30 milyar adet sigara üretiyor. 2002’de 100 milyon dolar ihracat yaptı. Aynı yıl 547 trilyon lira vergi ödedi. 1.700 kişi çalıştırıyor. 
     Tekel ne durumda Yılda satılan 115 milyar adet sigaranın yüzde 65’i Tekel markaları. Türkiye dünya sıralamasında 6 veya 7’nci sigara tüketicisi... Nüfus genç, yılda yüzde 2.5 oranında büyüyen bir pazar. Ve toplam 32 bin çalışanı bulunuyor, bunların 8 bini sigara üretim hattında. 
     JTI, Tekel’e ne vaat ediyor Tütün kalitesini artıracağını söylüyor. Vergi uygulamalarına bağlı olarak fiyatların artabileceği işaretini veriyor. Tekel’in markalarını dış pazara açacaklarını vurguluyor. Israrlı sorum tütün üreticisine ve tüketicisine JTI ne tür avantajlar getirecek Buna tam yanıt alabilmiş değilim. 
     İstiyorum ki yalnızca Tekel markalarını değil, JTI sigaralarında kullanılmak üzere Türk tütünü ihracatı artsın. İşçileri küt diye işten atmasınlar, istihdam programı uygulasınlar... Sigara fiyatları üzerine bir şey söylemeyeceğim ne kadar yüksek tutarlarsa nasıl olsa o kadar az tüketim şansı olur. 
     
     Rusya’ya bakmak gerek 
     Türkiye Tekel özelleştirmesini çok ciddiye almak durumunda. Adamlar ağızlarıyla söylüyorlar Tekel gelinlik kız... Pazar acayip büyük, nüfus zaten bol, sigara tüketim alışkanlığı derseniz, maalesef tüketim her yıl artıyor. 
     Hükümet, Tekel özelleştirmesini başarı ile tamamlarsa görevini yerine getirmiş, rotasında ilerliyor demektir. Ancak bunu da Petkim gibi ellerine yüzlerine bulaştırırlarsa, 2004’te değil IMF progaramını kesmek, kim bilir daha neler yapmak zorunda kalabilirler. Tekel, Türk halkının çıkarları gözetilerek özelleştirilecek mi önemli olan bu 
     Taliplerden JTI’yı dinledik şimdilik, öbürleri sessiz. Philip Morris, BAT bakalım onlar neler önerecekler... 
     
     

</TEXT>
</DOC>
