<DOC>
<DOCNO> 197849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/25/son/sontur25.html </URL>
<DATE> 2003/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yolcu otobüsünü kaçıran İsmail Tunca sabıkalı çıktı... 
</HEADLINE>
<TEXT>

     İzmir-Uşak seferini yapan Anadolu Turizm'e ait yolcu otobüsünü içindeki yolcularla birlikte kaçıran ve daha sonra bir minibüsü gasp ettikten sonra Afyon'un Hocalar ilçesi yakınlarında izini kaybettiren İsmail Tunca'nın sabıkalı olduğu bildirildi. 
     AA muhabirinin emniyet yetkililerinden aldığı bilgiye göre, İsmail Tunca, 2001 yılında Antalya'nın Kemer İlçesi'nde Kapkaç yöntemiyle bir hırsızlık olayına karıştı. Tunca'nın bu suçtan dolayı ceza alarak sabıkalı duruma düştüğü belirtildi. Emniyet yetkilileri, Tunca'nın bu yıl Konya'da bir sahte para olayına adının karıştığını ve bu suçtan da ceza aldığını söylediler. 
     Tunca'nın 1990 yılında da bir suç işlediğini öğrendiklerini belirten emniyet yetkilileri, bu suçun yeri ve türü hakkında ellerinde net bilgi bulunmadığını kaydettiler. 
     Tunca'nın, Kemer ilçesinde kapkaç olayına karışması, Antalya polisini harekete geçirdi. Tunca'nın arşivden çıkarılarak çoğaltılan fotoğrafları Antalya polisine dağıtıldı. İsmail Tunca'nın kente gelebileceği ihtimali üzerine Antalya polisi alarma geçirildi. 
     
</TEXT>
</DOC>
