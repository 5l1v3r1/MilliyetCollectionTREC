<DOC>
<DOCNO> 184103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/23/son/soneko15.html </URL>
<DATE> 2003/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan Kredinin faizi piyasa faizinin altında olacak 
</HEADLINE>
<TEXT>

     Devlet Bakanı Ali Babacan, ABD ile dün imzalanan finansman anlaşması çerçevesinde alınacak 8.5 milyar dolarlık kredinin düşük faizle borçlanmak suretiyle sağlayacağı imkanın, toplam yaklaşık 1 milyar doları bulacağını söyledi. 
     Devlet Bakanı Babacan, Dubai'de dün ABD Hazine Bakanı John Snow ile imzaladıkları finansman anlaşmasının detayları konusunda, değerlendirmelerde bulundu. 
     ABD'den sağlanacak kredinin, teknik ve hukuki kısmına yönelik olarak çalışmaların devam ettiğini hatırlatan Babacan, teknik konulardan bir tanesini de faizin belirlenmesi olduğunu vurguladı. 
     
     FAİZ NASIL HESAPLANACAK 

     Babacan, faizin belirlenmesi yöntemi konusunda takip edilecek yolu ise şöyle anlattı 
     ''ABD'nin 1990 yılında çıkartmış olduğu bir kredi reform kanunu var. O kanun çerçevesinde bu faizin bir hesap metodu bulunuyor. Şu anda bu çerçevede hesaplamalar yapılıyor. Bu kredinin faizi, Türkiye'nin piyasadan borçlanma faizinin altında bir faiz olacak. 
     Piyasa faizi ile borçlanmak yerine düşük faizle borçlandığımız zaman, bir avantaj elde ediyoruz. Bu avantajı, bu kredinin süresini hesap ederek bugüne getirdiğimiz zaman, kazancımız 1 milyar dolar olacak. Faizin hesaplanması, kavram olarak belli. Ama hesap metodu karmaşık. Ayrıca hesaplamada, piyasa verileri de gerekiyor. O nedenle çalışmalar devam ediyor.'' 
     
     KREDİNİN DENETİMİ 

     Babacan bu arada, kredinin uygulanmasında sıkı bir IMF denetiminden çok, uygulanmakta olan programın uygulamasına bakılacağını söyledi. 
     Babacan, ABD'nin, kredi için başvurulduğu tarihte, uygulanmakta olan programdan sapma olup olmadığına dikkat edeceğini kaydetti. 
     Bakan Babacan, 8.5 milyar dolarlık kredinin ilk diliminin, Türkiye ne zaman 'hazırız' derse, kredi başvurusunun ardından yapılacak değerlendirme sonucu serbest bırakılacağını sözlerine ekledi. 
     
</TEXT>
</DOC>
