<DOC>
<DOCNO> 166919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/son/sontur24.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışişlerinden açıklama Öcalan davası kimseyi memnun etmedi... 
</HEADLINE>
<TEXT>

     Türkiye, terör örgütü başı Abdullah Öcalan ve Yunanistan'a yasadışı biçimde girmesine yardımcı olan 12 kişinin yargılandığı davanın sonucunun uluslararası toplumun beklentilerini karşılamayarak, Türk kamuoyunu da tatmin etmediğini bildirdi. 
     Dışişleri Bakanlığı'ndan yapılan açıklamada, terör örgütü başı Öcalan'ın 1999 yılında aralarında bazı Yunan yetkililerin de bulunduğu kişilerin yardımıyla Yunanistan'a yasadışı girişine ilişkin olarak Atina Ağır Ceza Mahkemesi'nde görülen davaya ilişkin değerlendirmelerde bulunuldu. 
     ''Davanın Öcalan dahil tüm sanıkların beraatıyla sonuçlanması hayretle karşılanmıştır'' denilen açıklamada, mahkeme sürecinde sanık ve tanıkların verdiği ifadelerin, dönemin bazı hükümet üyeleri, istihbarat teşkilatı mensupları ile diğer üst düzey kamu görevlilerinin PKK terör örgütüyle bağlantı içinde olduklarını açıkça ortaya koyduğuna dikkat çekildi. 
     Açıklamada, daha sonra şu ifadelere yer verildi 
     ''Mahkemenin, Yunanistan'ı savaş tehlikesiyle karşı karşıya bırakma gerekçesiyle açılan davada sanıkların beraatine karar vermiş olması, bazı Yunanlı yönetici ve yetkililerin, bir dönemde terör örgütüne yardım sağladıkları ve örgütle işbirliği yaptıkları gerçeğini değiştiremez. 
     Netice itibarıyla, mahkemenin aldığı karar, terörizm konusunda son derece duyarlı olan uluslararası camianın beklentilerini hiçbir şekilde karşılamadığı gibi, Türk kamuoyunu da adaletin tecellisi bakımından tatmin etmemiştir.'' 
     
     DAVA NASIL SONUÇLANMIŞTI 
     Atina Ağır Ceza Mahkemesi, terör örgütü başı Öcalan hakkında ''Ülkeye yasadışı biçimde mecbur kaldığı için girdiği'' gerekçesiyle, olayda başrolü oynayan emekli deniz subayı Andonis Naksakis ile terör örgütü üyeleri Ayfer Kaya ve Cengiz Kaya hakkında ise ''Yunanistan'a zarar verme niyetiyle hareket etmedikleri'' gerekçesiyle beraat kararı vermişti. 
     Mahkeme, havaalanı görevlileri, Yunan Gizli Servisi üyeleri, polis, Öcalan'ı taşıyan uçağın pilotu ve uçağın sahibi şirketin yetkililerinden oluşan diğer sanıklar için de ''davranışlarında kasıt unsuru'' bulunmadığı gerekçesiyle beraat kararı almıştı. 
     
</TEXT>
</DOC>
