<DOC>
<DOCNO> 187464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/son/sondun09.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Schwarzenegger'in kesin zaferi Yüzde 48. 7... 
</HEADLINE>
<TEXT>

     California valiliği seçimlerinde oyların tamamının sayıldığı ve Avusturya kökenli Amerikalı sinema oyuncusu Arnold Schwarzenegger'in seçimi, 3.7 milyon oy alarak yüzde 48.7 oy oranıyla kazandığı bildirildi. 
     Eyalet İçişleri Bakanlığı'ndan yapılan açıklamada, seçimleri kaybeden Demokrat Vali Gray Davis'in görevden alınması için verilen oyların da yüzde 55 olduğu kaydedildi. 
     Açıklamada, Demokrat Vali Yardımcısı Cruz Bustamante'nin yüzde 31.6 ile ikinci sırada, muhafazakar Cumhuriyetçi Tom McClintock'un yüzde 13.4 ile üçüncü sırada yer aldığı belirtildi. 
     Bu arada Schwarzenegger, seçimlerden sonra düzenlediği ilk basın toplantısında, sinemaya ayıracak zamanı olmayacağını söyledi. 
     ''Bir vali gibi 24 saat çalışacağını'' belirten Schwarzenegger, ''Sinema veya başka uğraşılar için zamanım olmayacak. Yapılacak çok iş var. California halkı değişim istiyor, halk yeni bir yönetim istiyor'' dedi. 
     Schwarzenegger, daha önce vaat ettiği gibi eyalette vergileri artırmayacağını kaydederek, eyalet ekonomisini kalkındırmak için uygulayacağı programın detaylarını ''yakında'' açıklayacağını belirtti. 
     Öte yandan eski Güney Afrika Devlet Başkanı Nelson Mandela, Schwarzenegger'i telefonla arayarak kutladı. 
     
</TEXT>
</DOC>
