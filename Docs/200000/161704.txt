<DOC>
<DOCNO> 161704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/07/son/sonspo15.html </URL>
<DATE> 2003/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavcav "Galatasaray'ın önerdiği futbolcuları kabul edemezdik" 
</HEADLINE>
<TEXT>

     Gençlerbirliği Kulübü Başkanı İlhan Cavcav, Beşiktaş'a transferine onay verdikleri Okan Koç'a öncelikle Galatasaray Kulübü'nün talip olduğunu, ancak şartlarda anlaşma sağlayamadıklarını söyledi. 
     Okan'ın abisinin kendisine gelerek, kardeşinin Galatasaray'a gitmek istediğini bildirdiğini ve bu konuda yardım istediğini ifade eden Cavcav, bunun üzerine konuyu Yönetim Kurulu'nda görüştüklerini söyledi. 
     Denizlispor'dan Ali Tandoğan'ı transfer ettikleri için, Okan'ın satışına Yönetim Kurulu'nun sıcak baktığını ve Galatasaray Kulübü ile görüşmeye başladıklarını bildiren Cavcav, ''Beni telefonla arayan Galatasaray Teknik Direktörü Fatih Terim'den Okan'a karşılık Berkant, Sedat ve Eyüp'ü istedik. Fakat, Terim bu futbolcuları vermeye yanaşmadı ve bize elden çıkartmaya çalıştıkları yabancı oyuncuları önerdi. Biz de bunu kabul edemeyeceğimizi ifade ettik. Bunun üzerine Fatih Terim teşekkür ederek konuyu kapattı'' dedi. 
     Daha sonra Beşiktaş Kulübü adına Tayyan Bilgen'in Okan için teklifte bulunduğunu ifade eden Cavcav, şöyle devam etti 
     ''Gözden çıkardığımız bir futbolcudan verim alamayacağımızı düşündüğümüz için siyah-beyazlılarla görüşmeye başladık. Beşiktaş Kulübü'nden Okan'ın bonservisi için 1 milyon 600 bin dolar istedik. Onlar da bu isteğimizi kabul ettiler ve anlaşmaya vardık.'' 
     
</TEXT>
</DOC>
