<DOC>
<DOCNO> 178103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/26/ekonomi/eko03.html </URL>
<DATE> 2003/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim'in parası 2004'e kaldı 
</HEADLINE>
<TEXT>

   605 milyon dolar teklif veren Uzanlar'ın şartları yerine getirmemesi nedeniyle yeniden ihaleye çıkılan Petkim'de teklifler 18 Kasım'a kadar toplanacak 
      AHMET ERHAN ÇELİK Ankara 
   
   Petkim'in yüzde 88.86'sının blok olarak satılmasına ilişkin ikinci ihale süreci bugün yayımlanan gazete duyurularıyla başladı. Özelleştirme İdaresi Başkanlığı ÖİB bürokratlarını da 'fiyat korkusu' sardı. 
   
   'Fiyat korkusu' 
   ÖİB bürokratları, "Biz Meclis ve Sayıştay denetimine tabiyiz. Fiyat 605 milyon doların altında kalırsa ve Petkim düşük fiyattan satılırsa, önümüze 'devleti zarar ettirdiniz' diye gelebilirler" dedi. İhalelerde firma kriterlerinin Petkim özelleştirme sürecinde açıklanarak bazı katılımcıların önünün baştan kesileceğini belirten bürokratlar, örnek olarak Uzan Grubu'nu gösterdi. Uzan Grubu ihaleye alınmayacak. ÖİB, Uzan Grubu'nu, ödeyemeyeceği fiyat teklifinde bulunarak ihaleyi iptal ettiren grup olarak tanımlayacak. 
   İhale şartnamesi ve tanıtım dökümanları 1 Eylül'den itibaren alınabilecek. Teklifler 18 Kasım saat 16 00'ya kadar teslim edilecek. Özelleştirme Yüksek Kurulu ihaleyi kazanan şirketi ve oluşan fiyatın ödenmesi ilişkin süreyi belirleyecek. Kazanan firmanın ihale peşinatını getirmesi şubat ortasını bulacak. Bu arada, ilk ihaleye katılan Zorlu Holding Başkanı Ahmet Nazif Zorlu Petkim'in ikinci ihalesinde 'günün şartlarına göre teklif vereceklerini' söyledi. 
   
   
</TEXT>
</DOC>
