<DOC>
<DOCNO> 180140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/ekonomi/eko06.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Malezya haklıydı ya da ne bileyim 
</HEADLINE>
<TEXT>

   IMF Başkanı Horst Köhler, Asya krizi sırasında IMF'nin önerilerini dikkate almayan Malezya'nın beş yıl sonra haklı olduğunu itiraf etti 
   
   Uluslararası Para Fonu IMF Başkanı Horst Köhler, yılın gelecek aylarında dünya ekonomisinde hızlı bir "toparlanma" beklediklerini söyledi. Köhler, Malezya iş dünyasının temsilcilerine hitaben yaptığı konuşmada, yılın gelecek aylarında hızlı bir toparlanmaya girmesini bekledikleri dünya ekonomisinin, 2004 yılında da ortalama yüzde 4'lük bir büyüme hızı yakalayacağını tahmin ettiklerini bildirdi. 
   
   Ekonominin asi çocuğu Malezya 
   Bu arada Köhler'in Malezya'daki konuşması, IMF ile bu ülke arasındaki yakın tarihteki ilişkiler göz önüne alındığında özel önem taşıyor. Tüm bölge ekonomilerini vuran 1997 - 98 Asya krizinde IMF reçetelerine kulak tıkayan Malezya, para politikasını serbestleştirmek yerine, para ve sermaye piyasalarına getirdiği sıkı denetim ve düzenlemelerle uluslararası finans merkezlerinin şimşeklerini üzerine çekmişti. IMF'nin verdiği yardım paketini geri çeviren Malezya, Asya krizinin yıkıcı etkilerini en az zararla ve en kolay atlatan ülke olmuştu. 
   
   'Kararınız yanlış değilmiş' 
   Malezya'ya ilk ziyaretini yapan Köhler, IMF ve sanayileşmiş ülkelere getirdiği sert eleştirilerle tanınan Başbakan Mahathir Muhammed ile de görüştü. Köhler, görüşmeden sonra, IMF ile Malezya arasında Asya krizi sırasındaki anlaşmazlıkların hatırlatılması üzerine "Ekonominin iyi performansını gözardı edemeyiz. Demek ki Malezya'nın kararları yanlış değilmiş'' dedi. 
   
   'Anlatın da bizim Ali öğrensin'    Başbakan Tayyip Erdoğan, haziranda ekonomiden sorumlu Devlet Bakanı Ali Babacan'ın da yer aldığı heyetle Malezya'ya yaptığı ziyarette Başbakan Mahathir Muhammed'den "anti IMF reçetesi" istemişti. Erdoğan, Muhammed'e, "Bu IMF işini nasıl halletiniz Anlatın da bizim Ali Devlet Bakanı Ali Babacan öğrensin" demişti. Muhammed, IMF'yi reddetmelerinin ayrıntılarını anlatırken, Erdoğan devreye girerek, "Ali iyi not al. Bu formülü her yerde bulamazsın" demişti. Muhammed ise IMF'nin Malezya'nın sıkıntılı olduğu dönemde geldiğini belirterek, "Ama bize yararlı değildi. Kendi imk nlarımızla krizden çıktık" diye konuşmuştu. 
   
   
</TEXT>
</DOC>
