<DOC>
<DOCNO> 178537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sontur34.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Irak'ta anlaşma... IKYB ve ITC uzlaştı... 
</HEADLINE>
<TEXT>

     Irak Kürdistan Yurtseverler Birliği'nin IKYB Ankara temsilciliği, Kerkük kenti ve Tuzhurmatı beldesinde 10'dan fazla Türkmenin ölümüne neden olaylardan sonra IKYB ve Irak Türkmen Cephesi arasında yapılan toplantıda, sorunların çözümü için anlaşmaya varıldığını bildirdi. 
     IKYB'nin Ankara temsilciliğinden bugün yapılan açıklamada, dün Türkmen Cephesi'nin Kerkük'teki parti merkezinde yapılan toplantıya, IKYB'yi temsilen Ahmet Rızgar Ali ve Haval Ramazan, Türkmen Cephesi adına ise Saadettin Erkiç ve Mustafa Kemal Yayçılı katıldı. 
     Açıklamada, Irak Türkmen Vefah Partisi'nden Feryad Ömer'in de iştirak ettiği toplantıda tarafların Kerkük ve Tuzhurmatı'da meydana gelen olayları dostça ve samimi bir hava içinde ele aldıkları, ardından da 6 maddelik bir anlaşma imzaladıkları bildirildi. 
     Açıklamada, tarafların imzaladıkları anlaşmanın maddeleri ise şöyle sıralandı 
     ''1- Her iki parti, Kerkük ve Tuzhurmatı'da meydana gelen olayları kınadı. 
     2- Olayları araştırmak, sorumlularını bulmak ve mahkemeye çıkarmak için yeni bir komite kuruldu. 
     3- Her iki parti de Arap, Kürt, Türkmen, Asuri ve diğer gruplara Irak'ta barış ve kardeşçe yaşamak için çağrıda bulunma kararı aldı. 
     4- Yaralılara ve şehit ailelerine maddi ve manevi destek yapılması kararı alındı. 
     5- Her türlü problemi anında çözebilmek amacıyla yeni bir komite kuruldu ve bu komite için bir ''çözüm odası'' açıldı. 
     6- İlişkileri korumak, politik, sosyal ve ulusal konuları görüşebilmek için bu tip toplantıların düzenli olarak yapılması kararlaştırıldı.'' 

     
</TEXT>
</DOC>
