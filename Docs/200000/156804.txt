<DOC>
<DOCNO> 156804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/15/son/sondun09.html </URL>
<DATE> 2003/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de ''The Matrix'' çılgınlığı... 
</HEADLINE>
<TEXT>

     Sinemaseverlerin 4 yıldır beklediği ''The Matrix'' filminin ''The Matrix Reloaded'' adlı ikincisi dün akşam ABD'de gösterime girdi. 
     Sinemaseverlerden gelen büyük talebin ardından dün gece 10.00'da ülke çapındaki 2000 sinemada gösterilmeye başlanan film bugünden itibaren 8400 sinema salonunda gösterime girerek rekor kıracak. 
     Pazar gecesi sinemalar kapanıncaya kadar 150 milyon dolar hasılat toplayarak ''box-office'' rekoru kırması da beklenen filmin önceden çekilen devamı ''The Matrix Revolutions'' ise Kasım ayında sinemaseverlere sunulacak. 
     Sinema çevreleri, filmin büyük ilgi görmesinin beklendiğini belirterek, 10 yaşındaki erkek çocuğundan 54 yaşındaki kadına kadar tüm sinemaseverlerin ''The Matrix''i merakla beklediklerini kaydettiler. 
     Sinema eleştirmenleriyse, ''The Matrix Reloaded'' filminin nefes kesecek müthiş görsel efektlerle dolu, ancak ''boş'' bir film olduğu yorumunu yaptılar. 
     ''The Matrix''in yaratıcısı Wachowski kardeşlerin tüm başarılı efekt ve anlatımlarına karşın filmin bir ''video oyunu''ndan ibaret olduğu değerlendirmesinde bulunan eleştirmenler, filmin bir baş yapıt olamayacağını kaydettiler. 
     Bu arada, filmin prömiyerinin gösteriminden önce ''The Matrix''in yıldızları Keanu Reeves, Laurence Fishburne ve karnı burnunda Carrie-Anne Moss, New York'taki Times Meydanı'nda bulunan MTV stüdyolarında bir canlı programa katıldılar. Reeves'in yüzlerce hayranı da stüdyoların önünde toplanarak izdiham yarattı. 
     
</TEXT>
</DOC>
