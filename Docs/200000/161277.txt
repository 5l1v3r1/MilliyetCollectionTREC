<DOC>
<DOCNO> 161277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/05/son/sonspo28.html </URL>
<DATE> 2003/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Şaş bilmecesi nasıl çözülecek 
</HEADLINE>
<TEXT>

     Milli Takım ve Galatasaray'ın başarılı oyuncusu Hasan Şaş'ın transferi adeta bilmeceye dönüşürken, menajeri Mehmet Soykök, henüz net bir teklifin olmadığını söyledi. 
     Özellikle yurtdışından kulüplerle görüşmelerin devam ettiğini belirten Soykök, ''Yurtdışından da yurtiçinden de çok net bir teklif yok. Yurtdışından bazı teklifler var. Ancak, Avrupa'da henüz ligler tamamlanmış değil. Bu nedenle de Hasan'ın transferi kesinlik kazanamadı'' dedi. 
     Hasan Şaş'ın transferinin çözümlenmesinin en erken 15 gün sonra olabileceğini kaydeden Soykök, ''Bazı sahte menajerler Hasan'ın imzasını alabilmek için çeşitli kulüplerin isimlerini bildiriyorlar. Teklif olduğunu söylüyorlar. Bir de İtalyan medyası sanki Hasan bir İtalyan kulübü ile anlaşmış gibi sürekli haberler yayınlıyor. Bunlar da doğru değil. Doğru olan tek şey, yurtdışından tekliflerin olduğu ve görüşmelerin ağır ilerlediği'' diye konuştu. 
     Soykök, Galatasaray'ın da Hasan Şaş ile ilgili henüz hiçbir talebinin olmadığını, burada belirleyicinin Teknik Direktör Fatih Terim olduğunu ifade etti. 

     
</TEXT>
</DOC>
