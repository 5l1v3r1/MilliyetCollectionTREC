<DOC>
<DOCNO> 174103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/ekonomi/eko06.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Doğalgazda üç fiyat, teke inecek' 
</HEADLINE>
<TEXT>

   Enerji Bakanı Hilmi Güler, Rusya'yla yapılan üç ayrı anlaşmayla üç farklı fiyattan doğalgaz alındığını hatırlatarak, bunu tek fiyata indirmeye çalıştıklarını söyledi 
   ANKARA Milliyet 
   
   Enerji ve Tabii Kaynaklar Bakanı Hilmi Güler, BOTAŞ ile Rus Gazprom heyetleri arasındaki fiyat ve miktar indirimine ilişkin görüşmelerin dün başladığını bildirdi. Güler, bor madenleri işlenmesinde özel sektörün katılımı ile ilgili toplantıdan önce gazetecilerin sorularını yanıtladı. 
   Ruslarla yeni bir sayfa açıldığını söyleyen Güler, "Rusya'dan üç ayrı anlaşmayla üç ayrı fiyattan doğalgaz alıyorduk. Bunların hesapları yapılıyor. En uygun fiyatlarla, Avrupa'yla aynı fiyattan gaz alacağız" diye konuştu. Güler, Rusya'dan tek fiyattan gaz almayı düşündüklerini ifade etti. 
   Doğalgazda maliyetleri düşürme çabalarının devam ettiğini söyleyen Güler, gazın yüzde 65'inin elektrik üretiminde kullanılması nedeniyle pahalı doğalgazın pahalı elektrik anlamına geldiğini belirtti. Rusya'dan indirim alınması halinde bir taşla iki kuş vurulacağını söyleyen Güler, gazda indirim olması halinde olası elektrik indiriminin de sinyalini verdi. 
   
   Tarife hesabı sürüyor 
   Güler bir soru üzerinde de elektrikte "bölgesel tarife" yanlış anlaşıldığı için "tarife farklılığı" demeyi tercih ettiklerini belirterek, "Maliyetlerin belirlenmesi yönünde çalışmalar sürüyor. Biter bitmez devreye girecek. Büyük ihtimalle yıl sonuna kadar oluşturacağız" dedi. 
   Devlet Bakanı Ali Babacan'ın bölgesel tarifede sübvansiyon için gerekli kaynağın Hazine'de bulunmadığı yönündeki sözünün hatırlatılması üzerine Enerji Bakanı Güler, maliyetle ilgili çalışmaların sürdüğünü, yıl sonuna kadar tarifelerin oluşturulacağını belirtti. 200 trilyon lira olarak ifade edilen sübvansiyon için "Global bir rakam" diyen Güler, "Eğer uygulansaydı yapılması gereken asgari sübvansiyon miktarıdır bu. Ama o sağlıklı bir rakam değil" şeklinde konuştu. 
   
   
</TEXT>
</DOC>
