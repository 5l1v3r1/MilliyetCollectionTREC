<DOC>
<DOCNO> 162334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/ekonomi/eko03a.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Oysa Çimento'nun gözü Irak pazarında 
</HEADLINE>
<TEXT>

Sabancı ve Oyak ortaklığıyla kurulan Oysa Çimento, ihracatını artırmayı planlarken, Irak'taki tesislerin işletilmesine yönelik fırsatları da izliyor 
     EKONOMİ SERVİSİ 

     Oyak ve Sabancı gruplarının yüzde 50 - 50 ortaklığıyla kurulan Oysa Çimento'nun, sektörün Irak'taki gelişimini ve bu ülkedeki iş fırsatlarını değerlendirdiği bildirildi. Oysa Niğde ve Oysa İskenderun'un birleşmesiyle kurulan yeni şirketin tanıtım toplantısında konuşan Oyak Otomotiv ve Çimento Şirketleri Yönetim Kurulu Başkanı Celal Çağlar, "Irak'ta çimento konusunda Sabancı Grubu'yla ortak iş yapma görüşmelerimiz var" dedi. Sabancı Holding Çimento Grubu Başkanı Erhan Kamışlı da Oysa Çimento'nun fırsatları değerlendireceğini vurgularken, Irak pazarına ilişkin şunları söyledi 
     "Irak'a ihracatı, Oyak Grubu'nun bu ülkeye yakın olan fabrikaları yapabilir. Öte yandan Irak'ta çimento tesisleri de var. Bu tesislerin işletmesine talip olmak konusunda Oyak Grubu ile görüşüyoruz. Ancak bu konu 2004'ten itibaren netleşmeye başlayabilir." 
     Kamışlı, Oysa Çimento'nun Ortadoğu ve Avrupa'ya ihracat yapmak için çalışmalar yürüttüğünü de belirtti. 
     
     3 milyon dolar tasarruf 
     Celal Çağlar da birleşmenin sinerji yaratacağını belirterek, birinci yılda 3 milyon dolar, daha sonraki yıllarda da 5 milyon dolara varan tasarruf sağlamayı planladıklarını bildirdi. Çağlar, "1 milyon ton çimento üretiminin tek çatı altında gerçekleşmesiyle yeni atılımlara daha güçlü adımlarla ilerleme şansı yakalayacağız" dedi. 
     

</TEXT>
</DOC>
