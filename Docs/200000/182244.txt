<DOC>
<DOCNO> 182244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/14/yazar/bila.html </URL>
<DATE> 2003/09/14/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Müfettişler konuşsun 
</HEADLINE>
<TEXT>

   
   Türkiye'nin bir soygun ve rüşvet cenneti olduğunu bilmeyen yok. Nereye el atsanız elinizde kalıyor... 
   20 bankanın hortumlandığı için battığı başka ülke var mı acaba 
   Ve 20'sinin de sahiplerinin paraları yutulan vatandaştan daha itibarlı oldukları başka ülke... 
   İşin acı tarafı yavuz hırsız ev sahibini bastırır misali, bunlardan bazılarının dürüstlük timsali kesilip yolsuzlukla mücadele bayrağı açmaları... 
   Vatandaşı iki kez enayi yerine koymaları... 
   Yine ne acıdır ki, polisler birbirini vurunca ilk akla gelen, rüşvet paylaşımı oluyor. 
   Akla hayale gelmeyecek bankacılık numaraları okuyup şaşırıyoruz, bugünlerde... 
   Vatandaşın şaşırması normal de, yetkililerin şaşırmaları veya şaşırıyormuş gibi yapmaları normal değil. 
   Dünyada, Türkiye kadar denetim elemanı bol ülke azdır... 
   Peki bu elemanlar yıllardır ne yaparlar 
   Bugün basına çarşaf çarşaf yansıtılan hırsızlıkları hiç görmemişler midir 
   Denetim elemanlarının tamamı örtbasçı mıdır Tamamı rüşvet alıp yolsuzlukları kapatmışlar mıdır 
   Elbette değil... 
   Kuşku yok ki, bugün günyüzüne çıkan birçok yolsuzluğun, banka hortumculuğunun farkına varmışlardır, bunları raporlamışlardır. Örtbast edilenler bu raporlardır. Bunları sümenaltı edenler de üst düzeydeki bürokratlar ve siyasilerdir. 
   Ne zaman ki, iş ticari veya siyasi olarak çıkarlarına dokunmaya başlar, o zaman dürüstlükleri aklına gelir. Tüyü bitmemiş yetimin hakkını yedirmeyiz, diye ortalıkta kabarmaya başlarlar... 
   Şimdi müfettişler konuşsa... 
   Asıl gümbürtü o zaman kopar... 
   Denetim raporları sümenaltına giden denetim elemanları, bunları kamuoyuna açıklasalar... 
   Ama açıklayamazlar, mevzuat buna izin vermez... 
   Denetim Elemanları Derneği açıklasa, mevzuat hazretleri yine kızar... 
   Oysa Türkiye'deki pisliği ortaya dökmenin en kestirme yolu, müfettişlerin konuşmasıdır. Bir özel düzenlemeyle buna olanak tanınsa... 
   Polis müfettişleri açıklasa poliste rüşvet var mı, yok mu 
   Adalet müfettişleri açıklasa yargı da rüşvet var mı, yok mu 
   Bayındırlık müfettişleri açıklasa ihalelerde, inşaatlarda rüşvet var mı, yok mu 
   Maliye müfettişleri açıklasa vergi dairelerinde rüşvet var mı, yok mu 
   Bankalar yeminli murakıpları açıklasa bankalarda hortum, rüşvet var mı, yok mu 
   Sağlık müfettişleri açıklasa hastanelerde rüşvet var mı, yok mu 
   Ama onlar da haklı, nereye konuşuyorsun 
   Konuşturmazlar ki... 
   
      
   
</TEXT>
</DOC>
