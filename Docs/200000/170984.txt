<DOC>
<DOCNO> 170984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/22/son/sonspo33.html </URL>
<DATE> 2003/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1 pilotu Webber İstanbul'da... 
</HEADLINE>
<TEXT>

     Formula 1 Dünya Şampiyonası'da yarışan Jaguar Racing Team'in pilotu Mark Webber, İstanbul'a geldi. 
     Jaguar Racing Team'in ana sponsoru Beck's biralarının davetlisi olarak Türkiye'ye gelen Webber, Atatürk Havalimanı'nda düzenlediği basın toplantısında, ilk kez geldiği Türkiye'de bulunmaktan büyük mutluluk duyduğunu söyledi. 
     Kendisine gösterilen yoğun ilginin, 2005 yılında bir ayağı İstanbul'da düzenlenmesi düşünülen Formula 1 yarışlarına olan heyecan ve ilginin bir göstergesi olduğunu kaydeden Webber, ''Türkiye ve İstanbul için çok güzel şeyler duydum. Türkiye'de Formula 1 yarışlarının düzenlenmesi çok ilginç ve keyifli olur. Böyle bir organizasyonun gerçekleşmesi halinde, Türkiye'ye gelmek isteyen çok kişi var'' diye konuştu. 
     İki yıldır Formula 1'de yarıştığını belirten Webber, yarışları çok sevdiğini ve heyecanlı bulduğunu söyledi. Jaguar ile iyi bir uyum sağladığını ifade eden Webber, en kısa zamanda birincilik kürsüne çıkmak istediğini ancak çok kuvvetli rakiplerin bulunduğunu kaydetti. 
     Günlük yaşantısında da araba ile hızlı gitmeyi çok sevdiğini anlatan Webber, ''Ancak etrafa tehlike yaratmamak kaydıyla. Araba kullanırken her zaman dikkatli olmaya, yayalara ve kurallara saygılı olmaya özen gösteriyorum'' dedi. 
     Anadolu Efes İçecek Grubu Başkanı ve Formula 1 Türkiye Komitesi Üyesi Muhtar Kent de, Formula 1 yarışlarının başarılı pilotu Mark Webber'i Türkiye'de ağırlamaktan mutluluk duyduklarını söyledi. 
     Türkiye'de Formula 1 yarışlarının düzenlenmesi konusundaki çalışmaların son aşamada olduğunu ifade eden Kent, ''Hedefimiz 2005'te yarışmanın takvimine girmek '' diye konuştu. 
     Bu arada Beck's, sponsoru olduğu Webber için bu gece İstanbul'da bir parti düzenleyecek. 
     
</TEXT>
</DOC>
