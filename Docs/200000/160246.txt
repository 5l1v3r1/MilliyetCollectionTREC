<DOC>
<DOCNO> 160246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/31/son/sontur26.html </URL>
<DATE> 2003/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz Baykal Ekonomi politikası Başbakan'ın da içine sinmiyor 
</HEADLINE>
<TEXT>

     CHP Genel Başkanı Deniz Baykal, hükümetin ekonomide, dış politikada ve iç siyasette güven vermediğini söyledi. Baykal, hükümetin ekonomi konusundaki beklentileri yanıtsız bıraktığını savunarak, ''Şu anda Türkiye'de izlenen ekonomi politikasının Başbakan tarafından da içine sindirilmediğine tanık oluyoruz. Başbakan, ekonomi politikasıyla ilgili tereddütler beyan ederek, gücüm yetmiyor, özerk kuruluşlar var, yanlış yapıyorlar diyor'' diye konuştu. 
     Baykal, TOBB 58. Genel Kurulu'nda bir konuşma yaptı. Başbakan Erdoğan'ın salondan ayrılmasından sonra kürsüye çıkan Deniz Baykal, TOBB'un çalışmalarından övgüyle söz etti. Seçim öncesi yaşanan ekonomik krizden söz eden ve uygulanan istikrar programını anlatan Baykal, bu programın bir sonucu olarak 2002'de ekonomide bazı olumlu sinyaller, işaretler çıkmaya başladığını kaydetti. 
     Böyle bir ortamda yapılan genel seçimlerin ardından ortaya çıkan tek parti iktidarının ekonomide beklentilere yanıt veremediğini ifade eden Deniz Baykal, sözlerini şöyle sürdürdü 
     ''Hükümet, ekonomi politikasını netleştirmede çok zaman harcadı. Hala da çok netleştirdiğini söylemenin imkanı yok. Şu anda Türkiye'de izlenen ekonomi politikasının Başbakan tarafından da içine sindirilmediğine tanık oluyoruz. Başbakan, fiilen yürütülmekte olan ekonomi politikasıyla ilgili tereddütler ifade ediyor. Acz beyan ederek, Gücüm yetmiyor, özerk kuruluşlar var, onlar yanlış yapıyorlar diyerek ekonomik politikamıza hakim olan tereddüdü ve kargaşayı sergiliyor.'' Piyasayı ferahlatacak, dünyaya güven verecek, ne yapmak istediğini bilen bir iktidar tablosu bulunmadığını belirten Baykal, güven sorununun sadece ekonomide değil dış politikada ve iç siyasette de karşı karşıya kalınan önemli bir sorun olduğunu ifade etti. 
     
     ''ÖNCE BAŞBAKAN GÜVEN VERMELİ'' 
     Başbakan Erdoğan'ın konuşmasına işaret eden Deniz Baykal, ''İç politikada Sayın Başbakan'a güven noktasında kamuoyunda şikayetlere tanık oluyoruz. Onun da bir güven probleminin ortada olduğunu herkes gibi görüyoruz. İçeride ortaya çıkan güven tartışmalarını bertaraf etme sorumluluğunu, herkesten önce Sayın Başbakan'dan rica ediyoruz. Önce Sayın Başbakan güven vermelidir.'' Başbakan Erdoğan'ın enflasyon konusunda fazla iyimser bir tablo çizdiğini savunan Baykal, öngörülen enflasyonun gerçekleşmeyeceği konusunda yaygın tereddütler bulunduğunu öne sürdü. 
     İktidarın göreve geldiği tarihten bu yana Erdoğan'ın söylediği gibi borç ödemediğini anlatan Baykal, bu sürede 20 milyar dolarlık bir iç ve dış borç artışı gerçekleştiğine dikkati çekti. 
     İktidarların temel hedefinin reel faizleri indirmek olduğunu belirten ve reel faizin yüksekliğinin iktidarın güven zafiyetinin bir faturası olarak ortaya çıktığını kaydeden Baykal, faizin talimatla, genelgeyle, yasayla değil, ancak hükümetin güven vermesiyle düşeceğini anlattı. 
     
     CARİ AÇIK KAYGI VERİCİ 
     Cari açığın kaygı verici boyutlara ulaştığını kaydeden Baykal, Türkiye'nin daha önce yaşadığı iki büyük krizin bu nedenle çıktığına dikkati çekti. Kur politikasının bu şekilde ortaya çıkmasının geçmişte olduğu gibi ''sahte bir cennet görüntüsü'' verdiğini belirten Baykal, ülkenin bu kur dengesini uzun bir süre sürdürme imkanına sahip olmadığını söyledi. 
     Kamu harcamalarının mutlaka azaltılması gerektiğinin altını çizen Baykal, sadece zam ve vergi politikasıyla gelir artırmanın mümkün olmadığını bildirdi. 
     Ekonominin yarısının kayıt dışında olduğunu ve buna mutlaka son verilmesi gerektiğini belirten Deniz Baykal, yüksek vergi ve primlerin de kayıt dışılığa yol açtığını kaydetti. 
     
     KONUŞMASINI ERKEN BİTİRDİ 
     Baykal konuşmasını sürdürürken, divandan bir not gelmesi üzerine, ''Sürenin ne olduğunu bilmiyorum. Sayın Başbakan'ın konuşma süresine bakarsanız, bir ölçü çıkar ya da sizin öngördüğünüz süre neyse ben onun gereğini yaparım'' dedi. 
     Divan Başkanı Erol Öztürk, Başbakan Erdoğan'ın konuşmasının 50 dakika sürdüğünü belirterek, sırada çok sayıda konuşmacı bulunduğunu belirtmesi üzerine Baykal, ''Söyleyeceklerimi esas itibarıyla söyledim herhalde. Muhalefet üslubuyla, Sayın Başbakan'ın söyledikleriyle ilgili başka açıklamalarımı da paylaşmak isterdim. Umut ederim, bunları daha başka ortamlarda paylaşma imkanı vardır. Ben bazılarınıza aykırı gelen düşüncelerimi bu platformda dile getirmeme bu ölçüde de olsa anlayış gösterdiğiniz için teşekkür ederim'' diyerek kürsüden indi. 
     Baykal toplantıdan ayrılırken, Başbakan Erdoğan'la aralarında gerçekleşen konuşma ve gülüşmelere ilişkin bir soruya, ''Sayın Başbakan toplantıdan erken ayrılacağı için konuşmamı dinleyemeyeceğini söyledi. Ben de konuşmamın yazılı metnini gönderebileceğimi söyledim'' yanıtını verdi. 
     
</TEXT>
</DOC>
