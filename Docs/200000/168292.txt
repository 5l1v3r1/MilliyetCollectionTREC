<DOC>
<DOCNO> 168292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/soneko27.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD YÖK Tasarısı geniş katılımlı tartışılarak TBMM'ye sunulmalı 
</HEADLINE>
<TEXT>

     Türk Sanayicileri ve İşadamları Derneği TÜSİAD , Yükseköğretim Yasa Tasarısı'nın, kamuoyunda geniş katılımlı bir tartışma süreci sonunda TBMM'ye sunulmasında fayda olduğunu bildirdi. 
     TÜSİAD'dan yapılan yazılı açıklamada, AB'ye uyum sürecinde önemli siyasi, ekonomik ve sosyal dönüşümler geçiren Türkiye'nin eğitim sisteminin de kapsamlı bir reformdan geçmesi gerektiği belirtilerek, şöyle denildi 
     ''Bu doğrultuda Yükseköğretim Kurulu'nun temel görevi de, yükseköğretim sistemini koordine etmek, sistemi oluşturan kurumların işlevlerini belirlemek ve sistemin işleyişini makro düzeyde değerlendirmek olarak yeniden tanımlanmalıdır. 
     Ancak Yükseköğretim Yasa Tasarısı çerçevesinde tasarlanan reformların toplumumuzda oldukça iyi örgütlü, ilgili sosyal taraflarının bulunduğu unutulmamalıdır. Türkiye'nin uzun dönemli çıkarlarını ilgilendiren bu konuda, demokratik katılımcılık ilkesi çerçevesinde, üniversitelerin yönetim kadroları, öğretim üyeleri öğrenciler gibi ilgili tarafların görüş, öneri ve birikimlerinden yararlanılması gerektiğine inanıyoruz. Hükümetin imzaya açmış olduğu Yükseköğretim Yasa Tasarısı'nın, kamuoyunda etkin ve kapsamlı bir tartışma süreci sonunda Meclis'e indirilmesi, toplumu yapıcı, bilimsel ve demokratik bir katılıma teşvik edecektir. Tasarı'nın geniş katılımlı bir tartışma süreci sonunda Meclis'e sunulmasında fayda var.'' 
     
</TEXT>
</DOC>
