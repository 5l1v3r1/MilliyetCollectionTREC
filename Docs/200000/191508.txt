<DOC>
<DOCNO> 191508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/27/spor/spo04.html </URL>
<DATE> 2003/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyun içinde oyun 
</HEADLINE>
<TEXT>

   Trabzonspor'da kongre ertelendi, geriye kaos kaldı. Ahmet Ağaoğlu, kendi adamlarını yönetime sokmak isteyenlerin tehditleri yüzünden geri adım attı 
      ERGUN ATA 

   
   Trabzon camiası Ahmet Ağaoğlu'nun, en yakın arkadaşlarına dahi haber vermeden adaylıktan çekilmesinin yanı sıra yönetimin kongreyi ertelemeyle ilgili kararına odaklandı. 
   Kaos sonrası oluşturulan kriz komitesinde yer alan Asbaşkan Erol Tuna, ertelemenin riskli olacağı görüşünü savundu. Bunun üzerine "Faruk Özak Başkan, Hayrettin Hacısalihoğlu Asbaşkan" modeli ortaya atıldı. Faruk Özak'ın kabul etmemekte direnmesi üzerine, Divan Başkanı Nizamettin Algan ile Özkan Sümer'in ısrarlarıyla Tuna ikna edildi ve erteleme kararı çıktı. 
   Şimdi asıl sorun yönetim için başladı. Yönetim kurulu kendi içinden bir başkan seçmek zorunda. Divan Kurulu ile yapılan toplantıda başkanlık için Asbaşkan Erol Tuna'nın isminin öne çıktığı konuşuluyor. 
   
   Terkediş nedenleri 
   Ahmet Ağaoğlu'na yakın kaynaklar, başkan adaylığından vazgeçme nedenlerini 4 ana başlıkta topladı. 
   Ağaoğlu'nun birlikte olduğu 12 arkadaşı, Mehmet Öksüzoğlu ile birleşme ve Haşim Sayitoğlu'nun asbaşkanlığı nedeniyle çekirdek ekipten fire vermeye kesinlikle karşı çıktı. 
   Birleşmede rol oynayan Federasyon Başkanı Haluk Ulusoy ve yönetim kurulu üyesi Hüsnü Hayali ısrarla isim önerdi. Asbaşkan adayı Haşim Sayitoğlu da dört yönetici kontenjanı istedi. 
   Ali Osman Süleymanoğlu, "Mustafa Bekaroğlu ve Zeki Mazlum varsa, ben de yönetimde olacağım" dedi. Bu sırada telefon tehditleri başladı. 
   Son olarak Trabzon cephesi, dışlandıkları gerekçesiyle Ağaoğlu ve Öksüzoğlu'nun listeden silinmesi için kampanya başlattı ve Ağaoğlu çareyi vazgeçmekte buldu. 
   
   Aybaba'nın isyanı 
   TRABZONSPOR Teknik Direktörü Samet Aybaba, 0 - 0 biten Malatyaspor maçında şanssız olduklarını söyledi. Aybaba, "İlk yarıda istediğimiz futbolu oynayamadık, pozisyon üretemedik. İkinci yarıda gerçekten mükemmeldik. Ancak gol yollarını bir türlü açamadık. Kazansak çok rahatlayacaktık" diye konuştu. 
   AYBABA, ikinci yarıda oyuna giren Yattara'nın kopuk kopuk oynamasından şikayetçi oldu. Tecrübeli hoca, "Yattara'nın 90 dakikayı çıkaramadığını görüyorum. Mehmet Yılmaz da istikrar yakalayamadı" dedi. Bu arada Somers ve Maxim, Malatya maçında iki penaltılarının verilmediğini iddia etti. 
   
   Kararını savundu 
   TRABZONSPOR Başkan adaylığından son dakikada çekilen Ahmet Ağaoğlu, doğru bir karar verdiğini söyledi. Ağaoğlu, "Kongre öncesinde listeleri birleştirme kararı almıştık. Bazı gruplar listeye yeni isimler koyma çabası içine girdi. Kendi ekibimi oluşturma sıkıntısı yaşayacağımı hissettim. Güçlü bir yönetim oluşturamama riskini göze almadım" yorumunu yaptı. 
   
   
</TEXT>
</DOC>
