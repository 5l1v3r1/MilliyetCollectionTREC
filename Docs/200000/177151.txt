<DOC>
<DOCNO> 177151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sondun02.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani, BM saldırısıyla ilgili olarak kökten dincileri suçladı... 
</HEADLINE>
<TEXT>

     Irak Kürdistan Yurtseverler Birliği IKYB lideri Celal Talabani, Bağdat'taki BM merkezine yönelik saldırı ile ilgili, ''Irak'ta bu tür terörist faaliyetler sözde İslamcı, kökten dinci örgütler tarafından düzenlenmektedir'' dedi. 
     Aynı zamanda Irak'taki geçici Hükümet Konseyi'nin üyesi olan Talabani, Avustralya'ya yaptığı 5 günlük ziyaret sırasında düzenlediği basın toplantısında, El Kaide ve diğer silahlı grupların militanlarının Suudi Arabistan'dan gelip, güney ve batı sınırlarından Irak'a girdiklerini belirtti. 
     Bağdat'taki Ürdün Büyükelçiliği'ne 2 hafta önce düzenlenen saldırıdan sonra BM görevlileri veya koalisyon güçlerine karşı bombalı araçla veya intihar saldırısı yoluyla saldırı girişimleri olacağı yönünde duyumlar aldıklarını ifade eden Talabani, ''Bu tür yeni saldırılar bekliyoruz'' diye konuştu. 
     Irak'ın devrik lideri Saddam Hüseyin yanlılarının ülkede etkileri kalmadığı ve bu kişilerin tecrit olduğu görüşünü dile getiren Talabani, Saddam Hüseyin'in yakalanacağından emin olduğunu kaydetti. 
     Talabani, Saddam Hüseyin'in girişimleri ile ilgili bazı belgelerin eski Devlet Başkanı Yardımcısı Taha Yasin Ramazan'ın yakalanması sırasında ele geçtiğini söyledi. 
     Celal Talabani, Avustralyalı yetkililere desteklerinden dolayı teşekkür etti. 
     
</TEXT>
</DOC>
