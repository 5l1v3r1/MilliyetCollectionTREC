<DOC>
<DOCNO> 153463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/30/son/sondun22.html </URL>
<DATE> 2003/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıslı Türklere yönelik "önlemler paketi" Rum basınında... 
</HEADLINE>
<TEXT>

     Kıbrıs Rum yönetimi tarafından hazırlanan ve bugünkü Bakanlar Kurulu toplantısında son şekli verilerek açıklanması beklenen Kıbrıslı Türklere yönelik ''önlemler paketi'' Rum basınında yayımlandı. 
     Rum Ulusal Konseyi'nin dün akşam yaptığı toplantıda da değerlendirilen paket, 18 başlık altında toplanıyor. Rum basınına göre pakette, Kıbrıslı Türklere Avrupa Parlamentosu seçimlerine katılma hakkı öngörülüyor. 
     KKTC vatandaşlarının araçlarıyla Rum tarafına geçişi, Türk tarafının ürünlerinin Ada'da serbet dolaşımı ve Rum kesimi ile Türkiye arasında doğrudan telefon bağlantısı kurulması, açıklanacak ''önlemler'' arasında bulunuyor. 
     Rum kesiminde ve dış ülkelerde Kıbrıs Türklerine yönelik bilgilendirme büroları açılacak, insancıl ve diğer konularda karma temas komitesi kurulacak. Kıbrıs Türkleri, halen ilçe çalışma dairelerinde geçerli yöntemle Güney Kıbrıs'ta çalışma olanakları hakkında aydınlatılacak ve bu amaçla iş sahalarının tanıtımında medya ve internet kullanılacak. Eğitimleri sonucu kazandıkları özlü deneyim temelinde Kıbrıslı Türklerin çalıştırılabilmesi için gerekli düzenlemeler yapılacak. 
     Kıbrıslı Türklerin araştırma ve Avrupa Birliği programlarına katılmaları sağlanacak. Yüksek eğitim kuruluşlarında burslar verilecek. Ticaret Bakanlığı tarafından finanse edilen yüksek teknoloji ile ilgili alanlarda, Kıbrıslı Türklere katılım hakkı tanınacak. 
     Rum kesimine gidecek kişiler beraberlerinde kendi tüketimleri için yiyecek ve içki taşıyabilecek. Toplam 30 Kıbrıs Lirası yaklaşık 90 milyon TL değerinde her türlü eşya getirebilecekler. İzinle daha büyük değerde eşya da götürülebilecek. 
     KKTC ve Türkiye ile sabit telefon iletişimin otomatikleşmesi ve cep telefonlarıyla ilgili olarak Turkcell ve Telsim firmalarıyla roaming anlaşması imzalaması için Rum Telekomünikasyon Dairesi'ne izin verilecek. KKTC'nin, Türkiye'nin bir uzantısı olarak görülmemesi için kapsama KKTC dahil edilmeyecek. 
     Mevzuattaki ilgili değişiklikle Rum bölgelerinde yaşayan Kıbrıslı Türkler, birleşik bir seçim listesi temelinde milletvekili ve başkanlık seçimleri için seçme ve seçilme hakkına sahip olacak. Avrupa Parlementosu seçimlerine de KKTC'de ikamet etseler bile ''Kıbrıs Cumhuriyeti vatandaşı'' olmaları halinde Kıbrıs Türklerine olanak sağlanacak. Kıbrıs Türk partilerinin bu sürece katılmaları, ayrıca Kıbrıs Rum ve Türk partileri arasındaki işbirliği teşvik edilecek. 
     Rum ortaöğretim okullarına Türkçe dersi seçmeli ders olarak konulacak. İlgilenen Kıbrıslı Türklere, Rumca'nın bedava öğretilmesi için düzenleme yapılacak. 
     Kıbrıslı Türkler uluslararası spor kuruluşlarına ''Kıbrıs milli takımı'' üyeleri olarak katılabilecek. 
     Türk ve Rum doktorlar arasındaki ilişkilerin geliştirilmesi için teşvikler uygulanacak. Rum bölgelerine giden Kıbrıslı Türk hastaların, hastalıklarının teşhis veya tedavilerinde daha iyi hizmet verilmesi için ek önlemler alınacak. 
     




</TEXT>
</DOC>
