<DOC>
<DOCNO> 198063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/27/dunya/dun02.html </URL>
<DATE> 2003/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakü - Ceyhan'a güven verdi 
</HEADLINE>
<TEXT>

      DIŞ HABERLER SERVİSİ 

   
   Gürcistan'da 11 yıllık Eduard Şevardnadze yönetimini deviren halk ayaklanmasının ardından, 4 Ocak'ta yapılacak cumhurbaşkanlığı seçimlerine tek aday olarak çıkacağı açıklanan Milliyetçi Hareket partisi lideri Mihail Saakaşvili, Bakü - Ceyhan petrol boru hattına tam destek vereceklerini söyledi. 
   Muhalefetin diğer önde gelen lideri Zurab Jvaniya ve Cumhurbaşkanı Vekili Nino Burjanadze'nin de bu politikaya destek verdiğini belirten Saakaşvili, Azeri ana üretim petrolünü Batı pazarlarına taşıyacak olan Bakü - Tiflis - Ceyhan, BTC petrol boru hattı projesinin kendileri için hayati önem taşıdığını söyledi. 
   BTC hattının devam eden inşaatında herhangi bir gecikme yaşanmasını beklemediklerini ifade eden Saakaşvili, proje üzerinde ciddiyetle duracaklarını kaydetti. Saakaşvili, Azeri doğalgazının Batı pazarlarına ihracını öngören Bakü - Tiflis - Erzurum BTE doğalgaz boru hattı projesinin de öncelikleri arasında yer aldığını belirtti. 
   
   
   
   
   
</TEXT>
</DOC>
