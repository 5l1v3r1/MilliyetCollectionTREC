<DOC>
<DOCNO> 177288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/21/son/sontur29.html </URL>
<DATE> 2003/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversitelerarası Kurul Hesaplaşma yasası istemiyoruz 
</HEADLINE>
<TEXT>

     Üniversitelerarası Kurul ÜAK Başkanı ve Yıldız Teknik Üniversitesi YTÜ Rektörü Prof. Dr. Ayhan Alkış, Yükseköğretim Kurulu YÖK Yasa Taslağı hazırlanırken diyalog aradıklarını belirterek, ''Biz bir siyasi çekişme içinde olamayız. Bu bir hesaplaşma yasası yapılmamalıdır'' dedi. 
     YTÜ Rektörlük binasında yaptığı basın toplantısında, ÜAK'ın aldığı kararı ve ardından yaşanan gelişmeleri değerlendiren Prof. Dr. Alkış, Milli Eğitim Bakanlığı'nca hazırlanan YÖK Yasa Taslağı'nın, ülkenin gereksinim ve beklentileri ile yükseköğretimin içinde bulunduğu yaşamsal sorunlara köklü çözüm getirmediğini belirtti. 
     Acil Eylem Planı'nında yükseköğretim sistemine yönelik yapılan suçlama ve gerçekçi olmayan yaklaşımların, daha başlangıçta kurulabilecek bir diyalogun koşullarını ortadan kaldırdığını kaydeden Prof. Dr. Alkış, hızlı ve tartışmasız bir yasallaşma sürecine gidilmek istendiğini savundu. 
     Taslakta standartlaşmaya götüren bir yaklaşım sergilendiğini dile getiren Prof. Dr. Alkış, akademik unvanların otomatiğe bağlandığını, demokratik katılımın bir felsefe olarak değil popülist bir yaklaşım olarak ele alındığını anlattı. 
     Prof. Dr. Alkış, şöyle dedi 
     ''Bazı olumlu düzenlemeler bulunmakla birlikte evrensel üniversite ilkelerinden yoksun, merkeziyetçi bir yapıyı öngörmekte. Taslak, üniversitelerimizin biraz da hasretle beklediği bu elbiseyi genişletme yönündeki beklentilerini karşılamak yerine, onu daha da daraltmıştır. Ve üstelik siyasi erkin eline vermiştir. Yani şikayet edilen ve kaldırılacağı söylenen bir sistem, bir bakıma iktidara verilmiştir. Üniversite özerkliğini ortadan kaldıran bu gücü, tepsi içinde iktidar kendi kendine sunmuştur.'' 
     
     TASLAĞA, ÜNİVERSİTELER KARŞI DURACAKLAR 

     Taslağın böyle yasalaşmasının beyin ve bilgi göçünü artıracağını da savunan Prof. Dr. Alkış, ''Ancak taslağı yerden yere vurma gibi bir amacımız yok. Üniversitelerarası Kurul'un asla bu konuyu bir siyasi malzeme olarak kullanma düşüncesi yok'' dedi. 
     Kurul'un yeni bir taslak hazırlama sürecine girdiğini ve bunun için 9 kişilik bir komisyonun çalışmalara başladığını hatırlatan Prof. Dr. Ayhan Alkış, bunun yeni bir yükseköğretim modeli çalışması olacağını ifade etti. 
     Prof. Dr. Alkış, Kurul'un söylenildiği gibi ''uzlaşmadan kaçan'', ''retçi'' bir tutum içinde olmadığını, bir diyalog süreci başlattığını anlatarak, ''Bu geç olmuştur. Ancak bu bir ortam meselesidir'' diye konuştu. 
     Üniversitelerin bir değişime ihtiyacı bulunduğunu ancak bunun siyasi iktidarların amaçlarına göre değil, bizzat üniversite ve toplumun gereksinimlerine göre yapılması gerektiğini söyleyen Prof. Dr. Alkış, ''Böyle bir taslağı hangi hükümet getirirse getirsin üniversiteler aynı şekilde karşısında duracaklardır'' dedi. 
     Görüşleri için kendilerine bir ay süre verilmesini de eleştiren Prof. Dr. Alkış, ''Bu ülkenin sorunları acildir. Üniversite sorunu da acilen çözülebilir. Ama birkaç aylık zamanı bile üniversitelere çok gören iktidarlara karşı, üniversitelerin direneceğini gözden ırak tutmamak gerekir'' diye konuştu. 
     
     YASANIN ÇIKMASI HALİNDE... 

     Soruları da yanıtlayan Prof. Dr. Alkış, ''yasanın çıkması halinde ne yapmayı düşündüklerine'' ilişkin olarak, şunları söyledi 
     ''Üniversiteler doğal olarak kendilerini üniversite yapan ilkeleri gerçekleştirmek için mücadelesini sürdürecek. Ama asla bugüne kadar yaşadığımız huzuru, düzeni bozacak, sosyal yapıyı ve ekonomiyi tehlikeye sokacak bir girişim içinde olmayacaktır. Siyasetçileri sıkıntıya sokacak girişimleri mutlaka yapacaktır.'' ''Rektörlerin, görev süresi sona eriyor diye buna karşı çıktıkları'' yolundaki eleştirileri de yanıtlayan Prof. Dr. Alkış, ''Rektör ya da yöneticileri bunun önünde engel görüyorlarsa o zaman hiç olmazsa istediğimiz yasayı çıkarsınlar, biz ayrılmaya razıyız'' dedi. 
     Prof. Dr. Alkış, ''Biz diyalog arıyoruz. Biz bir siyasal çekişme içinde olamayız. Bu bir hesaplaşma yasası yapılmamalı. Akademik platformlarda bu konuları tartışmak istiyoruz'' diye konuştu. 
     
</TEXT>
</DOC>
