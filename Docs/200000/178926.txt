<DOC>
<DOCNO> 178926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sondun22.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bedir Tugayı savaşçıları Necef'e doğru yola çıktı 
</HEADLINE>
<TEXT>

     Irak'ın başkenti Bağdat'ın güneyindeki Şii kenti Necef'te, Hz. Ali cami ve türbesinde meydana gelen saldırıda 2 bomba yüklü aracın kullanıldığı kaydedildi. 
     Irak İslam Devrimi Yüksek Konseyi IİDYK lideri Muhammed Bagır El Hekim'in yeğeni Muhsin Hekim, CNN'e yaptığı açıklamada, Hekim ve maiyetinin, cuma namazı sona erdikten sonra camiden ayrıldığını ve araçlarına doğru yürüdükleri sırada arkalarındaki 2 aracın infilak ettiğini bildirdi. 
     İnfilak eden araçların, Hekim ve maiyetine ait olup olmadığı henüz bilinmiyor. 
     Muhsin Hekim, Necef'teki saldırıda 20 kişinin öldüğünü belirtirken, diğer kaynaklar ölü ve yaralı sayısının 100 olabileceğini kaydediyorlar. 
     IİDYK sözcülerinden Said Heysem, CNN'e yaptığı açıklamada, konseyin örgütlü silahlı kanadı Bedir tugayından bir kamyon dolusu savaşçının, Necef'e gitmek üzere Bağdat'tan yola çıktığını söyledi. 
     
</TEXT>
</DOC>
