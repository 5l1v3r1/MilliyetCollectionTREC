<DOC>
<DOCNO> 155799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/10/son/sondun08.html </URL>
<DATE> 2003/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
The Times "İngiliz doktorlar binlerce özürlünün beynine el koydu" 
</HEADLINE>
<TEXT>

     İngiltere'de yayımlanan The Times gazetesi, İngiltere'de doktorların, 30 yıl boyunca, ''daha sonra yapılacak araştırmalarda kullanılmak üzere'' binlerce özürlünün beynine ölümlerinden sonra el koyduğunu öne sürdü. 
     Bu konuda yapılan resmi soruşturmanın sonuçlarını Pazartesi günü yayımlayacağını duyuran gazetenin haberinde, 1970-1999 yıllarındaki bu uygulama sırasında, ölen kişilerin ailelerinin izinlerinin alınmadığı öne sürüldü. 
     El konulan beyinlerin 24 bininin, halen İngiltere'deki çeşitli hastanelerde özel koşullarda saklanmakta olduğu belirtilen haberde, bu rakamın, hastalardan alınan toplam beyinlerin yarısına yakın olduğunun tahmin edildiği, diğer bölümünün ise yıllar içinde araştırmalarda kullanıldığı bildirildi. 
     Hükümetin ise gelecek aylarda yeni bir yasal düzenleme yapmaya ve bu konudaki kurallara uymayan, hastaları ölümlerinden sonra suiistimal eden doktor ve bilim adamlarına daha ağır cezalar getirmeye hazırlandığı ifade edilen haberde, konunun soruşturulması emrini Sağlık Bakanı Alan Milburn'ün verdiği hatırlatıldı. 
     
</TEXT>
</DOC>
