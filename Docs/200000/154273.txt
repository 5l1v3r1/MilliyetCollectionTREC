<DOC>
<DOCNO> 154273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/03/son/sontur13.html </URL>
<DATE> 2003/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yürek burkan tablo... 'Bu kravatı tanıyan var mı '... 
</HEADLINE>
<TEXT>

     Bingöl'de meydana gelen depremin ardından en fazla hasarı gören Çeltiksuyu YİBO'da yürekleri sızlatan manzaralar yaşanmaya devam ediyor. 
     Arama-kurtarma ekipleri, ağır iş makinelerinin de yardımıyla enkaz altındaki öğrencilerin cesetlerini çıkarmaya çalışıyorlar. 
     Dikkatli şekilde yapılan çalışmada, enkazdaki öğrencilerden sağ kalanlarının bulunma ihtimali göz ardı edilmiyor. Yapılan çalışmalarda enkazın alt bölümlerine ulaşılınca, çıkarılan cesetlerin tanınmaz halde olması, öğrencilerin kimliklerinin teşhis edilmesini güçleştiriyor. 
     Bu sabah saat 08.05'te çıkartılan bir öğrencinin cesedi, enkaz başında bekleyen ailelere teşhis ettirilmeye çalışıldı. Ancak, tanınmayacak hale gelen ve ambulansa konulan cesedin üzerindeki kravat ailelere gösterilerek, ''Bu kravatı tanıyan var mı '' diye soruldu. 
     Çocuğunun enkaz altından çıkartılmasını bekleyen bir anne ise kravatı dikkatle inceledi, fakat çocuğuna ait olmadığını söyledi. Bunun üzerine ceset hastane morguna kaldırıldı. Cesetlerin teşhisinde okulda görev yapan öğretmenlerden de yardım alınıyor. 
     Bu arada, enkaz altından şu ana kadar 114 öğrencinin kurtarıldığı, 64 öğrencinin ise cesetlerinin çıkartıldığı öğrenildi. Halen enkaz altında 21 öğrencinin bulunduğu tahmin ediliyor. 
     Arama-kurtarma ekipleri enkazdaki çalışmalarını yoğun şekilde sürdürüyor. 
     




</TEXT>
</DOC>
