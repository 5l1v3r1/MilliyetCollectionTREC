<DOC>
<DOCNO> 192233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/soneko32.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tüzmen Savaş olmasaydı Irak'ta 4 milyar doları yakalayacaktık 
</HEADLINE>
<TEXT>

     Devlet Bakanı Kürşad Tüzmen, Irak'ta bir an evvel kaos ortamının bitmesini istediklerini belirterek, ''Aslında savaş olmasaydı Türkiye bugün yaklaşık 4 milyar dolarlık bir ihracat rakamını Irak'ta yakalayacaktı'' dedi. 
     ''İdari Kapasitenin Arttırılması ve e-Gümrük Paneli''ne katılan Tüzmen, gazetecilerin sorularını yanıtlarken, ''Başbakan Erdoğan doğalgazda yüzde 5 indirim olabileceğini söyledi. Bu ihracata nasıl yansır '' şeklindeki soru üzerine, bütün girdi maliyetlerinin aşağıya, dünya fiyatlarına doğru inmesinin ihracat açısından çok olumlu bir yaklaşım olduğunu vurguladı. 
     Hükümetin hiçbir şekilde girdi maliyetlerini artırıcı tedbir almadığını belirten Tüzmen, ''Hep aşağı doğru çekmeye çalışıyor. Fakat yapısal sorunlar bugüne kadar geldiği için bunları hemen aşağı doğru çekmek mümkün değil'' dedi. 
     Tüzmen, o konuda ciddi çalışmalar yaptıklarını, bu geçen zaman zarfında önlerini görebilecekleri bir kurun da dış ticaret açısından son derece olumlu olacağını kaydetti. Büyük firmaların kendi bünyeleri içinde gümrüklere gitmeden ithalat-ihracat işlemleri yapmaları konusuna ilişkin bir soru üzerine de Tüzmen, burada büyük firma değil, onaylanmış ihracatçı dedikleri firmaların söz konusu olduğunu belirterek, bu konuda Maliye Bakanlığı'nın çalışmalarını sürdürdüğünü, önümüzdeki günlerde bununla ilgili düzenleme yapılacağını belirtti. 
     Gümrüklerde yüzde 99.5 oranında otomasyonun sağlanmış durumda olduğunu ifade eden Tüzmen, ''Elektronik ortamda gümrük işlemlerinin yapılmasıyla ilgili çalışmalar da yüzde 70'ler seviyesine geldi. Önümüzdeki dönemde bunu yüzde 100'ler seviyesine getireceğiz'' dedi. 
     Bir gazetecinin AB ilerleme raporunda, uygulamada sıkıntılar yaşandığı yönünde eleştiriler yer aldığını hatırlatması üzerine de Tüzmen, ''AB ilerleme raporunda gümrük ve dış ticaret teşkilatının en önde gelen kurumlar olduğu söyleniyor'' dedi. 
     
     ''IRAK'TA KAOS ORTAMININ BİTMESİNİ İSTİYORUZ'' 

     Kürşad Tüzmen, Irak'la ilgili bir soruyu yanıtlarken de, kaos ortamının ihracat artışını olumsuz etkilediğine işaret ederek, şunları söyledi 
     ''Biz Irak'ta bir an evvel bu kaos ortamının bitmesini istiyoruz. Aslında savaş olmasaydı Türkiye bugün yaklaşık 4 milyar dolarlık bir ihracat rakamını Irak'ta yakalayacaktı. Bugün için Güneydoğu, Doğu ve Orta Anadolu'da küçük, orta boy firmalarımız için bu çok iyi olacaktı. Fakat bütün buna rağmen yine yaklaşık 120 milyon dolarlık bir aylık ihracatımız oluyor. Bu sene 1 milyar dolar rakamına ulaşmayı hedefliyoruz. Bu rakam bu şartlar altında elde edilebilecek en iyi rakam olacak. Orada istikrarlı bir yönetim olursa gerçekten sadece Irak için değil Türkiye içini bütün bölgedeki barış için çok uygun bir ortam sağlanmış olur.'' Bir gazetecinin ''Irak'ta iş yapacak ihracatçılarda endişe, geri çekilme gibi hareketler var mı '' şeklindeki sorusu üzerine de Tüzmen, ''Yok. Belki bu açıdan biz hakikaten şanslı insanlarız. Türk ihracatçısı, müteşebbisi müteahhidi hep riskli ortamlarda olmayı arzu etti. Gönlünden bu geldi ve bizim bu son dönemde ihracat başarımızın müteahhitlik alanındaki başarımızın arkasında bu yatar'' dedi. 
     Türk girişimcilerin riskli pazarlarda, kaos ortamında nasıl çalışacağını iyi bildiğini ifade eden Bakan Tüzmen, şöyle devam etti 
     ''Bütün bu sıkıntılar yaşanırken bizim bine yakın ihracatçımız Irak'taydı. Görüşmeler devam ediyor, arkadaşlarımız gidip geliyor. Gelişmekte olan bir ülke olarak biz zaten bu şeklide bir strateji izlemeye de mecburuz. Yani dört dörtlük oluşmuş pazarlarda zaten bize fazla yer bırakılmamış oluyor. Biz kendi pazarımızı kendimiz bir şekilde yaratmaya çalışıyoruz. İhracatçılarımız da bu konuda hem bileklidirler hem yüreklidirler, gayet de güzel yapıyorlar.'' Tüzmen, bir soru üzerine, Şubat ayı içerisinde Bağdat'ta bir fuar düşünüldüğünü söyledi. 
     
     TL'DEN SIFIR ATILMASI 

     Türk Lirası'ndan sıfır atılması konusundaki bir başka soru üzerine de Kürşad Tüzmen şöyle dedi 
     ''Latin Amerika deneyiminde şunu gördük, eğer enflasyonu aşağı doğru çekmediğiniz zaman paranızdan sıfır atmanızın anlamı yok. Önemli olan tek haneli enflasyon rakamına ulaşmak. Tek haneli rakama ulaştıktan sonra zaten o zaman bu sıfırları tekrar geri gelmeyecek şekilde atmanız mümkün olabilir. Bu sıfırları atıp tekrar geri getiriyorsanız o zaman bir anlamı kalmıyor.'' Bir gazetecinin, basına yansıyan Cumhuriyet Bayramı resepsiyonundaki ''Bekar gezelim, şeker ezelim'' sözlerini hatırlatarak bunun tepki mi espri mi olduğunu sorması üzerine Tüzmen, ''Geçelim bunları. Türkiye'nin çok önemli işleri var. Açıkçası ben de orada onu söyledim. Bu sene böyle, bu seferkinde moda bu şekilde, biz de bu şekilde geliyoruz. Bekar gezelim şeker ezelim dedim. Geçelim arkadaşlar, bizim yapacak çok önemli işlerimiz var. Biz gelin iyi bildiğimiz işlere konsantre olalım. Arkada bıraktık dündü o geçti şimdi biz ileriye bakacağız Türkiye olarak hep bundan sonra ileriye bakacağız'' diye konuştu. 

     
</TEXT>
</DOC>
