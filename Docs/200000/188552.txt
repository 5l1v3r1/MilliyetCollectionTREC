<DOC>
<DOCNO> 188552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/14/son/soneko11.html </URL>
<DATE> 2003/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'un nüfusu 2050'de 17.8 milyona ulaşacak... 
</HEADLINE>
<TEXT>

     Mevcut eğilimler devam ederse 2050 yılında İstanbul'un nüfusu 17,8, Ankara'nın 5,3, İzmir'in ise 3,9 milyonu bulacak. 
     Türkiye nüfusunun 101,1 milyona ulaşacağı, nüfusun yüzde 81,7'sinin kentlerde oturacağı tahmin ediliyor. 
     2000 nüfus sayımı verilerine göre Türkiye nüfusunun yüzde 64,9'u kentlerde yaşıyor. Birleşmiş Milletler Kalkınma Programı'nın 2002 İnsani Kalkınma Raporu'na göre, 2015 yılında Türkiye nüfusunun yüzde 71,8'i kentlerde barınacak. 
     Türkiye'de, 2003 Yılı Programı'na göre göçler dahil 2001 yılı nüfus artış hızı binde 17,03. Bu oranın programa göre 2002'de binde 16,6'ya, 2003 yılında binde 16,17'ye ineceği tahmin edildi. 
     2003 Yılı Programı'ndaki nüfus artış hızındaki azalış rakamlarını baz alarak yapılan projeksiyonlara göre, 2000 yılında 67 milyon 461 bin, 2003 yılında 70 milyon 877 bin olan yıl ortalama nüfus rakamının 2030 yılında 95,7 milyona, 2050 yılında 101,1 milyona yükselmesi bekleniyor. 2048-2050 yıllarında nüfus artış hızı da sıfıra inmiş olacak ve Türkiye nüfusu şimdiki verilerle 101 milyonda durağanlaşacak. 
     1990 ve 1997 yıllarında yapılan nüfus sayım ve tespitleri verileriyle yapılan projeksiyonlarda, Türkiye nüfusunun 2038-2040 yıllarında 89-90 milyonda durması bekleniyordu ama 2000 yılında yapılan nüfus sayımında nüfus artışının sanılandan daha yüksek olduğu ortaya çıktı. Bu veriler esas alındığında Türkiye nüfusunun 2048-2050 yıllarında 101 milyon dolaylarında duracağı tahmini yapılabiliyor. 
     Birleşmiş Milletler Kalkınma Programı'ndaki 2015 yılı için yüzde 71,8'lik kentsel nüfus tahmini esas alınarak yapılan projeksiyona göre de 2003 tahminleriyle yüzde 66,2 olan kentsel nüfus ise 2050 yılında yüzde 81,7'ye çıkacak. Bu durumda halen 2003 yılı 46,9 milyon tahmin edilen kentsel nüfus 2030 yılında 74 milyona, 2050 yılında 82,6 milyona ulaşacak. 
     
     3 BÜYÜKTEN EN HIZLI BÜYÜYENİ İSTANBUL, EN YAVAŞI ANKARA... 
     1990-2000 döneminde kentsel nüfus yüzde 30,95 artarken, İstanbul'un nüfusu yüzde 33,78, İzmir'in nüfusu yüzde 26,92, Ankara'nın nüfusu ise yüzde 23,97 arttı. Bir diğer ifadeyle İstanbul nüfusu, Türkiye kentsel nüfus artışından yüzde 9,14 daha hızlı, İzmir'inki yüzde 13,02, Ankara'nınki ise yüzde 22,55 daha yavaş arttı. Bu eğilimin gelecekte de devam etmesi durumunda 2003 yılı tahminine göre 9,6 milyon olan İstanbul, 2030 yılında 15,8, 2050 yılında 17,8 milyona, 3,4 milyon olan Ankara 2030 yılında 4,9, 2050 yılında 5,3, 2,4 milyon olan İzmir, 2030 yılında 3,6, 2050 yılında 3,9 milyona yükselecek. Bu kentlerin nüfusları bu rakamlarda durağanlaşacak. 
     
     NÜFUS 2030'LARDAN SONRA FAZLA ARTMAYACAK 
     2030 yılından sonra Türkiye'de çok fazla bir kentsel nüfus ve toplam nüfus artışı beklenmiyor. Örneğin 2030-2050 döneminde geçecek 20 yılda mevcut eğilimle Türkiye nüfusunun sadece 5,5, İstanbul nüfusu 2 milyon, Ankara nüfusu 440 bin, İzmir nüfusunun 360 bin artacağı tahmin ediliyor. 
     
</TEXT>
</DOC>
