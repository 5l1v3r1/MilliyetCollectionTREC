<DOC>
<DOCNO> 159898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/30/yazar/sazak.html </URL>
<DATE> 2003/05/30/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Akademi mesajı 
</HEADLINE>
<TEXT>

     Dünkü yazımızda, kamuoyunda giderek yükselen bir beklentiye değinmiştik. Büyükanıt, gazetecilerin sorusu üzerine hiçbir tereddüde gerek bırakmayacak netlikte ifade etmiş 
     'Avrupa Birliği, en kısa zamanda Türkiye'ye bir tarih vermeli.' 
     O halde... Sivil - asker, ülkeyi yöneten kadrolar AB sürecinde Ankara'dan beklenen yasal hazırlıkları süratle tamamlamalıdır. MGK da sonbahardaki İlerleme Raporu'nu gözeterek, demokratikleşme adımlarında 'frenleyici' değil, 'özendirici' olmalıdır. 
     AB sürecindeki hazırlıklar, yönetim odakları arasındaki güvensizliklere kurban edilmemeli. 
     Geçen haftaya damgasını vuran 'genç subaylar' tartışması ve Genelkurmay Başkanı Özkök'ün açıklamalarının ardından gözler, Büyükanıt'ın Harp Akademileri'nde vereceği mesajlara çevrilmişti. 
     Dış politikada Irak nedeniyle gerginleşen Türk - ABD ilişkileri ve AB'nin geleceği konusunda asker ne düşünüyordu İçe dönük değerlendirmeler olacak mıydı 
     Büyükanıt, 'Türkiye Avrupa'nın bir parçasıdır ve AB'ye girecektir' diyerek Silahlı Kuvvetler'in bu süreçte engelleyici rol oynamayacağını vurguladı. Ancak şu uyarıyı da yapmaktan kaçınmadı 
     "Avrupa Birliği'ni ve bu birliğin yüksek değerlerini, sahip oldukları çağdışı ve bölücü hedeflere ulaşmada bir vasıta olarak görenlerin hüsrana uğramaları kaçınılmaz bir sonuçtur." 
     Harp Akademileri'ndeki sempozyum sürerken Başbakan Tayyip Erdoğan da TBMM'deki 'AB genel görüşmesi' nedeniyle kürsüye çıktı ve Türkiye'nin 2004 sonunda üyelik müzakerelerine başlamak için 'uyum ve uygulamada' gösterilmesi gereken kararlılığı ifade etti. Bir 'çağdaşlık projesi' olarak AB üyeliğini savundu. Eylüldeki İlerleme Raporu'nun 'olumlu' çıkması halinde 2004 sonunda müzakere takvimi alınabileceğini söyledi. 2010 - 11 yılında tam üyeliğin ise gerçekçi bir takvim olduğunu anlattı. 
     Büyükanıt'ın ABD'ye yönelik mesajlarına gelince... 
     Küreselleşmenin güvenlik boyutu bağlamında, 11 Eylül sonrası terör tehdidi ve 'asimetrik savaş' kavramları üzerinde duran Yaşar Büyükanıt'ın şu sözlerinin adresini kestirmek güç değildi 
     "Ulusal kimlikleri, refah seviyelerine paralel olarak giderek artan uluslar, gelişmekte olan ülkelere bu yaklaşımı göstermekte biraz hasis davranmaktadırlar. Daha öte, bu ülkelerdeki ulusal davranışları, küreselleşmeye aykırı görmekte ve mikro - etnik hareketlere destek vermekte de bir sakınca görmemektedirler." 
     Özetle... Ordu, AB'ye karşı değil, ancak üniter yapı, laik ve demokratik Türkiye'den yana. Hükümet bu duyarlılıklara özen gösterip sahiplendiği sürece, kırk yıllık AB sürecinde 'mutlu son'a, tam üyeliğe ulaşılır. Demokrasiye darbelerle son verme yöntemi de son bulur 
     
     

</TEXT>
</DOC>
