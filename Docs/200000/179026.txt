<DOC>
<DOCNO> 179026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/29/son/sontur34.html </URL>
<DATE> 2003/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Bizim şimdi AB'ye girmemiz, Türkiye'ye ihanet olur 
</HEADLINE>
<TEXT>

     KKTC Cumhurbaşkanı Rauf Denktaş, ''AB'ye bizim şimdi girmemiz, Türkiye'nin haklarını reddederek girmemiz dolaylı Enosis'i kabul etmemiz anlamına gelir'' dedi. 
     Denktaş, Maslak Prıncess Otel'de, Türkiye Lions Genel Yönetmenler Konseyi Toplantısı'na katıldı. 
     Konsey Başkanı İnal Aydınoğlu, Türkiye Lionsları'nın uluslararası alanda sıkıntılarla karşı karşıya bulunduğunu dile getirerek, KKTC'de bulunan 7 Lions Kulübü'nün ya kulüp belgelerini geri vermeleri ya da Yunanistan'a bağlanmalarının istendiğini söyledi. 
     Bu kulüplerin kuruldukları günden bu yana Türkiye'deki Lionslar'a bağlı olduğunu ifade eden Aydınoğlu, bu konuda KKTC Cumhurbaşkanı Rauf Denktaş'tan ''ne yapmaları konusunda görüş almak istediklerini'' belirtti. 
     Bu arada, Lionslar'ın Dünya Başkanlığı'na Türkiye'den Nesim Levi'nin aday olduğunu da hatırlatan Aydınoğlu, ancak kendisine Kıbrıs'a sadece Atina üzerinden gidebileceğinin söylendiğini, bu konuda da sıkıntıları bulunduğunu anlattı. 
     
     KKTC CUMHURBAŞKANI DENKTAŞ 
     Toplantıda bir konuşma yapan Denktaş, Lionslar'ın önemli bir noktada bulunduklarını, akıl yolu ile haklarını nasıl koruyacaklarını kendisinin de merak ettiğini söyledi. 
     Bu konuda formül bulmakta güçlük çektiğini ifade eden Denktaş, din, dil, milliyet, kültür, güvenlik ve bayrak açısından biri Türkiye'ye, diğeri Yunanistan'a bağlı 2 halkın Kıbrıs'ta yaşadığını, bunun da 1960 anlaşmalarıyla garanti altına alındığını hatırlattı. 
     Denktaş, bu anlaşmadan sonra bir ortaklık cumhuriyeti kurulduğunu, buna saygısızlığın ise Rumlar tarafından yapıldığını ifade ederk, Kıbrıs'taki Türkler'in 1963'ten bu yana bir mücadele verdiğini söyledi. 
     Rauf Denktaş, ''Şimdi durup dururken, Türkiye'deki 118 Yönetim Çevresi'ne bağlı Kıbrıslı Lionslar, Yunanistan'a bağlanması direktifiyle karşı karşıya bulunuyorlar'' dedi. 
     Lionslar'a neler yapmaları gerektiği konusunda öneride de bulunan Denktaş, Lionslar'ın ABD'deki merkezine bu sıkıntıyı iletmelerini, Lionslar'ın siyasetle ilgisinin olmadığını hatırlatarak, seyahat özgürlüğü konusunda yardım istemeleri gerektiğini söyledi. 
     Denktaş, şunları kaydetti 
     ''Bazı olaylarda hak ve hürriyet konusunda, var mıyım, yok muyum konusunda akıl yolu tercih edilir. Ama heyecanla beraber yürünür. Bir noktada görürsünüz ki milli heyecanınız, hürriyet aşkınız, var olduğunuzun belirlenmesinde kendinizi soyutlayıp yalnız kalmayı tercih etmek zorunda kalırsınız. 
     KKTC, bugün sadece Türkiye tarafından tanınıyorsa, bu kararı verdiği içindir. Başkalarının tanıması için ısrarlı ve kararlı olmak gerekir. 
     Bu, 7 Lions konusu değildir. Prensip konusudur. Kıbrıs'ta dili, dini, milliyeti, kültürü, güvenliği bayrağı ve her şeyiyle Türkiye ile bağlı olan bir millet, Lions kulüplerinin de Türkiye'ye bağlı olmaya devam edip etmemesi meselesidir. 
     Bizi, dilimiz, dinimiz, bayrağımız, milletimizinden ayırma oyununa gelip gelmeyeceğimiz sorusunu sorarak, cevabınızı vereceğinize inanıyorum.'' 
     
     DENKTAŞ SORULARI YANITLADI 
     Denktaş, konuşmasının ardından bir gazetecinin, '' Kıbrıs'ı başa bela eden adam olarak görünmek istemem şeklinde bir açıklamanız var. Bu doğru mu '' yönündeki sorusu üzerine, bu açıklamanın doğru olduğunu söyledi. 
     Denktaş, bazı köşe yazarlarının ''AB'ye Annan Planı çerçevesinde girmek ver kurtul değildir'' dediğini ifade ederek, Türk milletinin buna katılmadığını bilen bir kişi olarak bu sözü söylediğini kaydetti. 
     Rauf Denktaş, şöyle devam etti 
     ''AB'ye bizim şimdiki halde girmemiz için Türkiye'nin Kıbrıs üzerindeki haklarını reddetmemiz, ortadan kaldırmamız gerekiyor. Çünkü Rum tarafı Türkiye'nin Kıbrıs üzerindeki hakları ortadan kalksın diye AB'ye müracaat etmiştir. Hukuk çiğnenmiştir. AB bunun farkına varmıştır. Bizden de imza istiyorlar. Rumlar'ın yapmış olduğu yasadışı olayı meşrulaştıralım diye. Dava budur. 
     AB'ye bizim şimdi girmemiz, Türkiye'nin haklarını reddederek girmemiz, dolaylı Enosis'i kabul etmemiz anlamına gelir. Azınlık olarak bizi zaman içerisinde eritecekleri anlamına gelir. Bunu da kimse kabul etmez.'' Denktaş, bazı köşe yazarlarının kendisini ''Kıbrıs'ı başa bela eden adam'' olarak takdim ettiklerini kaydederek, şöyle konuştu 
     '' Denktaş, diretmekle Türkiye'yi belaya sokacak. Denktaş, diretmekle Türkiye'nin AB yolunu kesmektedir diyorlar. Beni bu şekilde takdim ediyorlar, hem burada, hem Kıbrıs'ta AB'den ödenekli yazarlar. Dolayısıyla onlara cevabımdır. Bu Türk milletine güvenen bir kişinin cevabıdır. Millet karar versin diyorum. Milletin kararını görürlerse yazdıklarının doğru olmadığını, bizim Kıbrıs'taki Türk haklarını ve Kıbrıslı Türkler'in haklarını korumak suretiyle milli bir çizgide olduğumuzu herkes görecek.'' Bu arada İnal Aydınoğlu, Türkiye'deki Lionslar'ın hiçbir koşulda Türkiye'nin ve KKTC'nin kabul etmeyeceği bir yolu kabul etmeyeceğini ifade etti. 
     Aydınoğlu, KKTC'deki bu kulüplerin ne yapacaklarına ilişkin karar için 30 Eylül 2003 tarihine kadar süre verildiğini, bunun için bu toplantı sonrasında karara varılacağını açıkladı. 
     
</TEXT>
</DOC>
