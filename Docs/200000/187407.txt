<DOC>
<DOCNO> 187407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/09/siyaset/siy12.html </URL>
<DATE> 2003/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Teksas milletvekili 
</HEADLINE>
<TEXT>

   AKP Samsun Milletvekili Musa Uzunkaya'dan garip öneri. 'Silah taşımayı teşvik edelim, vatandaşa kolaylık sağlayalım. Caydırıcı olur. Taşıyıp da suç işlemeyeni ödüllendirelim' 
      ANKARA Milliyet 

   
   AKP Samsun Milletvekili Musa Uzunkaya'nın Kapalıçarşı'daki tuvalet kuyruğu kavgasında üç kişinin ölümünü gerekçe gösterip "Can güvenliği yok. Ruhsatlı silah taşınması teşvik edilip, azami kolaylık sağlansın, caydırıcı olur" önerisi, İçişleri Bakanı Abdülkadir Aksu'yu güldürdü. 
   TBMM Plan ve Bütçe Komisyonu dün Olağanüstü Hal'in sona erdiği illerde silah taşıma ruhsatlarının "bulundurmaya" çevirmedikleri gerekçesiyle haklarında yasal işlem yapılan vatandaşlara 6 ay ek süre tanıyan tasarıyı ele aldı. 
   Ruhsatlı silah sayısının 511 bin 897 olduğunu kaydeden Aksu, suç oranının 2003'te de 1.7 olduğunu söyledi. Bu sırada Uzunkaya'dan gelen öneri şaşkınlık yarattı. Kapalıçarşı'daki üç kişinin öldüğünü anımsatan Uzunkaya, "Beklenmedik bir olayda insanlar ölüyor. Samsun'da gece 01.00'de baliciler kırık şişelerle polisi yaraladı. Sıradan vatandaşa saldırsalar ne olacak" diye konuştu. 
   
   "Camla da suç işleniyor" 
   Silah taşıyıp suç işlemeyenlerin ödüllendirilmesini isteyen Uzunkaya, şöyle devam etti "Vatandaşı silah taşımaya teşvik edelim. Suç işleyecek olan camla da işliyor. " 
   Uzunkaya'ya gülümseyerek karşılık veren Aksu, silahın teşvik edilmesini uygun görmediğini belirterek, "Vatandaş istiyor diye her istediğini yapacak değiliz" dedi. 
   
</TEXT>
</DOC>
