<DOC>
<DOCNO> 153285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/29/son/sonspo13.html </URL>
<DATE> 2003/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyaspor'da galibiyet primi 3 milyar lira... 
</HEADLINE>
<TEXT>

     İkinci Futbol Ligi A Kategorisi lideri Konyaspor'da, Ankara'da oynanacak Kayserispor maçından alınacak galibiyete verilecek prim, 3 milyar lira olarak belirlendi. 
     Basın Sözcüsü İbrahim Kaplan, Sivasspor maçından beraberlikle ayrılmanın kendilerini hedeften uzaklaştırmadığını belirtti. 
     Şu anda lider olduklarını ve bu dönemde takımın geleceğinden endişe etmenin, paniğe kapılmanın en büyük hata olacağını vurgulayan Kaplan, kalan 4 maçı kazanarak şampiyonluğa ulaşmak istediklerini ifade etti. 
     Bugüne kadar, futbolcuları teşvik etmek ve verdikleri mücadelelerin karşılığını vermek amacıyla bazı kritik maçlarda ekstra galibiyet primi verdiklerini anlatan Kaplan, ''Hafta sonu Ankara'da oynanacak Kayserispor maçından alınacak galibiyete de 3 milyar, beraberliğe ise 1.5 milyar lira prim vereceğiz. Kulüp olarak ilk kez bu kadar yüksek miktarda prim vaat ediyoruz'' dedi. 
     Kaplan, düzenlenen toplantılarda futbolcuların moralini yükseltmeye çalıştıklarını belirterek, teknik heyet ve yönetim olarak Kayserispor'u yenerek yollarına emin adımlarla ilerleyeceklerine inandıklarını sözlerine ekledi. 
     




</TEXT>
</DOC>
