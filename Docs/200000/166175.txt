<DOC>
<DOCNO> 166175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/29/son/sondun01.html </URL>
<DATE> 2003/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
NASA, Mars uçuşunu erteledi... 
</HEADLINE>
<TEXT>

     Amerikan Havacılık ve Uzay Dairesi NASA , Mars'ta hayat olup olmadığını araştırmak için bu gezegene gönderilmesi planlanan Opportunity adlı uzay aracının fırlatılışının, olumsuz hava koşulları nedeniyle ertelendiğini açıkladı. 
     NASA'dan yapılan açıklamada, Florida'daki Cape Canaveral uzay üssünden yola çıkacak aracın fırlatılışının 24 saat ertelendiği ve yarın hava koşullarının daha olumlu olmasının beklendiği belirtildi. 
     Opportunity de, ay başında fırlatılan Spirit uzay aracı gibi, Mars'ta hayat bulunup bulunmadığını tespit etmek için kullanılacak bir robot taşıyor. 
     Yerel saatle bu gece yarısına yaklaşırken fırlatılması halinde, Opportunity'nin 7 aylık bir yolculuğun ardından yaklaşık 491 milyon kilometre yol kat ederek 25 Ocak 2004'te Mars'a ulaşması bekleniyor. 10 Haziran'da fırlatılan Spirit'inse yaklaşık 500 milyon km yol kat ederek 3 Ocak 2004'te ''kızıl gezegen''e ulaşması planlanıyor. 
     Bu uzay araçlarıyla Mars'a gönderilen iki robot sayesinde, gezegende su ve hayat olup olmadığı araştırılacak. İki robotun Mars'a gönderilmesinin NASA'ya maliyeti yaklaşık 800 milyon dolar. 
     
</TEXT>
</DOC>
