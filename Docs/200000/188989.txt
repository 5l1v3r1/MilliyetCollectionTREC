<DOC>
<DOCNO> 188989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/16/son/sondun12.html </URL>
<DATE> 2003/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton Bush'u, Bin Ladin tehdidi konusunda uyarmıştım 
</HEADLINE>
<TEXT>

     ABD eski başkanı Bill Clinton, ABD Başkanı George W. Bush'u, 2001 yılında görevinden ayrılmadan önce, Usame Bin Ladin'in ABD için en büyük güvenlik tehdidi olduğu konusunda uyardığını söyledi. 
     History Channel adlı televizyon kanalı tarafından düzenlenen öğle yemeğinde konuşan Clinton, söz konusu uyarıyı eski ve yeni ABD başkanları arasında resmi ve çoğunlukla da gizli olarak yapılan ''çıkış görüşmesi' sırasında yaptığını belirtti. 
     Clinton ''Bush başkanlık seçimi kampanyası sırasında, ABD için en büyük güvenlik meselesini Irak ve ulusal füze savuma sisteminin oluşturduğu kanısında olduğunu açıklamıştı. Ben kendisine en büyük güvenlik probleminin Usame Bin Ladin olduğu görüşünde olduğumu söyledim'' diye konuştu. 
     Bush'u El Kaide'nin oluşturduğu tehlike konusunda ikna edememiş olmasını ''hayatında yaşadığı en büyük iki veya üç düş kırıklığından biri'' olarak niteleyen Clinton, Bin Ladin'nden sonra ikinci en büyük güvenlik önceliğinin Ortadoğu barış anlaşması olduğunu ve bunu kitle imha silahlarının yayılmasının önlenmesi konusunun oluşturduğunu düşündüğünü kaydetti. 
     Clinton, ''Hindistan ve Pakistan ile başlar ondan sonra Kuzey Kore'ye yönelir ve ancak ondan sonra Irak'a gelirdim. Irak'ın, El Kaide'den daha az önemli bir tehdit olduğunu düşünmüştüm'' dedi. 

     
</TEXT>
</DOC>
