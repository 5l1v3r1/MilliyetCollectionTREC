<DOC>
<DOCNO> 193892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/07/ekonomi/eko06.html </URL>
<DATE> 2003/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Uzan, Belize vatandaşı da olmuş 
</HEADLINE>
<TEXT>

   SEMRA PELEK İstanbul 
   
   İmar Bankası soruşturması sırasında polisin ele geçirdiği siyah evrak çantasındaki belgelere göre Ürdün vatandaşı olduğu anlaşılan Hakan Uzan'ın, Orta Amerika ülkesi Belize'nin de vatandaşı olduğu ortaya çıktı. Hakan Uzan'ın Karayipler'in turizm ülkesi Belizeli olduğunu gösterir belgeler de Adalet Bakanlığı'na gönderildi. 
   Bankacılık Düzenleme ve Denetleme Kurumu'nun BDDK suç duyurusu üzerine başlatılan İmar Bankası soruşturması, Genç Parti Genel Başkanı Cem Uzan ile hakkında gıyabi tutuklama kararı bulunan kardeşi Hakan Uzan'ın, başka ülke vatandaşlıklarıyla ilgili tartışmalara son noktayı koydu. 
   Soruşturma kapsamında Uzanlar'ın ev ve iş yerlerinde yapılan aramalarda bulunan siyah bir evrak çantasında polis konuya ilişkin çok sayıda belge ele geçirmişti. 
   Belgeler arasında, Hakan Uzan'ın Ürdün vatandaşlık belgesi, Cem Uzan'ın Ürdün pasaportu, iki kardeşin vatandaşlığa kabulüne ilişkin Ürdün resmi gazetesinin fotokopileri ve yaptıkları yazışmalar bulunuyordu. 
   Uzan kardeşlerin Türk vatandaşlığından çıkarılmasına yol açabilecek belgeler, Adalet Bakanlığı'nda inceleniyor. 
   Ancak çantanın içinde başka bir belge daha olduğu anlaşıldı. Bu belge Hakan Uzan'ın Belize vatandaşı olduğunu gösteriyordu. Savcılık bunun da tercümesini yaptırarak incelenmek üzere Adalet Bakanlığı'na iletti. 
   
   
</TEXT>
</DOC>
