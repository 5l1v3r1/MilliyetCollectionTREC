<DOC>
<DOCNO> 156028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/son/sontur19.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Erdoğan'dan gelir düzeyi düşük illere müjde... 
</HEADLINE>
<TEXT>

     Başbakan Recep Tayyip Erdoğan, kişi başına milli geliri şu anda bin 500 doların altında olan illerde vergi, SSK primi muafiyeti ve arazi tahsisi yapacaklarını söyledi. 
     Erdoğan, helikopterle geldiği Siirt'in Kurtalan İlçesi'nde, Kurtalan Çok Programlı Lisesi'nde, 31 yıl önce yapımı tamamlanan afet konutlarının tapularının hak sahiplerine dağıtım törenine katıldı. 
     Bugünün anneler günü olduğunu, ama kendileri için her günün, her saatin, her anın anneler günü olduğunu belirten Erdoğan, ''Cennet annelerin ayaklarının altındadır'' dedi. 
     Erdoğan, 9 Mart seçiminden sonra Kurtalan'da Toplu Konutlu İdaresi'nin yer tespiti yaptığını, ilçede 200 konutun yapılacağını bildirdi. Konutların temelinin yakında atılacağını ve belediye ile DSİ'nin işbirliğiyle ilçede susuzluk sorununun çözümleneceğini, kanalizasyonun açıkta akmayacağını ifade eden Erdoğan, Siirt ile Veysel Karani arasındaki 40 kilometrelik karayolunun 19 kilometrelik bölümünde duble yol çalışması başlatıldığını belirtti. 
     Erdoğan, şöyle devam etti 
     ''Kışa girmeden bu yol hazır hale gelecek. kilometre uzunluğundaki Siirt-Eruh karayolunun yapımı için ihale tamamlandı. Bu yol çok sıkıntılı bir yoldu. Şirvan'ın Maden Köyü'nde de incelemelerde bulunacağız. Gerekeni yapamaya çalışacağız. İnşallah burası işsizliğe çare olacak. Siirt yılların sıkıntısını çekiyor. Doğu ve Güneydoğu'nun kalkınması için TOBB heyeti ile görüştüm. Bölge işadamları toplantısını gerçekleştireceğiz. Bu toplanı ile Doğu ve Günedoğu'daki işadamlarımızı teşvik edeceğiz. İnanıyorum ki buradalar işadamları artık yatırımlara başlayacaklardır. Ben özellikle Siirtli işadamlarına, gerek batıda, gerek güneyde olan işadamlarımıza gerekli desteği vereceğiz. Bunun altyapı çalışmalarını yapıyoruz.'' 
     
     MİLLİ GELİRİ DÜŞÜK İLLERE TEŞVİK 

     Erdoğan, Türkiye'de, doğunun da batıdaki gibi kalkınmışlık seviyesine ulaşması gerektiğine değinerek, bunu başarmaları gerektiğini söyledi. 
     Erdoğan, şöyle dedi 
     ''Güneydoğu'yu da aynı seviyelere getirmemiz lazım. İnsanlarımız arasında herhangi bir ayırım yapan yönetim anlayışlarını ayaklarımızın altına almamız lazım. Bunu başarmamız lazım. Bu ayırımcılık artık bitmiştir. Artık bunlara bu çağda yer olmamalıdır. Bunların adımlarını atıyoruz. Atmaya devam edeceğiz. Kişi başına milli geliri şu anda bin 500 doların altında olan illerimizde vergi, SSK primi muafiyeti ve arazi tahsisi yapacağız. Yapacağız ki burada yatırım imkanı doğsun.'' 
     
     BİNGÖL DEPREMİ 

     Başbakan Erdoğan, Bingöl'de 2 bin 500 civarında konut inşa edeceklerini ve ilk etapta 700 konutun yapımı için talimat verdiklerini belirtti. 
     Erdoğan, şöyle devam etti 
     ''Bu konutların temeli atılıyor. Süratle kış mevsimini bu konutlarda geçirme hedefimiz var. Gerçi 8 aydan önce zor biter. Ama biz müteahhit firmalar ile görüşmeler yapıyoruz ve erken tamamlanmasını istiyoruz. Bunu başarırsak, bu da ayrı bir rekor olacak. Tunceli'nin Pülümür İlçesi'nde tek tek ayrı konut yapıyoruz. Bu konutların altında ahırlar olacak. En geç 8 ay içerisinde bunlar da teslim edilecek. Bununla bir gerçeği daha ortaya koyacağız.'' Erdoğan, konuşmanın ardından beraberindeki bakanlarla birlikte hak sahiplerine tapularını dağıttı. 
     
     NOTLAR... 

     Erdoğan'ın Kurtalan'a gelişinde yoğun güvenlik önlemlerinin alındığı gözlendi. 
     Kurtalan Çok Programlı Lisesi'nde düzenlenen törene katılan Erdoğan'ın konuşma yapacağı kürsünün iç tarafına 2 adet çelik yelek yerleştirildi. 
     Konuşması sırasında ezan okunması nedeniyle Erdoğan konuşmasına ara verdi. Ezan bitiminden sonra Erdoğan, konuşmasına kaldığı yerden devam etti. Törene katılan vatandaşların ellerinde taşıdıkları pankartlarda, ''30 yıldır alamadığımız tapuları aldık. Minnettarız. Tayyip baba seni seviyoruz. Terk edilmiş kaderimize umutsun'' yazıları yer aldı. 
     
</TEXT>
</DOC>
