<DOC>
<DOCNO> 151218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/20/son/sontur18.html </URL>
<DATE> 2003/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM, bu hafta 83. yılını kutlayacak... 
</HEADLINE>
<TEXT>

     Açılışının 83. yılını bir dizi etkinlikle kutlayacak olan TBMM'de bu hafta, zorunlu tasarruf kesintilerinin tasfiyesine ilişkin düzenlemenin de yasalaşması bekleniyor. 
     TBMM, 23 Nisan Ulusal Egemenlik ve Çocuk Bayramı dolayısıyla bir dizi etkinlik gerçekleştirecek. Atatürk'ün yaşamı boyunca kaldığı evleri anlatan ''Evler Gazi Mustafa Kemal'i Anlatıyor'' resim sergisi, 22 Nisan'da Meclis Şeref Holü'nde açılacak. Araştırmacı Şefika Şafak Gören ve Ressam Işık Ongan Okşan'ın ortak çalışmasında, Atatürk'ün yaşadığı evler suluboya olarak resmediliyor. 
     TBMM, 22 Nisan'da başlayacak ve üç gün sürecek uluslararası bir sempozyuma da ev sahipliği yapacak. Avrupa Parlamentosu üyesi milletvekillerinin de katılımıyla düzenlenecek olan ''Anayasa Hukuku'' konulu uluslararası sempozyumda, yüksek yargı organlarının başkanları, akademisyenler, hukukçular ve milletvekilleri konuşacak. 
     Sempozyumun açılış ve kapanış konuşmasını TBMM Başkanı Bülent Arınç yapacak. 
     
     ÖZEL OTURUMDA LİDERLER KONUŞACAK 
     Meclis, 23 Nisan'da sabah saatlerinden başlayarak geceye de sarkacak bir programa sahne olacak. TBMM'deki Atatürk Anıtı'na çelenk konulup saygı duruşunun ardından Birinci Meclis'te sürecek törenler, TBMM Başkanı Bülent Arınç'ın kutlamaları kabulüyle sürecek. 
     TBMM Genel Kurulu, 23 Nisan Çarşamba günü saat 14.00'de özel gündemle toplanacak. TBMM Başkanı Bülent Arınç başkanlığındaki özel oturumda, Arınç'ın yapacağı açış konuşmasının ardından siyasi parti liderleri söz alacak. Başbakan ve AK Parti Genel Başkanı Recep Tayyip Erdoğan, CHP Genel Başkanı Deniz Baykal ile DYP Genel Başkanı Mehmet Ağar, Genel Kurul'da milletvekillerine hitap edecek. 
     23 Nisan akşamı TBMM Tören Salonu'nda, Meclis Başkanı Bülent Arınç bir resepsiyon verecek. 
     
     ZORUNLU TASARRUF TASARISI 
     TBMM Sağlık ve Sosyal İşler Komisyonu'nda geçen hafta kabul edilen, kamuoyunda ''zorunlu tasarruf'' olarak nitelendirilen, çalışanların tasarrufa teşvik fonu hesabında biriken paraların geri ödeme planına ilişkin tasarının bu hafta yasalaştırılması bekleniyor. 
     TBMM Plan ve Bütçe Komisyonu'nun Salı günü yapacağı toplantıda ele alınacak olan tasarının, 24 Nisan Perşembe günü de Genel Kurul'da görüşülmesi bekleniyor. 
     Tasarıya göre, hak sahiplerinin ana paraları Nisan 2003'te ödenecek. Nemalandırılan tutar ise Mart, Haziran, Eylül ve Aralık aylarında olmak üzere 2004 ve 2005'te dörder taksit, 2006 yılının Mart ve Haziran aylarında ikişer taksit olmak üzere toplam 10 bölümde ödenecek. Nemalar, her ay TÜFE oranına yüzde 5 eklenmesiyle değerlendirilecek. 
     Hazine Müsteşarlığı'nın bağlı olduğu Bakan, ödeme tarihlerini bir ay önce veya bir ay sonra olarak belirleyebilecek. Ödemelerden hiçbir vergi ve kesinti yapılmayacak. 
     Emeklilik veya ölüm halinde taksitlendirme devam etmeyecek, ilgililere veya kanuni mirasçılarına kalan tutar defaten ödenecek. 
     Plan ve Bütçe Komisyonu Salı günkü toplantısında, Bor ve Ürünleri Arıştırma Enstitüsü kurulması hakkında kanun tasarısını da görüşecek. 
     Öte yandan, TBMM Milli Eğitim Kültür, Gençlik ve Spor Komisyonu'nun 24 Nisan Perşembe günü yapacağı toplantıda, Mesleki Eğitim Kanunu'nda değişiklik yaparak çırakların sigorta primlerinin eğitim gördükleri kurumlar tarafından ödenmesini öngören yasa tasarısı ele alınacak. 
     
     AK PARTİ GRUBU TOPLANMAYACAK 
     Grup toplantılarını eski Senato Salonu'nda yapan AK Parti, bu salonda gerçekleştirilecek olan ''Anayasa Hukuku 1. Uluslararası Sempozyumu'' nedeniyle bu hafta grubunu toplamayacak. 
     CHP Grup toplantısının ise 22 Nisan Salı günü yapılması bekleniyor. 
     





</TEXT>
</DOC>
