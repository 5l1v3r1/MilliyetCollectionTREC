<DOC>
<DOCNO> 150851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/19/astro/index.html </URL>
<DATE> 2003/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’yi etkileyen tutulma 
</HEADLINE>
<TEXT>

ABD Başkanı Bush’un 2003 yılının ikinci döneminde alacağı astrolojik etkilerde yönetimi ilgilendiren problemler, sıkışma ve baskı belirgin biçimde görülüyor 
     Her yıl yaklaşık altı ay arayla olan tutulmalar astrolojide dikkat çeken fenomenler arasında yer alır. Açıkçası 31 Mayıs günü gerçekleşecek olan tutulmanın sonuçlarını şimdiden görmeye başlamış olmamız lazım. 2003’ün ortasına doğru ilerlerken hem geri hareket yapacak olan Merkür hem Balık burcuna geçen Uranüs hem de bu arada ortaya çıkan tutulma, tarih şekillendiren göstergelere işaret ediyor. Her şeyden önce bu tutulma yoğun savaş ve şiddet doğası taşıyan bir sabit yıldız üzerinde gerçekleşiyor Aldebaran ve yine aynı karakterde başka bir yıldızla da Antares ilişki kuruyor. Tutulma ve yeniay bu iki yıldızın hikayelerinin dünya gündemine güçlü biçimde gelmesine neden olacak. Aslına bakarsanız, söz konusu tutulma üç dakikadan biraz 
     daha fazla sürdüğü için etkisi çoktan, 1,5 yıl öncesinden, 2001 yılından, kuşkusuz 11 Eylül’den sonra yürürlüğe girmiş durumda. 
     Aldebaran ve Antares’in her ikisi de Mars karakteri taşıyan kraliyet yıldızlarıdır. Mars karakteri savaşkan ve mücadeleci ruha sahip olmak anlamındadır ama şiddet ve yıkıcılık da yanı başımızda olacaktır. Ayrıca güneş tutulmaları aniden bilince varan ve olaylara birden hız veren etkisiyle gizli kalmış pek çok şeyi de öne çıkarabilir. Süregelen olaylar ve Ortadoğu’nun durumu açısından bu tutulmanın fazlasıyla etkili olacağı açık şekilde görülmekte. 
     Zira tutulma ABD’nin haritası üzerinde de etkinlik gösteriyor. 9 derece İkizler burcunda gerçekleşecek olan tutulma ABD’nin haritasında 7. eve yakın duran Uranüs’le birleşiyor. Politik astrolojide 7. ev açık düşmanlıklar, anlaşmalar, dış politika ve dışsal yansılamalarla ilişkilidir. Ayrıca tutulma derecesi G.W. Bush’un doğum haritasında da ne tesadüf ki Mars’la sert bir açı, kare oluşturmakta. Bush’un ilerletilmiş haritasında da savaşı, mücadeleyi açıklayan Mars yine etkin durumda ve Ay, Akrep burcunda ilerlemekte. Tüm bu göstergeler savaş ABD lehine ilerlese bile sonuçlarının daha fazla huzursuzluk ve muhtemelen şiddet de içereceğini açıklıyor. 
     
     Ekim ve kasımda artacak 
     Dünya astrolojisinde politik gelişmeler ve tarihsel dönüşler her zaman yavaş hareket eden gezegenlerin ilişkileriyle, açılarıyla anlatılır. 10 Mart’ta Balık burcuna geçen Uranüs yeni bir döneme işaret ediyordu. Balık, su ve petrolle yakından ilişkili bir burçtur. Ortadoğu’da petrol, bizde ise su var. Bu arada sosyal, ekonomik dalgaları açıklayan iki gezegen Jüpiter ve Satürn de en son 2000’de, bir toprak burcu olan Boğa’da bir aradaydılar. Bu iki gezegenin döngüleri politik olayların dalgalanmasında önemli şekillendiricilerdir. Zira her birleşmenin ardından ilk 10 yılda dünyada yeni düzenler, stratejiler ve politikalar biçimlendirilir. Hatırlarsanız 1980-1990 arası da benzer bir dalgaya işaret etmekteydi. Bu yıllarda ABD’de Reagan, Yıldız Savaşları projesiyle SSCB’yi baskı altına almak istiyor, İngiltere’de Margaret Thatcher sermaye hareketlerini kendi lehine çevirebileceği ekonomi politikaları uyguluyordu. Hatta ülkemizde de Turgut Özal benzer biçimde ekonomiyi dışa açma uğraşındaydı. Şimdi, 2010 yılına kadar yeni bir tarihsel döngü ile karşı karşıyayız ve son olayların sadece bir kerelik olduğunu düşünmemeliyiz, bu 2010’lara kadar sürecek olan bir çıkışın ilk aşaması olarak görülmeli. 2010 yılından 2020 yılına kadar ise şu anda atılan adımların bir muhasebesi yapılacak. 
     Bush’un 2003 yılının ikinci döneminde alacağı astrolojik etkilerde yönetimi ilgilendiren sorunlar, sıkışma ve baskı belirgin. Bush için sıkıntıların bittiğini söylemek erken olur. Haritasındaki Mars enerjisi onu zor durumda bırakabilir. Zira kısıtlamayı, gerçekçi olma zorunluluğunu ve zamanın kaçınılmaz sonuçlarını açıklayan Satürn gezegeni bu yıl 4 Haziran’da Yengeç’e geçecek. Hem ABD’nin hem de Bush’un Yengeç burcundan olduğunu unutmayalım. Bu etki özellikle ekim ve kasım aylarında daha belirgin bir hale gelecek. Bu yüzden 2003’ün ikinci yarısında ve 2004’te Bush’un ve dolayısıyla ABD’nin hatalara düşmesi tüm dünyayı sıkıntılara sokabilir. Umarız politikacılar yıldızlara kulak verirler ve göz göre göre hata yapmazlar. Mutlu bir hafta sonu dileğiyle. 
     


            Faks 287 74 37 
      




</TEXT>
</DOC>
