<DOC>
<DOCNO> 181369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/10/ekonomi/eko07.html </URL>
<DATE> 2003/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon beklentisi yüzde 21.1'e indi 
</HEADLINE>
<TEXT>

   
   Merkez Bankası Beklenti Anketi'ne göre, 2003 yıl sonu uygun ortalama enflasyon beklentisi, eylül ayının ilk anketinde TÜFE bazında yüzde 21.1'e geriledi. 
   Merkez Bankası'nın her ayın birinci ve üçüncü haftalarında olmak üzere ayda iki kez yaptığı ve değişik sayıda katılımcıyla gerçekleştirdiği Beklenti Anketi'nin, eylül ayı ilk anket sonuçları açıklandı. Buna göre, yıl sonu bileşik faiz beklentisi, uygun ortalamada yüzde 30 olarak gerçekleşti. Yıl sonu ortalama dolar kuru beklentisi 1 milyon 575 bin liraya geriledi. 
   
   Sinyaller olumlu 
   Ayrıca, yıl sonu GSMH'sinin yüzde 3 ile yüzde 7.2 aralığında, uygun ortalamanın da yüzde 5.4 olacağı öngörüldü. Bu arada, Merkez Bankası, gelecek aylarda maliyetlerde baskı yaratacak çok olumsuz gelişmeler olmazsa enflasyonun yıl sonu hedefine doğru yaklaşmaya devam edeceğinin öngörüldüğünü açıkladı. Merkez Bankası'nın ''Ağustos Ayı Enflasyonu ve Görünüm'' başlıklı değerlendirmesinde, yılın sekiz ayı geride bırakıldığında, enflasyondaki gelişmelerin 2003 yılı bütünü için olumlu sinyaller verdiğine dikkat çekildi. 
   
   
</TEXT>
</DOC>
