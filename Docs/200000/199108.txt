<DOC>
<DOCNO> 199108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/01/son/sontur28.html </URL>
<DATE> 2003/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Battaniye ile taşınan hasta, merdivenlerden inerken düşüp öldü 
</HEADLINE>
<TEXT>

     Afyon'da battaniye ile taşınan hasta kadın, merdivenlerden inerken düşerek öldü. 
     AA muhabirinin edindiği bilgiye göre, Afyon'un Beyyazı Beldesi'nde aniden rahatsızlanan Gülfidan Gümüştaş, eşi Eyüp Gümüştaş ile dayısı Mustafa Öztürk tarafından hastaneye kaldırılmak istendi. 
     Gülfidan Gümüştaş'ın yürüyememesi nedeniyle eşi ve dayısı, battaniyeye sararak merdivenlerden indirmek istedi. Ancak battaniye Mustafa Öztürk'ün elinden kayması sonucu Gülfidan Gümüştaş, yere düştü. Başını merdivenlere çarpan Gülfidan Gümüştaş'ın hastaneye ölü olarak getirildiği belirtildi. 
     Olayla ilgili tahkikata devam edilirken, Gülfidan Gümüştaş'ın hastalığı nedeniyle mi yoksa başını merdivene çarpması sonucu mu öldüğü, Bursa Adli Tıp Kurumu'nca tespit edilecek. 
     
</TEXT>
</DOC>
