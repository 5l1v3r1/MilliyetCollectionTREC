<DOC>
<DOCNO> 176868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/siyaset/siy03.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Rektörlerden 'taslağa hayır' 
</HEADLINE>
<TEXT>

   Devlet ve vakıf üniversitesi rektörlerinden oluşan Üniversitelerarası Kurul, hükümetin taslağının "kabul edilemez" olduğunu açıkladı 
      ANKARA Milliyet 

   
   Rektörler, hükümetin "özgür ve özerk üniversite" vaadiyle hazırladığı Yükseköğretim Kanunu Tasarı Taslağı'na ilişkin son sözlerini söyledi. Devlet ve vakıf üniversitesi rektörlerinden oluşan Üniversitelerarası Kurul ÜAK , taslağın "kabul edilemez" olduğunu açıklarken, ÜAK üyeleri arasında kurulacak bir komisyonun yeni taslak hazırlaması kararlaştırıldı. 
   ÜAK Başkanı Prof. Dr. Ayhan Alkış'ın okuduğu bildiri, "Hükümet-YÖK-rektörler" üçgenindeki tartışmayı alevlendirdi. Bildiride taslağın cumhuriyetin temel ilkeleri açısından ülkenin gelişimini sağlayacak yenilikleri getirmekten uzak olduğu savunuldu. Taslağın üniversiteleri siyasi müdahalelere açık hale getireceği vurgulanarak şöyle denildi "Taslak, mevcut durumu kötüleştirici unsurlar taşımaktadır. Yasama yetkisi ve yürütme erki parlamento ve hükümete aittir. Taslak, demokratik katılımcılığı teşvik etmeli, fakat üniversite hiyerarşisini bozmamalı. Yükseköğretimde huzur ve güvenli üretkenlik ortamı yaratmaktan uzaktır. Demokratik, laik, sosyal hukuk devleti olan Türkiye Cumhuriyeti'nin temel kurumlarından biri olan üniversitelerin siyasal etkilerden uzak kendi yasasını hazırlamasına katkıda bulunmasına imkan tanınmalıdır." 
   Bildiride "Hükümetin üniversitelerin güncel sorunlarını süratle çözmesi, diyalog yönünde olumlu adım olacaktır" denilirken, Alkış Milli Eğitim Bakanlığı'nın görüş belirtmek üzere kurula tanıdığı sürenin bugün dolacağının hatırlatılması ve görüş bildirip bildirmeyecekleri sorusuna, "Bakan Çelik'le görüştük. Şehir dışında olduğunu söyledi. Ankara'da olsaydı görüşlerimizi sunabilecektik" dedi. ÜAK'nın görüşlerini Cumhurbaşkanı Ahmet Necdet Sezer'e de sunacaklarını belirten Alkış, komisyonun makul sürede çalışmasını tamamlayacağını söyledi. 
   
   Rapor tartışıldı 
   ÜAK, 60 devlet ve vakıf üniversitesinin görüşü doğrultusunda hazırlanan raporu da tartıştı. Alkış ve Kocaeli Üniversitesi Rektörü Baki Komşuoğlu imzalı raporda "taslağın yükseköğretimi darboğaza sokacağı" savunuldu. 
   
   Gürüz de katıldı    Yıldız Teknik Üniversitesi Rektörü Ayhan Alkış başkanlığında toplanan Üniversitelerarası Kurul toplantısına YÖK Başkanı Kemal Gürüz de katıldı. ODTÜ Kültür ve Kongre Merkezi'nde yapılan toplantıya, devlet ve vakıf üniversitelerinin rektörlerinin yanı sıra YÖK üyeleri katıldı. 
   
   
</TEXT>
</DOC>
