<DOC>
<DOCNO> 155064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/07/son/sondun34.html </URL>
<DATE> 2003/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Iraklı doktorlar, Sağlık Bakanlığı'na atanan kişiyi protesto etti 
</HEADLINE>
<TEXT>

     Irak'ta doktorlar, kötüye giden sağlık sistemi ve Amerikalı yetkililerce Sağlık Bakanlığı'nın başına eski müsteşar Ali Şinan'ın atanmasını protesto etti. 
     Bağdat'taki 25 hastanede görev yapan 200 dolayında doktor, kentin merkezindeki Filistin Oteli önünde düzenlediği gösteride, ''Yolsuzluğa son'', ''Sağlıklı bir sağlık sistemi istiyoruz'' şeklinde sloganlar attı. 
     El Şahid Adnan Hastanesi doktorlarından İhab Sami, Şinan'ın ''ikiyüzlü'' olduğunu öne sürerek, ''bu görev için doğru adam olmadığını'' söyledi. 
     Sami, ''Hiç kimse onu sevmiyor. Bakanlığın en kötü kişilerinden biriydi'' dedi. 
     Doktorlar, sağlık bakanlığı müsteşarlarıyla müdürlerine yeni yönetimde görevler verilmemesini ve doktorların yaşam standartların düzeltilmesini talep etti. 
     ABD sivil yönetimi, devrik Saddam Hüseyin rejiminde bakanlıkta müsteşarlık görevinde bulunan Şinan'ı, Sağlık Bakanlığı'nın başına geçen hafta getirmişti. 
     Elektrik kesintisi ve ilaç sıkıntısı çeken Bağdat hastaneleri, Saddam rejiminin düştüğü 9 Nisan'dan bu yana oluşan rejim boşluğundan olumsuz etkileniyor. 
     
</TEXT>
</DOC>
