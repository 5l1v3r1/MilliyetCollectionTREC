<DOC>
<DOCNO> 171272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/guncel/gun04.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Harç parasına yurtdışında üniversite... 
</HEADLINE>
<TEXT>

      SİBEL KAHRAMAN İstanbul 

   
   Türkiye'deki vakıf üniversitelerinin ortalama ücretleri 5 - 12 bin dolar arasında değişiyor. Gelir durumunuz iyiyse İngiltere, Amerika, Kanada, Avustralya'da da okumak mümkün. Ancak 500 - 800 dolara eğitim veren üniversiteler de var. Türk Cumhuriyetleri, Bulgaristan, Moldavya gibi ülkelerdeki üniversite öğrenimi, Türkiye'deki devlet üniversitelerine ödenen harç miktarlarının dahi altında. Geçen yıl ikinci öğretimde harç miktarları 500 milyon lira ile 3 milyar lira arasında değişiyordu. 
   
   YURT ÜCRETİ DE DÜŞÜK 
   YÖK'ün de tanıdığı ve denklik diploması verdiği bu üniversiteler, yerleştirme kılavuzunda yer alıyor. Bakü Devlet Üniversitesi'nde Tarih, Sosyoloji, Arap Dili ve Edebiyatı, Felsefe gibi bölümlerde 800 dolara, uluslararası ilişkiler bölümünde de bin dolara eğitim veriliyor. Öğrenim dili ise Azerice ve Rusça. Nahçıvan Devlet Üniversitesi'nin tüm bölümlerinde yıllık 500 dolara okuyabilir, yıllık 100 dolara da üniversitenin yurdunda kalabilirsiniz. 
   Üniversite sınav kılavuzunda yer alan ve ücretleri Türkiye'deki ikinci öğretim programlarıyla neredeyse aynı olan bazı üniversiteler şöyle 
   
   EN UCUZ KIRGIZİSTAN 
   Azerbaycan Devlet Neft Akademisi Petrol ve Gaz Üretim Makineleri, petrol ve doğal gaz jeolojisi, kimya teknolojisi ve ekoloji 600 dolar. Komrat Devlet Üniversitesi Moldavya 800 dolar, Celal Abad Üniversitesi Kırgızistan 100 - 200 dolar, Batum Rustaveli Devlet Üniversitesi 1000 dolar, Azerbaycan Devlet Pedagoji Üniversitesi 600 dolar, Azerbaycan Devlet Diller Üniversitesi 800 dolar, Tiflis İvane Cavahişvili Devlet Üniversitesi 1000 dolar, Bişkek Üniversitesi 500 dolar, Narin Devlet Üniversitesi Kırgızistan 200 dolar. 
   
   
</TEXT>
</DOC>
