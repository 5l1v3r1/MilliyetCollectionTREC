<DOC>
<DOCNO> 160932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/yazar/altan.html </URL>
<DATE> 2003/06/04/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Martı yavruları, piliç diye mi yutturuluyor 
</HEADLINE>
<TEXT>

     Kendimi bildim bileli hep böyle bu ne lider açıklamaları değiştirebiliyor günlerin uzayıp kısalmasını, ne darbeler, ne kahramanlık şiirleri... 
     Oysa kuşaklar da değişiyor, toplumlar da, iletişim ve ulaşım araçları da... 
     Örneğin Gazi hiç uçağa binmemişti. İsmet Paşa da, internetin ne olduğunu bilmiyordu. İsmet Paşa'nın ilk başbakanı Dr. Refik Saydam ise hiç ABD'ye gitmemişti. 
     
     Dr. Refik Saydam deyince, onun bir sözü geldi aklıma. İlk verdiği demeçlerden birinde 
     - Her işimiz A'dan Z'ye bozuktur, demişti yıl 1939. 
     1950'den sonraki başbakanlar da 
     - Enkaz devraldık, demeye başladılar. 
     Üç beş gün önce Tayyip Bey de, batmış bir ülkeyi kurtarmaktan söz ediyordu. 
     
     Karşı damdaki martı yavruları büyümeye başladı üç taneydiler, biri kayboldu. Damdan aşağı mı düştü, kargalara yem mi oldu, bilemiyorum. 
     Yan damdaki bir martı da, bir bacanın dibinde hala daha yumurtalarının üstünde kuluçka yatıyor. Kuluçkalık çok uzun sürdü. Sanıyorum bozuldu yumurtaları... 
     
     Biliyor musunuz, martılar hiç Türkiye'nin ulusal çıkarlarını düşünmüyorlar oysa seçilmişler de düşünüyor, atanmışlar da düşünüyor, sivil kesim de düşünüyor, militer kesim de düşünüyor, çeşitli meslek örgütlerinin başkanları da düşünüyor... 
     Ve her yeni iktidar da, ya bir enkaz devralıyor, ya batmış bir ülke... 
     Hem de her ağzını açanın, vatan aşkıyla yanıp tutuşmasına karşın... 
     İçmezsin de ne yaparsın birader yahut, gülmezsin de ne yaparsın birader. 
     
     Yeni bir şey duydum bilmem doğru, bilmem yalan Piliçli mönülere ağırlık veren bazı lokantalar, martı yavrularını piliç diye yutturuyorlarmış... 
     Acaba AB üyesi ülkelerde de, bu tür yutturmalar oluyor mu lokantalarda 
     Sanmıyorum, çünkü yutturma pek karlı değildir oralarda çok çabuk anlaşılır ve iflas eder lokanta... 
     
     Bu arada insanın aklı başka bir soruya daha takılıyor 
     - Türkiye'de de yutturma, acaba ne zaman çıkacak karlı olmaktan 
     Bendenize kalırsa önümüzdeki 20 - 25 yıl sonra... Bir İstanbul depremi de çok şeyi değiştirecektir Türkiye'de Rusya'nın AB üyesi olması da bugünkü genç nüfusun, yaşlanmaya başlaması da... 
     
     Şu sırada Türkiye'nin genç nüfusu, ne geçmişle ilgili, ne gelecekle... Gün bu gün, saat bu saat... Atanmışlarla seçilmişler için de öyle... 
     Bir yanda tüketimle ilgili reklamlar, bir yanda eğlence endüstrisinin yıldızlarıyla futbol... 
     Ve asla sorulmayan bir soru 
     - Parayı kim veriyor, yahut parayı nasıl buluyorsun 
     
     Ne meslek geleneğinin, ne de mesleklerin evrensel piyasasının bulunduğu, köylülüğü aşamamış toplumlarda Hazine arazilerinin kadastrosu da yoksa olduğundan fazla görünme şarlatanlıklarıyla, yuttur kaydır kurnazlıklarına yönelmek ağır basar... 
     
     Kopenhag kriterleri tartışıla dursun... 
     Ulusal çıkarlar kaygısıyla tartışıla dursun "Kışla - Cami" parfümlü siyaset zıtlaşmasından ötürü tartışıla dursun yerelin önemlisi olma geleneği, evrensel değerler yaratılmasını engellediği ve evrenselleşme ölçekleri çok kişinin pozisyonunu ırgalayacağı için tartışıla dursun... 
     Nasıl olsa 20 yıldan önce AB üyeliğini gerçekleştiremez Türkiye... 
     
     Şimdiden meslekleriyle evrensellik rotasına girenler, çok daha olumlu ve pıtıraksız yaşayacaklar ileride... 
     Gün bu gün saat bu saat hipnozlarıyla, yutturmacılığa lehimlenmiş olanlar ise gitgide silikliğin kahırlarına doğru iflasa sürüklenecekler öyle görünüyor... 
     Eğer yuttur kaydırdan medet ummayanlardansanız, enseyi karartmayın. Çok daha güzel ve geniş kanatlı günler yaşayacaksınız hiçbir lokantada, martı yavrularının piliç niyetine yenmediği bir dönemde... 
     
     

</TEXT>
</DOC>
