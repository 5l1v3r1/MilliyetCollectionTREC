<DOC>
<DOCNO> 177772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/yasam/ayas.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ahiret torpili 
</HEADLINE>
<TEXT>

   Eyüp Belediye Başkanı, yer bulunamayan Eyüp Mezarlığı'nın en gözde yerinde, hem de hayratıyla koca bir aile mezarlığı sahibi oldu 
      MEHMET DEMİRKAYA İstanbul 
   
   Eyüp Belediye Başkanı Ahmet Genç, insanların cenazelerini gömecek yer bulamadığı Eyüp Mezarlığı'nda, ailesinin ebedi istirahatg hını mezarlığın 'en gözde yerine' taşıdı. 
   Her şey, Mezarlıklar Müdürlüğü'nün, mermercileri mezarlıklardan çıkarma kararı almasıyla başladı. Başkan Genç, yol kenarında olduğu için, Eyüp Mezarlığı'nın en gözde yerinde bulunan, dörtte bir hissesi bir mermerciye, dörtte üç hissesi de üç kadına ait araziyi takibe aldı. Mezarlıklar Müdürlüğü'nün üç kadının hissesini satın alması ve çıkmak istemeyen mermercinin arazisini de istimlak etmesiyle, Başkan Genç harekete geçti. Mezarlıklar Müdürlüğü'ne başvuran Başkan Genç, Eyüp Mezarlığı'nın başka bir yerinde bulunan, 1996'da aldığı dört kişilik aile mezarı arazisinin, bu 'gözde' araziyle değiştirilmesi için dilekçe verdi. 
   
   Önce ink r etti ama... 
   Bu isteğin olumlu karşılanmasıyla, Başkan Genç, Eyüp Mezarlığı'nın en gözde yerinde koca bir arazi sahibi oldu. 
   Arazide mermerlerle düzenletip koca bir aile mezarlığı yaptıran Genç, istimlak edilen bölgeye de koca bir hayrat yaptırdı. Hayrat çeşmenin iki duvarına Eyüp Mezarlığı'nda yatan ünlülerin isimlerini, üzerine de Osmanlıca kendi adını yazdıran Başkan Genç, kendisine sorduğunuzda önce Osmanlıca yazıyı hattat Ali Toy'a 250 milyon lira karşılığı yazdırdığını, ancak ne yazıldığını tam olarak bilmediğini söyledi. Genç, yazıyı çevirttiğimizi ve adının geçtiğini söylediğimizde, "Çeşme kendi paramla yaptırdığım hayratım. Okunmasın diye Osmanlıca olsun istedim" dedi. 
   
   İSKİ'nin haberi yoktu 
   Hayratın suyunun da, müracaat bile yapılmadığı halde İSKİ'den olduğu anlaşıldı. İSKİ yetkilileri, İstanbul'un çeşitli yerlerinde bu tür sebil çeşmelerin olduğunu belirterek şunları söyledi 
   "Bu çeşme için bize yapılmış yazılı bir müracaat yok. Suyun nasıl bağlandığı bilinmiyor. Ancak İSKİ sebil çeşmelere, ne kadar su kullanıldığını tespit etmek için, yılda bir okumak üzere sayaç takacak." 
   
   
</TEXT>
</DOC>
