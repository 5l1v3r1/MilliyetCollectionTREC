<DOC>
<DOCNO> 167854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/07/son/sonspo18.html </URL>
<DATE> 2003/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Akçaabat Sebatspor'da 3 imza birden.. 
</HEADLINE>
<TEXT>

     Birinci Süper Futbol Ligi'nin yeni takımı Akçaabat Sebatspor, dış transferde prensipte anlaştığı 3 oyuncuyla sözleşme imzaladı. 
     Akçaabat Sebatspor Tesisleri'nde kulüp asbaşkanı Veli Sezgin'in hazır bulunduğu imza töreninde, Trabzonsporlu Erman Özgür, Belçika'nın RSC Anderlecht takımından gurbetçi oyuncu Yasin Karaca ve Polonya'nın Zaglebie Lubin takımından Marek, kendilerini 2'şer yıllığına kırmızı-beyazlı takıma bağlayan sözleşmeye imza attılar. 
     Asbaşkan Veli Sezgin, imza töreninde yaptığı açıklamada, 3 oyuncunun kalitesinin de tartışılmaz olduğunu ifade ederek, ''Erman Özgür'ü herkes Trabzonspor'dan tanıyor. Marek de Denizlispor'da geçen sezon forma giymişti. Yasin Karaca'yı ise şu anda kimse tanımıyor, ancak herkes bu futbolcuyu çok iyi tanıyacak'' dedi. 
     Kızılcahamam kampı öncesi transfer çalışmalarını büyük ölçüde tamamladıklarını belirten Sezgin, ''Yarın Kızılcahamam'a gideceğiz. Geçen sezon Denizlispor'da forma giyen ve prensipte anlaştığımız Bencik'in transferinde sorun çıktı. Şimdi bu oyuncunun yerine bir forvet oyuncusu alarak transferi kapatacağız'' diye konuştu. 
     
     TRABZONSPOR'DAN 8 TRANSFER 
     Akçaabat Sebatspor, Erman Özgür'ün transferiyle Trabzonspor'dan bu sezon öncesi 8. oyuncuyu kadrosuna dahil etti. 
     Kırmızı-beyazlılar, Trabzonspor'dan Macit, Selahattin, Metin Aktaş, Feridun, Burak, Mustafa Ramazan ve Muzaffer ile sözleşme imzalamıştı. 
     
     MAREK İLK YABANCI 
     Akçaabat Sebatspor'un tarihindeki ilk yabancı transfer Polonyalı oyuncu Marek oldu. 
     1923 yılında kurulan ve 80. yıldönümünü yaşayan kırmızı-beyazlılar, ilk kez bir yabancı oyuncu ile sözleşme yaptı. 
     
</TEXT>
</DOC>
