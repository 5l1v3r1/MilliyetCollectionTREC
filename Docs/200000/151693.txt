<DOC>
<DOCNO> 151693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/22/son/sonspo54.html </URL>
<DATE> 2003/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay Başarı için Yanal'ın elinde her şey mevcut... 
</HEADLINE>
<TEXT>

     Denizlispor Teknik Direktörü Rıza Çalımbay, Gençlerbirliği Teknik Direktörü Ersun Yanal'ın elinde başarı için her şeyin mevcut olduğunu söyledi. 
     Çalımbay, yardımcıları Bülent Albayrak ve Zafer Öğer ile Pamukkale Üniversitesi PAÜ Eğitim Fakültesi'nce düzenlenen ''Futbolda başarıyı etkileyen faktörler'' konulu panele katıldı. 
     Bir öğrencinin, ''Galatasaray maçındaki hırs ve motivasyonu Beşiktaş maçında göremedik. Bu sizin eski bir Beşiktaşlı olmanız nedeniyle duygusallıktan mı kaynaklandı'' sorusunu yanıtlayan Çalımbay, işine saygısından dolayı böyle bir şeyin söz konusu olamayacağını belirtti. 
     Çalımbay, altyapıdan yeterince oyuncu yetişmemesiyle ilgili bir soruya da ''Denizli'de potansiyel var. Ancak onların çalışmasını sağlayacak tesis yok. Şu anda A takım ile birlikte antrenmanlara çıkan Fatih ve Can var. Ligde rahat bir nefes aldığımızda, onları kazanmak için lig maçlarında oynatacağız'' yanıtını verdi. 
     
     ''ERSUN YANAL ŞANSLI'' 
     Başarı için en önemli etkenlerden birinin de tesis olduğunu anlatan Çalımbay, ''Anadolu kulüpleri içinde bu imkan sadece Gençlerbirliği'nde var. Bu nedenle Ersun Yanal şanslı ve kadrosu da iyi. Bir Youla'ya 1 milyon dolar verip alabiliyor. Bizim ise takımın tamamı 4 milyon dolar. Tüm bunlar bir araya geldiğinde, başarıya giden yol açılıyor. Ersun Hoca'nın elinde de başarı için her şey mevcut'' dedi. 
     Kaleci antrenörü Zafer Öğer de Fenerbahçe kalecisi Rüştü'nün Türkiye'de misyonunu tamamladığını, artık Avrupa takımlarından birinde oynaması gerektiğini söyledi. 
     





</TEXT>
</DOC>
