<DOC>
<DOCNO> 192260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/30/son/sonspo16.html </URL>
<DATE> 2003/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika bayan futbolunda patlama 
</HEADLINE>
<TEXT>

     Belçika Futbol Federasyonu, son 10 yıl içinde Belçika'da futbol oynayan bayanların sayısının 2 katına çıktığını açıkladı. 
     Futbol oynayan bayanların sayısının 17 bin 500'e ulaştığını belirten federasyon yetkilileri, birçok genç bayanın, Belçika'nın Birinci Futbol Ligi takımlarının ya bayan takımlarında ya da erkek çocukları ile birlikte genç takımlarında top koşturduğunu belirtti. 
     Belçika Bayan Milli Futbol Takımı Antrenörü Anne Noe, bayanların futbola ilgilerinin artmasıyla ilgili, ''Bu rakamın yükselmesi Belçika bayan futbolu için çok güzel bir olay. Ancak Belçika Birinci Bayan Futbol Ligi'nde hentbol sonuçlarına benzeyen 18-0 veya 9-1 gibi sonuçlarla karşılaşıyoruz. Bu durum da bayan futbolunun aleyhine bir gelişme. Bu konuda ileriye dönük çalışmalarımızı hızlandıracağız'' dedi. 
     Öte yandan, futbol oynayan kızların aileleriyle yapılan ankette, aileler çocuklarının kötü alışkanlık kazanmaları yerine futbol oynamalarına destek çıktılar. 
     
</TEXT>
</DOC>
