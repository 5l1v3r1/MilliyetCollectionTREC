<DOC>
<DOCNO> 185174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/28/son/sontur18.html </URL>
<DATE> 2003/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlar kalpten ölüyor... Meme kanserinden 8 kat tehlikeli... 
</HEADLINE>
<TEXT>

     Türk Kalp Vakfı, ''Dünya Kalp Günü'' nedeniyle koşu ve yürüyüş düzenledi. 
     Harbiye Cemil Topuzlu Açıkhava Tiyatrosu önünden başlayan koşu ve yürüyüş öncesi, Türk Kalp Vakfı Başkanı Çetin Yıldırımakın bir konuşma yaptı. 
     Yıldırımakın, Dünya Kalp Federasyonu'nun, teknolojinin bütün gelişimine rağmen kalp ve damar hastalıklarının durdurulamaması nedeniyle bu konuya dikkati çekmek istediğini vurgulayarak, bu amaçla 3 yıl önce eylül ayının son pazar gününü ''Dünya Kalp Günü'' ilan ettiğini hatırlattı. 
     Federasyonun bu yıl yaptığı bir çalışmanın ise ''kalp ve damar hastalıklarının daha çok erkekleri tehdit ettiği'' yönündeki inanışı değiştirdiğini dile getiren Yıldırımakın, şunları söyledi 
     ''Bu çalışmaya göre, Avrupa'da her yıl 4 milyon, dünyada ise 8.6 milyon insan, kalp-damar hastalıklarından ölüyor. Ölenlerin yüzde 55'ini ise kadınlar oluşturuyor. Bugün hanımları uyarmak istiyoruz. Kadınlar, kendilerini en çok tehdit eden hastalık olan meme kanserinden 8 misli daha fazla kalp-damar hastalıklarından ölüyor. Bunun için lütfen kontrollerinizi yaptırınız.'' Yıldırımakın, bu nedenle bu yılki Dünya Kalp Günü etkinliklerinin kadınları kalp-damar hastalıklarına karşı uyarmak amacını taşıdığını bildirdi. 
     Çetin Yıldırımakın'ın konuşmasının ardından verdiği startla, ''Süreyya Ayhan Bayanlar Koşusu'' gerçekleştirildi. Koşudan sonra da ''Dünya Kalp Günü Yürüyüşü'' yapıldı. 
     Toplam 36 kişinin katıldığı koşuda, İstanbul Veteranlar Atletizm Kulübü'nden ilköğretim öğrencisi Merve Demir birinci oldu. Aynı kulüpten Fatma ve Gülbahar Kıldiş kardeşler de, ikinci ve üçüncülüğü elde etti. 
     
</TEXT>
</DOC>
