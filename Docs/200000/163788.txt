<DOC>
<DOCNO> 163788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/18/ekonomi/eko01a.html </URL>
<DATE> 2003/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF, yeni kaynak paketi istiyor... 
</HEADLINE>
<TEXT>

Açıklanan tarım fiyatlarının ek kaynak gerektirdiğini belirten IMF, 700 trilyon ile 1 katrilyon lira arasındaki tedbirler paketinin gündeme gelmesini istedi 
     ANKARA Milliyet 

     Beşinci Gözden Geçirme'nin tamamlanması için hükümetin yasal düzenlemeleri Meclis'ten geçirmesini bekleyen Uluslararası Para Fonu'nun IMF , yeni bir kaynak paketinin daha devreye sokulmasını istediği bildirildi. Sosyal güvenlik kuruluşlarının açıklarının öngörülenin üstünde olduğunu belirten IMF yetkilileri, açıklanan tarımsal fiyatlarla mazot fiyatlarındaki indirim gibi konuların ek kaynak gereksinimi doğurduğunu savundu. 
     
     'İhtiyaç olursa konuşuruz' 
     IMF'nin bu maliyetlerin karşılanabilmesi için yılın kalan bölümünü kapsayacak şekilde 700 trilyon ile 1 katrilyon lira arasındaki tedbirler paketinin gündeme gelmesini istediği belirtildi. Bu konudaki kararların niyet mektubuna da yansıtılması istenirken, hükümetin IMF'ye henüz bir karar bildirmediği kaydedildi. 
     Öte yandan Malezya'da stand - by anlaşmasının sona ereceği 2004 yılının ardından IMF ile ilişkilerin bitirileceği yönünde mesaj veren Başbakan Recep Tayyip Erdoğan Ankara'da, "İhtiyacımız olursa ayrıca konuşuruz" dedi. Erdoğan, Malezya - Pakistan gezisi dönüşünde gündeme ilişkin soruları yanıtladı. "Yeni bir stand-by anlaşması yapılmayacak mı " sorusuna Erdoğan, "Biz ekonomik programın 2004 yılının sonunda bittiğini söyledik. Programı sonuna kadar bütün hassasiyetleri devam ettireceğiz. 2004'ün sonrasında kendi ayaklarımızın üzerinde durmaktan söz ettik. Bu, 'buna ihtiyacımız olmayacak' demektir. Eğer ihtiyacımız olursa ayrıca konuşuruz" yanıtını verdi. 
     Dışişleri Bakanlığı Müsteşarı Uğur Ziyal'in ABD ziyaretini de değerlendiren Erdoğan, ABD - Türkiye ilişkilerinin iyi olduğunu vurgulayarak, "Türkiye - ABD stratejik ortaklığını aynen devam ettirecektir" dedi. 
     
'IMF küresel krizleri önlemede yetersiz kaldı'      ABD Kongresi Genel Hesap Ofisi GAO , IMF'nin, küresel mali krizleri önlemede yetersiz kaldığı görüşünde. GAO, IMF'nin, 1991'den, 2001'e kadar 87 gelişmekte olan ülkede meydana gelen 134 mali durgunluktan sadece yüzde 11'ini tahmin edebildiğini vurguladı. GAO, IMF'nin yayınladığı "Dünya Ekonomisinin Görünümü Raporu"nun, üye ülkelerin ekonomik durgunluk tahminleri ve gelecekteki dış ticaret açıklarının tahmininde ise çok kötü durumda olduğunu bildirdi. GAO, IMF'nin, iki önemli küresel kriz olan 1995'teki Meksika krizi ve 1997 - 98 yıllarındaki Asya mali krizlerinde başarılı olamadığını belirtti. IMF Birinci Başkan Yardımcısı Anne Krueger ise bu eleştirilere karşı, IMF'nin, üye ülkelerdeki krizleri, görünüm raporunda belirtmesinin başlı başına kriz yaratabileceği ve yabancı yatırımcıların o ülkeden hemen kaçmasına neden olacağı savunmasında bulundu. 
     

</TEXT>
</DOC>
