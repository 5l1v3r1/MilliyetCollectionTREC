<DOC>
<DOCNO> 195021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/12/son/sondun45.html </URL>
<DATE> 2003/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair "İngiltere Irak yolundan sapmayacak" 
</HEADLINE>
<TEXT>

     İngiltere Başbakanı Tony Blair, ABD önderliğindeki koalisyonun Irak'ta çok büyük zorluklarla karşılaştığını, ancak ülkeye demokrasiyi getirmeyi taahhüt ettiğini ve İngiltere'nin bundan sapmayacağını söyledi. 
     Avam Kamarası'nda konuşan Blair, birçok masum insanı öldürmeye hazırlanan terörist gruplarla Irak'ın devrik lideri Saddam Hüseyin'e sadık kalanlar varken, ''bu büyük zorlukların kaçınılmaz olduğunu'' belirtti. 
     Blair, konuşması sırasında, Irak'ın Nasıriye kentinde İtalyan üssüne bomba yüklü kamyonla düzenlenen saldırı üzerine İtalyan hükümetine ve halkına taziyelerini iletti. 
     Muhalefetteki Liberal Demokrat Parti lideri Charles Kennedy, söz alarak, ABD güdümündeki Irak yönetiminin kriz içinde olduğunu söyledi. 
     Kennedy, Irak'ın Amerikalı sivil yöneticisi Paul Bremer'in, Kızılhaç'ın Irak'taki varlığını küçültmesi ve müttefik birlikleri hedef alan saldırıların dramatik artışıyla ilgili görüşmelere katılmak için Washington'a çağrıldığını söyledi. ABD yönetimi, Bremer'in ''olağan danışma görüşmeleri için çağrıldığını'' belirtmişti. 
     Blair ise Kennedy'ye, ''İngiltere, Irak'ta yolundan kesinlikle sapmayacaktır'' diye yanıt verdi. 
     
     ''IRAK'TAN ÇIKMAK EN KÖTÜSÜ'' 
     Iraklıların günlük yaşamlarını iyileştirmek için çabaladıklarını, ancak teröristler ve Saddam yandaşları tarafından durdurulmak istendikleri söyleyen Blair, Kennedy'nin zor durumda olan bölgeden çıkmaları gerektiğini söylemeye çalıştığını, ancak bunun yapılacak en kötü şey olacağını ileri sürdü. Blair, ''Irak siyasetimizi aynen sürdürmek zorundayız'' dedi. 
     Uluslararası Kalkınma Bakanı Hilary Benn ise İngiltere'nin Irak'ta güvenliği artırmak için Kızılhaç ve Birleşmiş Milletler'e mali yardım yapmaya hazırlandığını bildirdi. 
     Benn, BM ile Kızılhaç'ın Irak'ta güvenlik yöntemlerini ve çalışma biçimlerini gözden geçirmesinin, artan saldırılar üzerine personelini geçici olarak çekmesi anlamına gelse bile, anlaşılır ve doğru olduğunu ifade etti. 
     
</TEXT>
</DOC>
