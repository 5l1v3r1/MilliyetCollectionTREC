<DOC>
<DOCNO> 184385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/24/son/sonspo21.html </URL>
<DATE> 2003/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ben Johnson Tüm zamanların en iyi 'sprinteri' benim... 
</HEADLINE>
<TEXT>

     Kanadalı eski ünlü atlet Ben Johnson, ''The Times'' gazetesine verdiği röportajda tüm zamanların en yi ''sprinteri'' olduğunu iddia etti. 
     Ben Johnson, 100 metrede dünya rekorunu elinde bulunduran Tim Montgomery, Olimpiyat 100 metre eski şampiyonu Donovan Bailey ve Maurice Green'den daha iyi olduğunu bildirdi. 
     Johnson, 1988 Seul Olimpiyat Oyunları'nda 100 metreyi 9.79 saniyede koşmuş ama anabolic stereoid maddesi doping test sonucu pozitif çıkınca altın madalyası elinden alınmıştı. 
     Kendisinden belki daha iyi olacak tek ''sprinter''in 1964 Olimpiyat Oyunları'nda 100 metrede altın madalya kazanan Bob Hayes olduğunu belirten Kanadalı sporcu, ''Donovan Bailey, Maurice Green ve Tim Montgomery, Seul'deki Olimpiyatlar'da olsalardı benden sonra yarışı tamamlarlardı'' dedi. 
     Johnson, geçen yıl Paris'teki 9.78 saniyeyle dünya rekoru kıran Montgomery ile ilgili olarak, Montgomery'nin dünya rekorunun kendisince geçerli olmadığını, çünkü o koşu sırasında rüzgarın hızının saniyede 2 metre, Seul'deki koşusunda ise 1.1 metre olduğunu söyledi. 
     
</TEXT>
</DOC>
