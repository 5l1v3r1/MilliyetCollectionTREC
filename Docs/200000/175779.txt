<DOC>
<DOCNO> 175779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sontur24.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzanların Telsim yönetiminden çekilme iddiası izleniyor 
</HEADLINE>
<TEXT>

     Ulaştırma Bakanı Binali Yıldırım, Telsim ile ilgili gelişmeleri yakından izlediklerini belirterek, şirkette meydana gelebilecek hisse değişikliğinin Telekomünikasyon Kurumu'nun bilgisi dahilinde olması gerektiğini söyledi. 
     Yıldırım, Pursaklar PTT Merkezi'nin açılış töreninde gazetecilerin sorularını yanıtladı. 
     Uzan Grubu'na ilişkin gelişmelerin ardından Telsim ile ilgili iddialar hatırlatılan Yıldırım, BDDK'nın kendi açısından gerekli tedbirleri aldığını, kendilerinin de Telekomünikasyon Kurumu ile eşgüdüm halinde gelişmeleri yakından takip ettiklerini belirtti. Telsim yönetimindeki değişiklik iddialarıyla ilgili olarak Yıldırım, ''Önemli olan hisse devri olup olmadığıdır. Bunun da Telekomünikasyon Kurumu'nun bilgisi dahilinde olması gerekir'' diye konuştu. 
     Yıldırım, Aycell ile İtalyan sermayeli Aria'nın birleşme sürecine ilişkin bir soruyu yanıtlarken de iki firma arasındaki görüşmelerin ticari anlamda tamamlandığını ifade etti. Birleşmenin önünde teknik aşamaya ilişkin prosedür bulunduğunu anlatan Yıldırım, ''Birleşmenin 2 aya kadar her yönüyle tamamlanacağını sanıyorum. Telekomünikasyon Kurumu ve Rekabet Kurulu'nun onayı bekleniyor'' dedi. 
     Yıldırım, Aria'nın tahkim davası açmasını değerlendirirken de Aycell ile yapılan sözleşmede birleşme halinde tahkimin otomatik olarak düşeceği şartının bulunduğunu kaydetti. 
     
</TEXT>
</DOC>
