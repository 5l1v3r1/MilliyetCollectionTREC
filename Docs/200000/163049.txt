<DOC>
<DOCNO> 163049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/13/son/sontur56.html </URL>
<DATE> 2003/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP bu kez de 'Babalar Günü'ne taktı 
</HEADLINE>
<TEXT>

     AK Parti Diyarbakır Milletvekili İrfan Rıza Yazıcıoğlu, babalar günü gibi anma günlerinin ''İslami toplumlarda olmadığını'', Batı'dan gelmesinin ''anlamlı olduğunu'' bildirdi. 
     Yazıcıoğlu, yaptığı yazılı açıklamada, Türkiye'de ve dünyada birçok gün kutlandığını, bunlardan birinin de babalar günü olduğunu belirterek, şunları kaydetti 
     ''Tarihsel sürece bakıldığında, bu tür anılma günlerinin İslam toplumlarında olmadığını görürüz. Çünkü anne-baba gibi özellikle değerli varlıkların yılda bir gün veya bir hafta gibi kısacık bir zamanda hatırlanması bizim gibi İslami toplumlarının inanç anlayışıyla ters düşmektedir. 
     Özellikle toplumun dinamiklerinden biri olan aile yapısı içinde her zaman karşılıklı sevgi ve saygı vardır. Dejenere olmamış ailelerde bu sevgi ve saygı sürekli ve artarak devam ettiğinden ayrıca bu sevgi ve saygıyı ifade etmek için özel bir güne ihtiyaç yoktur. 
     Bu nedenle bu tür günlerin Batı'dan gelmesi anlamlıdır. Özellikle tüketim toplumu oluşturma gayretleri için bu tür günler icat edilmiştir.'' Yazıcıoğlu, babalara ömürleri boyunca sevgi ve saygıyla birlikte huzurlu yaşayacak bir ortamı sağlamanın görev olduğunu kaydetti. 
     
</TEXT>
</DOC>
