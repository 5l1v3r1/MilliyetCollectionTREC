<DOC>
<DOCNO> 177737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/24/siyaset/siy05.html </URL>
<DATE> 2003/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı yayında KESK kavgası 
</HEADLINE>
<TEXT>

   Evren Tarikatçı olduğunu ispatlarım... Şahin Bölücü parti kongresine katıldın... 
   ANKARA Milliyet 

   
   Ankara'daki olaylı eylemin ardından bir televizyon programında canlı yayına katılan KESK Başkanı Sami Evren ve Devlet Bakanı Mehmet Ali Şahin, birbirlerine ağır ithamlarda bulundu. Evren, "Başbakan KESK'e demokrasi dersi verecek kadar demokrat değil" deyince Şahin'in yanıtı sert oldu. 
   Eylemin sona ermesinden birkaç saat sonra Evren, Türkiye Kamu Sen Başkanı Bircan Akyıldız ile Şahin, özel bir televizyon kanalının canlı yayınına katıldı. 
   
   Erdoğan'a tepki 
   Evren, Başbakan Recep Tayyip Erdoğan'ın eylem için kullandığı "bu nasıl demokratik hak" ifadesine de sert tepki göstererek, "Başbakan KESK'e demokrasi dersi verecek kadar demokrat değil" dedi. Şahin ise Evren'in memurların sorunlarıyla alakası bulunmadığını söyleyerek "Türkiye'de bölücü eylemleri nedeniyle kapatılmış partilerin kongrelerine gidip konuşan tek kişi Evren'dir" dedi. 
   Evren, Şahin'in bu iddiaları üzerine, "Hiçbir yasadışı partinin kongresine gitmedim. Kendisinin hangi yasal tarikatların nerelerine gittiğini ispatlarım" diye konuştu. 
   
   
</TEXT>
</DOC>
