<DOC>
<DOCNO> 152454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/25/son/sontur36.html </URL>
<DATE> 2003/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Reha Muhtar, hakkında açılan hakaret davası için ifade verdi 
</HEADLINE>
<TEXT>

     Gazeteci Reha Muhtar, Şarköy Çok Programlı Lisesi'nin müdürü ile beden eğitimi öğretmeninin şikayeti üzerine hakkında açılan ''hakaret'' davası kapsamında ifade verdi. 
     İstanbul Adalet Sarayı'na avukatıyla gelen Muhtar'ın, İstanbul 9. Asliye Ceza Mahkemesi'nde görülen davanın duruşma tarihinde yurtdışında bulunacağı için celse arasında ifadesine başvuruldu. 
     Muhtar ifadesinde, sadece soruşturma başlatılan bir konuda hazırlanan haberi sunduğunu ve hakkındaki suçlamayı kabul etmediğini söyledi. 
     Muhtar, 1. Sulh Ceza Mahkemesi'nde de bir başka konuya ilişkin talimatla ifade verdi. 
     Adliyeden ayrılırken gazetecilerin sorularını yanıtlayan Muhtar, yolsuzluk ve rüşvet haberleri sonrasında şikayette bulunanlar olduğunu belirterek, bu nedenle açılan davalarda ifade verdiğini söyledi. 
     
     İDDİANAMEDEN 
     İstanbul Cumhuriyet Başsavcılığı'nca hazırlanan iddianamede, Şarköy Çok Programlı Lisesi Müdürü Abidin Akkoç ile beden eğitimi öğretmeni Serap Durmaz'ın, Show TV'de yayınlanan ''öğrencilere para karşılığında ders geçirdikleri'' yönündeki habere ilişkin suç duyurusu üzerine soruşturma başlatıldığı belirtiliyor. 
     İhbarı yaptığı ileri sürülen okul öğrencisi 16 yaşındaki İ.S'nin ifadelerinin çelişkili olduğu anlatılan iddianamede, iddia incelendiğinde doğru olmadığının ortaya çıktığı ifade ediliyor. 
     İddianamede, Reha Muhtar ile sorumlu müdür Neşe Topbaş'ın, ''hakaret'' suçundan 8 ay ile 4'er yıl, İ.S'nin de aynı nedenle yaşının küçüklüğü de göz önüne alınarak 6 ay ile 3 yıl arasında hapis cezasına çarptırılması talep ediliyor. 
     





</TEXT>
</DOC>
