<DOC>
<DOCNO> 197198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/22/spor/spo03.html </URL>
<DATE> 2003/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'a ağır darbe 
</HEADLINE>
<TEXT>

   Galatasaray'da Denizli maçı öncesi Hakan Şükür ve Ergün krizi yaşanıyor. A Milli Takım'dan sakat olarak dönen iki yıldızın bugün oynaması riske girdi 
      
   Denizli'ye gittiler 
   SÜPER Lig'de bugün Denizlispor ile kozlarını paylaşacak olan Galatasaray, Hakan Şükür ve Ergün'ün Milli Takım'dan sakat dönmesiyle sarsıldı. Hakan'ın adalesinde gerilme, Ergün'ün ise sağ kasığında ağrı olduğu bildirildi. İki futbolcunun da bugünkü Denizlispor maçında forma giyip giyemeyeceği, son dakikada yapılacak olan kontrollerde netlik kazanacak. 
   
   Ümit kadroya girdi 
   CSKA Sofya ile oynanan maçta sakatlanan ve üç aydır takımdan uzak kalan Ümit Karan ilk kez maç kadrosuna alındı. Hakan'ın forma giyememesi durumunda Ümit'in ilk onbirde şans bulacağı açıklandı. Fatih Terim, uzun bir aradan sonra Hakan Ünsal'ı kafileye dahil ederken, Arif'i yine İstanbul'da bıraktı. Baliç, Suat, Murat, Ömer ve kaleci Mehmet de Denizli'ye götürülmedi. 
   
   Çizme'yi aştılar    Juve yine abarttı 
   ŞAMPİYONLAR Ligi'nde salı günü Galatasaray ile oynayacağı maçı, terör saldırılarını bahane göstererek 2 Aralık gününe erteleten Juventus, şimdi de tarafsız saha için kolları sıvadı. Teknik Direktör Marcello Lippi insanların korkup kaçtığı yere maç yapmaya gitmelerinin mantıksız bir durum olduğunu vurgulayarak, "Erteleme kararı doğru ama maçın tarafsız bir sahaya alınması gerekir" dedi. Kaleci Buffon ise " Olaylar çok üzücü ama hayatımızı böyle bir ortamda riske etmek istemiyoruz" diye konuştu. 
   
   UEFA ile sıkı temas 
   BEŞ yıl önce de bu tür bir sıkıntıyla karşı karşıya kaldıklarını belirten Pesotto ise, "O zaman zor ikna olmuştuk, şimdi durum farklı. İstanbul'a gitmemeyi tercih ederiz" ifadelerini kullandı. Sİyah - Beyazlı kulübün maçın ertelenmesi için UEFA ile sıkı temaslar içinde olduğu ve Genel Menacer Luciano Moggi'nin kulislerine devam ettiği öğrenildi. Bu arada yüzlerce Juventus taraftarı Tuttosport Gazetesi'ni faks ve mail yağmuruna tutarak, "Gerekirse referandum yaparız, İstanbul'a gitmeyiz" diye çağrıda bulundu. 
   
   Mondragon yetişemedi    KOLOMBİYA'NIN Arjantin ile oynadığı Milli maç için ülkesine giden Mondragon, uçağı rötar yapınca Galatasaray kafilesini kaçırdı. Tecrübeli kaleci, Sarı - Kırmızılı takımın uçağı havalandıktan yarım saat sonra Atatürk Havalimanı'na inebildi. Mondragon bir süre havaalanında vakit geçirdi ve akşam üzeri tarifeli uçakla Denizli'ye giderek, takımla buluştu. Fatih Terim her ihtimale karşın genç kaleci Aykut'a da hazır ol emri verdi. 
   
   Letonyalılar'a kanca    CİM-BOM, Letonya Milli Takımı'nda forma giyen Rubins ve Verpakovskis'i renklerine bağlamak için harekete geçti. Forvette sıkıntı çeken Fatih Terim'in orta sahada gole dönük oynayan 1978 doğumlu Rubins ile milli takımımıza iki maçta da gol atan 24 yaşındaki Verpakovskis'in alınmasını istediği, iki futbolcunun da Galatasaray'a gelmeye sıcak baktığı belirtildi. 
   
   
</TEXT>
</DOC>
