<DOC>
<DOCNO> 160866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/03/son/sontur28.html </URL>
<DATE> 2003/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Suadiye'de anne ile 9 aylık kızını ezip öldüren sürücü cezaevinde 
</HEADLINE>
<TEXT>

     Kadıköy'de dün meydana gelen kazada anne ile 9 aylık kızının ölümüne neden olan sürücü, tutuklanarak cezaevine konuldu. 
     Suadiye Sahil Yolu'nda kaldırıma çıkarak Nazire Ardahan 43 ile 9 aylık evlatlık kızı Zeynep Ardahan'ın ölümüne, Emine Aydın 20 ve Şeyma Naziroğlu'nun 8 da yaralanmasına neden olan 34 FK 989 plakalı otomobilin sürücüsü, Maltepe Üniversitesi Mimarlık Fakültesi 3. sınıf öğrencisi Muzaffer Fethi Kaleli 21 , Kadıköy Cumhuriyet Savcılığı'ndaki sorgusunun ardından tutuklanması istemiyle Nöbetçi Sulh Ceza Mahkemesi'ne gönderildi. 
     Kaleli, mehkemedeki sorgusunda, Fenerbahçe'de arkadaşlarıyla 2 bira içtikten sonra yanındaki kız arkadaşını eve bırakmak için oradan ayrıldığını söyledi. 
     Suadiye'de sahil yolunda 70-80 km. hızla giderken bir ticari otomobilin aracını sıkıştırdığını öne süren Kaleli, ''Direksiyon hakimiyetini kaybederek kaldırıma çıktım. Olanlara çok üzgünüm'' dedi. 
     Polis raporuna göre, Kaleli'nin yüzde 76 promil alkollü olduğu ve olay yerinde 45 metre fren izi bulunduğu belirlendi. 
     Kaleli, ''tedbirsizlik ve dikkatsizlik sonucu 2 kişinin ölümüne ve 2 kişinin de yaralanmasına sebebiyet vermek'' suçundan tutuklanarak, Paşakapısı Cezaevi'ne gönderildi. 
     Muzaffer Fethi Kaleli'nin avukatı Şenol Bilici, gazetecilere yaptığı açıklamada, kazaya, ticari otomobilin müvekkilinin aracını sıkıştırmasının neden olduğunu ileri sürerek, ''Her iki tarafın ailesi de acı içinde. Fethi'nin ailesi, ölen ve yaralananların ailelerinin acılarını biraz olsun dindirmek arzusundadır. 2 kişi öldü, 2 kişi de yaralandı. Fethi'nin hayatı da karardı'' diye konuştu. 
     Öte yandan, kazada ölen Nazire Ardahan ile kızı Zeynep'in Haydarpaşa Numune Hastanesi morgundaki cenazeleri aynı tabuta konularak, yakınlarının gözyaşları içinde toprağa verilmek üzere Giresun'a gönderildi. 
     
</TEXT>
</DOC>
