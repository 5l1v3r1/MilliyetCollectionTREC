<DOC>
<DOCNO> 165250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/25/ekonomi/eko00.html </URL>
<DATE> 2003/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Babadağ'da doğdu, 50 yılda dünya devi oldu 
</HEADLINE>
<TEXT>

Zorlu Holding Yönetim Kurulu Başkanı Ahmet Nazif Zorlu, 'Babadağ'da düş kuran iki kardeştik. Şimdi 22 bin çalışanımız var. Varlığımız, Türk varlığına armağan olsun' dedi 
     EKONOMİ SERVİSİ 

     Türkiye'nin önde gelen sanayi gruplarından Zorlu Holding 50'nci kuruluş yıldönümünü dün gece Beylerbeyi Sarayı'nda düzenlenen görkemli bir davetle kutladı. Zorlu Holding Yönetim Kurulu Başkanı Ahmet Nazif Zorlu ve ağabeyi Zeki Zorlu'nun ev sahipliği yaptığı geceye Sabancı Holding Yönetim Kurulu Başkanı Sakıp Sabancı, Enka Holding Yönetim Kurulu Başkanı Şarık Tara, İş Bankası Genel Müdürü Ersin Özince gibi iş dünyasının önde gelen isimleri katıldılar. Hülya Avşar - Kaya Çilingiroğlu çifti ve Vestel'in sponsor olduğu milli atlet Süreyya Ayhan da geceye katılanlar arasında yer aldı. 
     Ahmet Nazif Zorlu, gecede yaptığı konuşmada, babaları Mehmet Zorlu'nun 1953'te Babadağ Ticaret Odası'na kaydolarak bugünkü Zorlu Holding'in temellerini attığını söyledi. 
     
     'Daha fazla çalışacağız' 
     Zorlu, "Babadağ'da düş kuran iki kardeş olarak 22 bin çalışanımızla, 1.5 milyar doları aşkın ihracatımızla zirveye ulaştık" dedi. 
     Zorlu, 50 yılı deviren ve gelecek 100 yılı planlayan bir topluluk olduklarını vurgulayarak bundan sonraki hedeflerini şöyle açıkladı "Gençlere yatırım yapmak. 20 bin Zorlu çalışanıyla hep birlikte daha fazla ve daha fazla çalışmak." Zorlu, konuşmasının sonunda holdingin temellerini atan babaları Mehmet Zorlu ve bugünlere gelmesinde büyük katkısı bulunan ağabeyi Zeki Zorlu'ya teşekkür ederek, "Varlığımız, Türk varlığına armağan olsun" dedi. 
     Gecede, Babadağlı iki kardeşin zirveye uzanan öyküsünü sembolize eden reklam filmi de gösterildi. 
     
İşadamları 'Tüzmen krizini' konuştu      Zorlu Holding'in 50'nci yıl kutlaması nedeniyle Beylerbeyi Sarayı'nda buluşan iş dünyasının gündemi Devlet Bakanı Kürşad Tüzmen'in "Krizin öncü sinyalleri" var şeklindeki sözüydü. Tüzmen dün "yanlış anlaşıldım" dediyse de işadamları "Kriz olacak mı " tartışmasına girdiler. Sakıp Sabancı, Türkiye ekonomisinin önündeki en büyük sorunun enflasyon olduğunu belirterek, "Enflasyondan kurtulabilirsek Türkiye'nin geleceği bomba gibi" dedi. Ahmet Nazif Zorlu ise Türk ekonomisinde olumlu göstergeler olduğunu ve kriz söylentilerine inanılmaması gerektiğini söyledi. Zorlu, "Döviz düşüyor. Son derece olumlu göstergeler var. Kriz söylentilerini gündeme getirmemek lazım" dedi. 
     
     Geceden notlar... 
     Davetliler Erkan Akı ile coştu 

</TEXT>
</DOC>
