<DOC>
<DOCNO> 171290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/24/siyaset/siy07.html </URL>
<DATE> 2003/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP, 330'u bulamadı af maddesi reddedildi 
</HEADLINE>
<TEXT>

   Topluma Kazandırma yasa tasarısının af ve ceza indirimini düzenleyen 4. maddesi için gerekli 330 oyu bulamayan AKP, şoke oldu. Kalan maddeler komisyona geri çekildi 
   ANKARA Milliyet 

   
   AKP, Topluma Kazandırma yasa tasarısının itirafçı teröristlere uygulanacak affı ve ceza indirimlerini düzenleyen "uygulama şartları ve esasları" başlıklı 4. maddesinin oylamasında, af yasalarının kabulü için gereken nitelikli çoğunluğu bulamadı. Böylece tasarının belkemiği olan madde reddedilmiş oldu. Kabulü için 330 oy gereken oylamada 313 oy bulabilen AKP şoke oldu. AKP Grup Başkan Vekili Salih Kapusuz'un "Bu af tasarısı değil" itirazları ve usul tartışması talepleri, oturumu yöneten CHP'li TBMM Başkanı Yılmaz Ateş'ten döndü. Ateş, tasarının af niteliğinde olduğunu belirtip maddenin reddedildiğini açıkladı. 
   CHP Grup Başkan Vekili Mustafa Özyürek de, "4. maddede açık şekilde 'kanundan yararlanmak istediğini beyan eden ve terör örgütü tarafından işlenen suçlara iştirak etmeyenlere ceza verilmez' deniliyor. Bu aftır, kararınız doğrudur" diyerek Ateş'e destek verdi. TBMM Adalet Komisyonu Başkanı Köksal Toptan ise, "Kabul edilmediğini açıkladığınız 4. madde tasarının temel maddesidir" diyerek, kalan maddeleri komisyona geri çekti. 
   
   AKP'DEN 5 RET OYU 
   TBMM Genel Kurulu'nda reddedilen düzenlemeler bir yıl içinde aynen getirilemiyor. Bu durumda hükümet, ya bu maddenin içeriğini değiştirerek yeni bir tasarı hazırlayacak ya da Danışma Kurulu'nu toplayıp tekriri müzakere isteyecek. Bu istek Genel Kurul'da kabul edilirse, tasarının tümü oylanmadan önce madde Genel Kurul'da yeniden görüşülebilecek. TBMM bürokratlarına göre komisyon, Genel Kurul'da reddedilen 4. maddeyi görüşemeyecek. Bu maddenin görüşülebilmesi, tasarının tümünün görüşülmesinden önce tekriri müzakere yoluyla Genel Kurul'da mümkün olabilecek. Tekriri müzakereye gidilmezse, hükümetin maddenin içeriğini değiştirip yeni bir tasarı hazırlaması gerekiyor. 
   4. maddenin oylamasında, AKP'den 5 milletvekili ret oyu kullandı. 52 AKP milletvekili oylamaya katılmazken, 2'si çekimser kaldı. Tutanaklara göre, AKP'li Şevket Orhan, Fuat Geçen, Aydın Dumanoğlu, Mehmet Erdemir ve Hasan Bilir ret oyu verdi. 
   
   
</TEXT>
</DOC>
