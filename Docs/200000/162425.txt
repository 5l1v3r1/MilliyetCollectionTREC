<DOC>
<DOCNO> 162425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/11/son/sondun15.html </URL>
<DATE> 2003/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Jennifer Lopez'e kaynana zulmü... 
</HEADLINE>
<TEXT>

     Ünlü yıldız Jennifer Lopez'in aldığı sayısız film tekliflerine bir yenisi daha eklendi. Lopez'e, nişanlısının ailesi tarafından kabul edilmeyen talihsiz bir gelini canlandıracağı ''Monster-In Law'' adlı proje için öneri getirildi. 
     Internetteki ''eonline'' sitesinin haberine göre, gerçek hayatta kendisini istemeyen nişanlısı Ben Affleck'in annesiyle arasını düzelten ve müstakbel kayınvalidesiyle uyumlu bir görüntü sergileyen Lopez, projeyi kabul ederse beyazperdede talihsiz bir gelin olacak. 
     ''Monster-In Law'' adlı filmde Lopez'in canlandırması beklenen genç kız, mükemmel bir erkekle nişanlanacak ve bu mutluluğu müstakbel kayınvalidesi ile karşılaşana kadar sürecek. ''Canavar kayınvalide'', müstakbel gelinine yapmadığını bırakmayacak ve evlilik planları suya düşecek. Annesi ile nişanlısı arasında kalan damat adayı, sonunda işleri düzeltmek için devreye girecek. 
     New Line Cinema'nın şubat ayında birçok stüdyonun da talip olduğu romantik komedinin haklarını satın aldığı, ancak filmin çekim tarihinin henüz belirlenmediği belirtildi. 
     Projenin çekim tarihinin belli olmaması, Lopez'in de işine yaradı. Yönetmen Lasse Hallström'ün ''An Unfinished Life'' adlı filminde ünlü aktör Robert Redford ile rol alacak Lopez, bu film için 2004'te kamera karşısına geçecek. Lopez'in çalışma takviminde ayrıca, Richard Gere ile başrolü paylaşacağı ''Shall We Dance'' ile Samuel L. Jackson'ın gerilim filmi ''Tick Tock'' da bulunuyor. 
     Film projelerinden ''evlenmeye vakit bulamayan'' Jennifer Lopez ile Ben Affleck'in rol aldığı ''Gigli'' adlı film ise 30 Temmuz'da izleyici karşısına çıkacak. 
     
</TEXT>
</DOC>
