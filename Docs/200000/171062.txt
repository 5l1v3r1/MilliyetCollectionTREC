<DOC>
<DOCNO> 171062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/23/siyaset/siy06.html </URL>
<DATE> 2003/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökçek'e seçim kredisi 
</HEADLINE>
<TEXT>

   Geçmişte aldığı 2.5 katrilyon tutan borçları ödemediği için yeni kredi bulamayan Melih Gökçek'in imdadına Başbakan Erdoğan yetişti. Gökçek'e 100 milyon dolar kredi verildi 
      ÖNDER YILMAZ Ankara 

   
   Başbakan Recep Tayyip Erdoğan, 18 Nisan 2004'te yapılacak yerel seçimlerde AKP'den Ankara Büyükşehir Belediye Başkan adayı olması beklenen Melih Gökçek'e 100 milyon dolar yaklaşık 140 trilyon lira kredi sağladı. Gökçek, krediyi iki yıl ön ödemesiz beş yıl vadeyle geri ödeyeceğini söyledi. Yerel seçimler öncesi Çayyolu ve Sincan Metro inşaatlarını başlatan, kent içi trafiği rahatlatmak amacıyla geçit inşaatlarını hızlandırarak başkenti şantiyeye çeviren Gökçek, kaynak sıkıntısına düşünce imdadına Erdoğan yetişti. Kredi talebi geçen ay gündeme gelen Gökçek, Erdoğan'a Hazine garantilerinin bütçeyle sınırlandırılması nedeniyle dış kredi bulmakta zorlandıkları şik yetinde bulundu. 
   Erdoğan'dan "yardımcı oluruz" sözü alan Gökçek, geçen ay da 100 milyon dolarlık kredi talebiyle Vakıfbank'a başvurdu. Vakıfbank yönetimi kredi talebini olumlu karşıladı. 
   700 milyon dolarlık Japon kredisi başta olmak üzere geçmişte Hazine garantisiyle aldığı borçları ödemediği için Hazine Müsteşarlığı'na yaklaşık 2.5 katrilyon lira borçlanan Ankara Büyükşehir Belediyesi, Vakıfbank'tan aldığı krediler karşılığında EGO Genel Müdürlüğü'nün gelirlerine temlik koydurdu. Buna göre belediye kredi borcunu ödeyemezse, Vakıfbank alacağını EGO'nun gelirlerinden tahsil edecek. 
   
   Belediye kaynakları yetmedi 
   Gökçek, Vakıfbank'tan kredi alımına ilişkin soruya "Evet, Vakıfbank'tan 100 milyon dolar kredi aldım. Sincan ve Çayyolu metro inşaatlarım devam ediyor. Mevcut öz kaynaklarımla bitirmem mümkün değil. Bitmesi için kredi lazımdı, aldım" yanıtını verdi. Konuyla bilgi almak için Vakıfbank yönetimine ise ulaşmak mümkün olmadı. 
   
   
   
</TEXT>
</DOC>
