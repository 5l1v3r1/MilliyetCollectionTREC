<DOC>
<DOCNO> 166726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/02/guncel/gun02.html </URL>
<DATE> 2003/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaderin böylesi 
</HEADLINE>
<TEXT>

Beyoğlu'nda bakımsız bir işhanının 7. katından kopan 40 kiloluk taş, öğretim görevlisi Sadi Konuralp'in hayatına mal oldu... 
     GÜRKAN AKGÜNEŞ İstanbul 

     Beyoğlu'nda yedi katlı bir işhanının çatısından kopan yaklaşık 40 kilo ağırlığındaki taş, öğretim görevlisi Sadi Konuralp'in beklenmedik şekilde ölümüne neden oldu. 
     İstiklal Caddesi Mahyacı Sokak'taki yedi katlı bakımsız Rumeli Han'ın çatısından dün saat 14.00 sıralarında kopan taş, bahçe katında faaliyet gösteren Rumeli Cafe ve Kafkas Müziğini Sevenler Derneği'ndeki müşterilerin üzerlerine düştü. O sırada bahçede çay içen müşterilerden Osman Anık 34 ve Sadi Konuralp 39 , ağır şekilde yaralandı. 
     
     Hastanede kurtarılamadı 
     Vatandaşlar tarafından Taksim Eğitim ve Araştırma Hastanesi'ne kaldırılan Arık ve Konuralp, tedavi altına alındı. Konuralp doktorların müdahalesine rağmen kurtarılamadı. 
     İstanbul'a Bahçeşehir Üniversitesi'nde sinema üzerine konuşmacı olarak davet edildiği konferansa katılmak için giden Konuralp, haftasonu Ankara'ya dönmüş olacaktı. Konuralp, Ankara Üniversitesi Kimya Bölümü'nde öğretim üyesi iken ayrılarak, Ankara ve Gazi Üniversitelerinde sinema üzerine dersler verdi. 
     
     Sinema hayranıydı 
     Arkadaş çevresinde sinema üzerine bilgisi kadar sempatik kişiliğiyle de tanınan Konuralp, her yıl Ankara'da gerçekleşen Japon Animasyon Günleri'ne JAG de fikirleriyle katkıda bulunuyordu. Özellikle bilimkurgu, korku filmleriyle yakından ilgilenen Konuralp, Geceyarısı Sineması dergisine film müzikleri üzerine makaleler yazıyordu. Sadi Konuralp, Gazi Üniversitesi İletişim Fakültesi öğretim üyesi Levent Cantek'in deyimiyle "Türkiye'nin film müzikleri üzerine en bilgili, en dolu adamı" idi. 
     

</TEXT>
</DOC>
