<DOC>
<DOCNO> 191943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/29/siyaset/siy20.html </URL>
<DATE> 2003/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Politika turu 
</HEADLINE>
<TEXT>

   
   TBMM Başkanı son anda vazgeçti    TBMM Başkanı Bülent Arınç, daha önce katılacağını açıklamasına rağmen, annesinin rahatsızlığı nedeniyle Cumhurbaşkanı Ahmet Necdet Sezer'in resepsiyonuna gitmeyeceğini bildirdi. Bursa'da tedavi gören Sevdiye Arınç'ın durumunun ciddiyetini koruduğunu kaydeden TBMM Basın ve Halkla İlişkiler Daire Başkanı Şahap Alp, Arınç'ın Ankara'daki diğer törenlere de katılamayacağını kaydetti. 
   
   CHP, resepsiyona tam kadro gidiyor    CHP, Cumhurbaşkanı Ahmet Necdet Sezer'in Cumhuriyet Bayramı resepsiyonuna tam kadro gidecek. Grup Başkan Vekili Ali Topuz, AKP'nin cumhuriyetin temel ilkelerini değiştirebilmek için oyun oynadığını, kamusal alandaki türban yasağını değiştiremeyeceklerini bildikleri için bu konuda çaba göstermek yerine tabanlarına mesaj vermeyi yeğlediklerini savundu. 
   
   AKP'li Koçak eşini ikna edemedi    AKP Afyon Milletvekili Mahmut Koçak, resepsiyona eşsiz davet edilmesine rağmen eşiyle birlikte gideceğini, alınmaması durumunda tepki göstereceğini söyledi. Eşi Latife Koçak'ın "Davetsiz yere niye gidiyorum Ben gitmem. Sen yalnız git. Sezer, davet ettikleriyle otursun" dediğini belirten Koçak, "Eşimle günde 3 - 4 kez telefonla konuşup olayı çözmek istiyorum ama razı edemedim" diye konuştu. 
   
   Eski arkadaşlara eşsiz davetiye    Cumhurbaşkanı Ahmet Necdet Sezer, resepsiyon için eşi türbanlı olan Anayasa Mahkemesi Başkan Vekili Haşim Kılıç, Sacit Adalı ile Sayıştay Başkanı Mehmet Damar ve daire başkanlarına eşsiz davetiye gönderdi. Sezer'e kırılıp kırılmadığı sorusuna "şüphesiz" karşılığını veren Kılıç, "Bayramı halkımla kutlayacağım" dedi. Eşi türbanlı olmayan Adalı ise "Normal bir olay. Bir değerlendirme yapmıyorum" diye konuştu. 
   
   Çankaya Köşkü'ne üç iade daha    TBMM İnsan Haklarını İnceleme Komisyonu Başkanı Mehmet Elkatmış, Samsun Milletvekili Musa Uzunkaya ve Bitlis Milletvekili Vahit Kiler de davetiyelerini dün Çankaya'ya iade etti. Uzunkaya, yazısında cumhurbaşkanlığı seçiminde Sezer'e oy verdiğini belirterek, "Başörtülü eşlerinizi makama kabul etmeyeceğim' deseydiniz, parlamentodan kaç milletvekilinden oy alabilirdiniz " sorusunu yöneltti. 
   
   
</TEXT>
</DOC>
