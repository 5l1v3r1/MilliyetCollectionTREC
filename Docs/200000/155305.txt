<DOC>
<DOCNO> 155305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/08/son/sondun22.html </URL>
<DATE> 2003/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dekolte bluzla Kraliçe'ye bağlılık yemini İngilizler'i şaşırttı 
</HEADLINE>
<TEXT>

     İngiltere'de yerel seçimle birlikte yenilenen İskoç Parlamentosu'nun yeni üyelerinden bir kadının Kraliçe'ye bağlılık için dün yapılan yemin törenine kot pantolon ve dekolte bir bluzla gelmesi, geleneklerine bağlı İngilizleri şaşırttı. 
     Parlamentoya Sosyalist Parti milletvekili olarak giren dul ve iki çocuk annesi 41 yaşındaki Rosie Kane, yemin töreni sırasında havaya kaldırdığı sağ elinin avcuna, ''Benim yeminim halkıma'' yazarak bir başka tartışmaya da zemin hazırladı. Bazı kesimler, bu yazıyla, ''Kraliçe'ye yeminin önemsizleştirilmeye çalışıldığı'' eleştirilerini başlattı. 
     Davranışları hakında tartışma istemeyen Kane, yaşamı boyunca çalıştığı bütün işyerlerinde aynı türde kıyafetler giydiğini, başka türlü giyinmeyi bilmediğini söyledi. Kane, üzerindeki bluzun son yıllarda sahip olduğu en kıymetli giyim eşyalarından biri olduğunu belirtti. 
     Hedefini ise Parlamento'yu ''Biri Bizi Gözetliyor'' evi kadar heyecanlı hale getirmek ve herkesin orada olup bitenlere ilgi duymasını sağlamak olarak açıklayan Kane, ''Emin olun burada olup biten çılgınlıklar karşısında şaşıracaklar'' diyerek bundan sonraki eylemlerinin de renkli geçeceğinin ilk ipuçlarını verdi. 
     Rosie Kane, daha önce İngiliz basınında, asgari ücretle çalışan bir işçiyken bir anda yılda 48 bin sterlin yaklaşık 117 milyar lira ücret alabileceği milletvekili olmasıyla haber olmuştu. 
     
</TEXT>
</DOC>
