<DOC>
<DOCNO> 173092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/02/guncel/agun.html </URL>
<DATE> 2003/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimri turistler Türkiye'ye koşuyor 
</HEADLINE>
<TEXT>

   Ülkemize gelen turist çoğunlukla orta ve alt gelir düzeyinden. Gelenler en fazla ayakkabı, giysi ve hediyelik eşya satın alıyor. Halı ve mücevher ise çok az satılıyor 
      ELİF KORAP İstanbul 

   
   Kültür ve Turizm Bakanlığı, Merkez Bankası ve Devlet İstatistik Enstitüsü'nün DİE işbirliğiyle yapılan çalışmaya göre, Türkiye'ye gelen bir Alman turist ortalama 878, bir Rus 568, bir İranlı 267 dolar harcıyor. Buna karşın bir yerli ziyaretçinin bıraktığı para 1242 doları buluyor. Türkiye'nin turizm gelirinin belirlenmesi için DİE'ye yaptırılan ankete göre, Türkiye'nin 2003 yılı ikinci dönem turizm geliri, 2 milyar 258 milyon dolar olarak açıklandı. 
   Türkiye'ye gelen turist çoğunlukla orta ve alt gelir düzeyinden. Yüzde 13'ü yüksek gelir düzeyine sahip. Turistlerin Türkiye'den en fazla aldıkları mallar ise ayakkabı, giysi ve hediyelik eşya. Halı ve mücevher gibi daha değerli eşyaların satış oranı ise bu ürünlere göre daha geride kalıyor. Kişi başı ortalama turizm geliri 709 dolar olarak görülürken, yabancı ziyaretçiler ortalama 650 dolar bırakıyor. 
   
   GELİR DÜŞTÜ 
   Bu dönemde Türkiye'nin turizm geliri, bir önceki yıla göre yüzde 16.8 oranında düştü. Yabancıların harcamalarında yüzde 19.8'lik düşüş görülürken, yerli turistlerin harcamasında yüzde 0.9'luk artış belirlendi. Yabancı turislerin tamamına yakını havayollarını tercih ederken, en büyük harcamanın sırasıyla konaklama, yeme içme, ulaşım için yapıldığı, kişisel harcamaların paket tur harcamalarından çok daha fazla gelir getirdiği tespit edildi. Kişisel harcamalar toplam turizm gelirinin yüzde 79'unu oluşturdu. Paket turlar ise turizm gelirinin ancak yüzde 20'sini karşıladı. 
   
   Antalya'da yaz başkadır    ABD - Irak Savaşı nedeniyle darbe alan Türk turizmi, eski trendini yakalama yolunda hızla ilerliyor. Antalya'ya yılbaşında bugüne kadar 2 milyon 296 bin 257 turist gelirken, temmuzdaki artışla son 5 yılın rekoru kırıldı. Kentteki su parkları da turistlerin uğrak yeri oldu. Serinlemek için havuza giren genç çiftlerin bazıları aşklarını tazelerken, bazıları da birbirlerini havuza atarak eğleniyor. 
   
   
</TEXT>
</DOC>
