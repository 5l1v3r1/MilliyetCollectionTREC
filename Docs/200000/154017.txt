<DOC>
<DOCNO> 154017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/02/son/soneko36.html </URL>
<DATE> 2003/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Nisan ayında en çok fiyatı artan tarım ürünü portakal oldu... 
</HEADLINE>
<TEXT>

     Tarım ve Köyişleri Bakanlığı, yarın açıklanacak Nisan ayı enflasyon oranından önce, bazı tarım ürünlerinde Nisan ayı fiyat artışlarını açıkladı. 
     Tarım ve Köyişleri Bakanlığı yetkililerinden edindiği bilgiye göre, Nisan'da, portakalın fiyatı yüzde 50, limonun fiyatı yüzde 33.3, ıspanağın fiyatı yüzde 26.7 arttı. 
     Bakanlığın tarım il müdürlükleri aracılığıyla, her ayın 5. günündeki tüketici fiyatlarının ortalamasını dikkate alarak derlediği verilere göre, Mart'ta 800 bin lira olan portakalın kilogram kg fiyatı, Nisan'da ortalama 1 milyon 200 bin liraya çıktı. Limonun kg fiyatı 1.5 milyon liradan 2 miyon liraya, ıspanağın fiyatı 750 bin liradan 950 bin liraya, greyfurtun fiyatı 750 bin liradan 900 bin liraya, patatesin fiyatı da 340 bin liradan 400 bin liraya yükseldi. 
     Greyfurttaki fiyat artışı yüzde 20, patatesteki fiyat artışı ise yüzde 17.6 oldu. Elmanın fiyatı ise yüzde 10 artarak 1 milyon 100 bin liraya çıktı. 
     
     FİYATI DÜŞENLER 
     Bakanlık verilerine göre, Nisan'da yeşil mercimeğin perakende fiyatı yüzde 20.6, sivri biberin fiyatı yüzde 16.7, salatalığın fiyatı yüzde 14.8, muzun fiyatı da yüzde 3.8 düştü. 
     Kuru fasulye, pirinç, un, patlıcan, kuru soğan, temizlenmiş piliç eti fiyatlarında ise bir değişiklik olmadı. 
     Nisan'da, makarnalık buğday fiyatı yüzde 7.3, ekmeklik buğday fiyatı yüzde 2.9, beyaz arpa fiyatı da yüzde 2.8 arttı. Hububat fiyatları, Konya, Polatlı, Eskişehir, Çorum, Adana, Edirne ve Bandırma ticaret borsalarından alınıyor. 
     




</TEXT>
</DOC>
