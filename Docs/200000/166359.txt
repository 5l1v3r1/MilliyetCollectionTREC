<DOC>
<DOCNO> 166359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/son/sondun30.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da mangal tartışması bitmiyor... 
</HEADLINE>
<TEXT>

     Berlin Eyalet Meclisi Demokratik Sosyalizm Partisi PDS Milletvekili Giyasettin Sayan, Türk toplumunda çevre bilincinin gelişmesi gerektiğini söyledi. 
     Sayan, Almanya'nın başkenti Berlin'in Mitte semtinde bulunan Tiergarten Parkın'da mangal yakan Türklerle çevre bilinci ve Tiergarten Parkı'nın bazı yerlerinde uygulanan yasaklar hakkında sohbet etti. 
     Sayan, mangal yakmanın çok zevkli olduğunu belirterek, ''Vatandaşlarımız yaz günlerinde buralarda dinleniyorlar. Ancak çoğu zaman bu park istenildiği gibi temiz bırakılmıyor. Bu parklar, resmi yerler olduğu için Berlin Temizlik İşletmeleri tarafından yerlere atılan çöpler toplanmıyor'' dedi. 
     Türk Toplumunun da yerlere çöp atılmaması konusunda dikkat etmesi gerektiğini ifade eden Sayan, mangal yakan vatandaşlara da ''Burada yerlere çöp atmak yasak. Ağaç altında mangal yakmak yasak. Çevreyi korumak istiyorsak bunlara uymamız gerekiyor. Aynı zamanda da uyarmamız gerekiyor'' şeklinde konuştu. 
     Yasalara uymayanların para cezasına çarptırıldığını vurgulayan Sayan, bu para cezalarının işlenen yasağa göre 15 euro ile 5 bin euro arasında olduğunu belirtti. 
     Kamuoyunda Türklere karşı bir önyargı olduğunu belirten Sayan, çöpleri atanlar arasında Alman ve diğer ülke vatandaşlarının da bulunduğunu kaydetti. 
     Tiergarten Parkına sürekli olarak hem dinlenmeye, hem de mangal yakmaya gelen Yozgatlı Osman Cengiz ise Türklerin genellikle çöplerini topladığını ve kutulara atığını belirterek, ''Biz buraya her zaman geliyoruz. Kendimiz nasıl buraları temiz bulmak istiyorsak giderken de aynı temizlikte bırakıyoruz'' dedi. 
     
</TEXT>
</DOC>
