<DOC>
<DOCNO> 153780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/01/son/sonspo10.html </URL>
<DATE> 2003/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA... Kings'in Jazz'ı 111-91 yendiği maçta, Hidayet 2 sayı attı... 
</HEADLINE>
<TEXT>

     ABD Profesyonel Basketbol Ligi'nde NBA play-off 1. tur mücadelesine, bu sabaha karşı Doğu ve Batı bölümlerinde yapılan 2'şer maçla devam edildi. 
     Batı Bölümü'nde Sacramento Kings, Utah Jazz'ı, 5. maçta sahasında 111-91 yenerek, rakibine 4-1 üstünlük sağladı ve ligde play-off çeyrek finaline yükselen ilk ekip oldu. 
     Bu karşılaşmada Kings'de, yalnızca 3 dakika forma giyebilen Hidayet Türkoğlu, 2 serbest atıştan bulduğu sayılarla maçı 2 sayıyla tamamladı. 
     Evsahibi ekibin galibiyetinde en büyük pay sahibi isim olan Chris Webber, 26 sayı, 11 ribaunt ve 4 asistle oynadı. Kings'de ayrıca Sırp forvet Predrag Stojakoviç 22 sayı, Bobby Jackson, 18 sayı, 4 ribaunt ve 6 asist, Sırp pivot Vlade Divaç ise 16 sayı ve 6 ribauntla Webber'a eşlik etti. 
     Konuk ekipte ise Scott Padgett, 16 sayı ve 6 ribaunt, Matt Harpring, 16 sayı ve 4 ribaunt, ''postacı'' lakaplı ünlü forvet Karl Malone, 14 sayı ve 4 ribaunt, DeShawn Stevenson da 14 sayı, 5 ribaunt ve 4 asistlik performans gösterdi. 
     Doğu Bölümü'nde ise Detroit Pistons, sahasında Orlando Magic'e 98-67'lik skorla üstünlük sağlayarak, seride durumu 3-1'den 3-2'ye getirdi. 
     Bu maçta Pistons formasıyla 21 dakika sahada kalan Mehmet Okur, 11 sayı kaydetti, 3 savunma ribaundu aldı, 1'er de asist ve blok yaptı. Milli basketbolcu, serbest atışlarda 2'de 2, 2 sayılık atışlarda 4'de 3, 3 sayılık atışlarda da 2'de 1 isabet sağladı. 
     Bu maçta evsahibi ekibi galibiyete taşıyan isimler olarak, 24 sayı ve 5 ribauntla Richard Hamilton, 15 sayı ve 6 ribauntla kariyerinin en yüksek rakamlarına ulaşan Tayshaun Prince, 15 sayı ve 4 asistle Chauncey Billups, 14 sayı, 21 ribaunt ve 4 blokla da ligin ribaunt kralı ve ''yılın savunmacısı'' Ben Wallace göze çarptı. 
     Konuk ekipte de ligin sayı kralı Tracy McGrady, 19 sayı, 8 ribaunt ve 4 asist, Hırvat forvet Gordan Giricek 12 sayı, Drew Gooden da 10 sayı ve 15 ribauntla oynamalarına karşın farklı skorlu yenilgiye engel olamadı. 
     Diğer maçlarda ise Doğu'da New Orleans Hornets, deplasmanda Philadelphia 76'ers'ı 93-91, Batı'da da Portland Trail Blazers, yine deplasmanda Dallas Mavericks'i 103-99 yenerek seride durumu 3-1'den 3-2'ye taşıdı. 
     Ligde play-off ilk tur mücadelesine, yarın Doğu ve Batı'da yapılacak 2'şer maçla devam edilecek. 
     




</TEXT>
</DOC>
