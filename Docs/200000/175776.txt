<DOC>
<DOCNO> 175776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sontur21.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis, uyuşturucu laboratuvarını camiye gizlenip izledi... 
</HEADLINE>
<TEXT>

     Kayseri'de Captagon üretimi için kurulan laboratuvarda ele geçirilen 500 kilo ağırlığındaki Captagon hammaddesi Amfetamin'in Türkiye'de ülkemizde ilk kez üretildiği bildirildi. 
     Kayseri Emniyet Müdürü Bekir Tanrıkulu, yaptığı açıklamada, Kayseri-Sivas karayolu 7. kilometrede ortaya çıkartılan laboratuvarda, 500 kilo ağırlığında toz ve sıvı halde Captagon hammaddesi olan Amfetamin ele geçirildiğini belirterek, şöyle dedi 
     ''Captagon üretiminde kullanılan Amfetamin, daha önce yurtdışından kaçak yollarla getiriliyordu. Bizim ortaya çıkardığımız laboratuvarda Captagon'un ham maddesi olarak kabul edilen Amfetamin'in ilk kez Türkiye'de çeşitli kimsasal maddeler kullanılarak üretildiğini belirledik. Üretimin her aşamasını gizli kamerayla kaydettik'' dedi. 
     Laboratuvarda Captagon üretimi için gece çalışma yapıldığını belirten Tanrıkulu, şunları söyledi 
     ''Camları kapatılan ve gece çalışma yapılan laboratuvarı, gizli kamera kullanarak 20 gün süreyle izlemeye aldık. Fabrikanın yakınındaki bir camiden de izleme çalışmaları için yararlandık. Fabrikadan dışarı atılan her maddeyi gizlice toplayıp tahlil ettik. Atık maddelerin içinde bile Captagon üretiminde kullanılan kimyasal maddeler bulduk. 500 kilogram ağırlığındaki Captagon hammaddesinden piyasa değeri 30 milyon dolar olan Captagon tablet üretilecekti. Sanıklar, elde edecekleri Captagonları Suriye üzerinden Ortadoğu ülkelerine satmayı planlıyordu.'' Olayla ilgili olarak Tilki Selim lakaplı Selim G'nin Bulgar uyruklu eşinin ve bazı kişilerin de arandıkları kaydedildi. 
     Öte yandan, sanıkların Captagon üretimi için kullandıkları kimsasal maddeleri, camları kapalı olan 34 ZP 7545 plakalı bir minibüsle taşıdıkları da belirlendi. Sanıkların üretim ve taşıma için kullandıkları beyaz renkli minibüsün üzerine dikkat çekmemek için ''Ayçiçek yağı'' yazdıkları ve minibüsün bir bölümünü ayçiçek resimleriyle süsledikleri ortaya çıktı. 
     
</TEXT>
</DOC>
