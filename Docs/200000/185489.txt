<DOC>
<DOCNO> 185489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/30/yazar/dundar.html </URL>
<DATE> 2003/09/30/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Güz misafirleri 
</HEADLINE>
<TEXT>

   
   'Kah çıkarım gökyüzüne, seyrederim alemi kah inerim yeryüzüne, seyreder alem beni' 
   Kerim Afşar, dost sofralarında keyiflendiğinde bu şarkıyı söylermiş. 
   Yeryüzündeyken alemin hayranlıkla seyrettiği adam, dün gökyüzüne, alemi seyre çıkmıştı. Ve bizler Ankara Sanat Tiyatrosu'nun AST o küçük, tanıdık, sıcak salonunu dolduran bir avuç hayranı, onun "Güz misafirleri"ydik. 
   Naaşının yer aldığı sahnenin arkasında Galile rolündeki ak saçlı, ak sakallı portresi asılıydı. O sahnede en son Uğur Mumcu'yu oynamıştı. Rol bu olunca, teklif için evine gelen gençleri kıramamış, "Tiyatro tanrısı beni göreve çağırıyor" deyip kolları sıvamıştı. 
   "En kötü rolünü bugün oynuyor" dedi sahne arkadaşı, yoldaşı Rutkay Aziz, sahnede titreyen sesi, bitap gövdesiyle... 
   Ardından "seslendirme sanatçısı" diye yazmıştı bazı gazeteler... Oysa o, en sıkıntıda olduğu günlerde dahi seslendirme yapmaya, reklama çıkmaya yanaşmamış, "Ben Mustafa Kemal'i seslendirmiş adamım, bana yakışmaz" demişti. 
   "İki şeyi tartışmaz ve tartıştırmazdı" dedi Rutkay Aziz 
   "Biri Muhsin Ertuğrul, diğeri Mustafa Kemal..." 
   AST'ın dar merdivenlerinden son kez, bir grup eski dostun omzunda, o ikisinin fotoğrafları arasından geçerek çıktı. 
   
   3 yıl önce, yine bir güz sabahı İbn - i Sina Hastanesi'nde bir odanın kapısında buluşmuş, içerideki hastayı görmek istemiştik. Odaya girdiğimiz anda başucundaki doktor "Maalesef hastamızı şu anda kaybettik" demişti. 
   Yanımda sendelemişti. 
   Yataktaki adam benim hocam onun radyo yıllarından kadim dostu Mahmut Tali Öngören'di. 
   3 yıl sonra, hasta yatağında düşen bu kez Afşar oldu. Kendini iyi hissettiğinde hastalara Galile'den tiradlar okuduğunu anlattılar. 
   Ya baygınken .. Bir tiyatrocu, sancılı gecelerde ne kabus görür 
   Kendisini hiç tanımadığı bir kostüm içinde, hiç bilmediği bir rolde görürmüş Kerim Afşar... 
   
   AST'tan sonra, cılız bir kortejle yürüyerek gittiğimiz Büyük Tiyatro'da, - onu ilk kez Küheylan'da izlediğim sahnede - "hiç tanımadığı bir kostüm içinde, hiç bilmediği bir rolde" uzanmış yatıyordu. 
   Önce perdeye fotoğrafı düştü sonra salona sesi... o duygusallaşınca şiir gibi okşayan, öfkelenince gürleyip kırbaçlayan mağrur, vakur, güzelim sesi, kendi hayatını anlatıyordu dünyayı bunca güzelleştirdiğine hiç değinmeden... 
   Kalabalık, yoksul bir ailede babasız büyümüş bir çocuğun, okulda müsamereyle başlayan tiyatro yaşamının nasıl perde kapatmadan 45 yıl sürdüğünü anlattı. Sonra, bugün arkasından ağıt yakan kurumunun nasıl onu "Emeklilik yaşı geldi" diye kapının önüne koyduğundan söz etti. 
   Buna rağmen arada "Tiyatro tanrısı göreve çağırdığında" yine koşarak geliyordu. 
   Onun dışında oltasını alıp "İhtiyar Balıkçı" rolünde Akdeniz'e iniyordu. 
   Ta ki, perde bir daha açılmamacasına inene kadar... 
   
   Çıkışta kızı Pınar yanıma gelip, "Sizi çok severdi. 'Bak senin yaşında neler yapıyor' diye sizi gösterip beni kıskandırırdı" dedi, ondan kalan paha biçilmez bir mirası fısıldar gibi... 
   Büyük Tiyatro'dan Ankara'nın pastırma yazına çıkarken gökyüzüne baktım. Zihnimde İhtiyar Balıkçı'nın vakur sesine yapıştırdığım o eski şarkı çınlıyordu hala 
   "Kah çıkarım gökyüzüne, seyrederim alemi 
   kah inerim yeryüzüne, seyreder alem beni." 
   
      
   
</TEXT>
</DOC>
