<DOC>
<DOCNO> 156331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/13/yazar/uras.html </URL>
<DATE> 2003/05/13/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Bu gece Mevlit’ gecesi 
</HEADLINE>
<TEXT>

     571 yılında dünyaya gelen Hazreti Muhammed’in doğum gününü "mevlit törenleri ile kutlama" geleneği doğumundan 661 yıl sonra 1232 yılında Fatimiler Devri’nde başladı. Bu kutlama adeti ve de törenler zamanla Müslümanlar arasında yayıldı. Kutlama törenlerinde Kur’an yanında Hazreti Muhammid’i öven şiirler de okunur oldu. 
     Müslümanlar, Allah’ı ve Peygamber’i öven şiirler yazar. Allah’ı öven, yüceliklerini anlatan şiir türüne "münacat", Hazreti Muhammed’i övmek, ondan şafaat dilemek amacıyla yazılmış kasidelere "naat" veya "na’t" denilir. 
     Türk dilinde çok şair "naat" yazmıştır. Bunların en ünlüsü Süleyman Çelebi’nin 1409 yılında yazdığı "Vesiletü’n Necat" Kurtuluş Yolu ’dur. 
     Süleyman Çelebi "naat"ında "mevlit" gecesini şöyle anlatır 
     "Bu gice ol gicedir kim ol Şerif Nur ile alemleri eyler latif Bu gice dünyayı ol cennet kılar Bu gice eşyayı Hak rahmet kılar Bu gice şadan olur erbab - ı dil Bu giceye can verir ashab - ı dil Rahmeten - lil - alemindir Mustafa Hem şefiaimüznibindir Mustafa." 
     Müslümanlar için kutsal gecelerin sayısı beştir. Bunlar 1 Mevlit, 11 12 Rebiülevvel, 2 Regaib, 5 6 Recep, 3 Miraç, 26 27 Recep, 4 Berat, 14 15 Şaban ve 5 Kadir, 26 27 Ramazan geceleridir. Kutsal gecelerin ibadetle geçirilmesi "sünnetötir. 
     Genelde Müslüman Türkler kutsal geceleri "kandil" diye isimlendirir. Çünkü bu kutsal gecelerde geçmiş dönemlerde camiler, evler kandillerle aydınlatılırdı. Dini bir coşku yaşanırdı. Kandil, kutsal gecelerin aydınlığının ve coşkusunun simgesiydi. 
     Kutsal geceler ve mevlit törenleri bizim halkımız için büyük önem taşır. Anadolu’da önemini koruyan bu özel günler ve törenler ne yazık ki, büyük şehirlerde yaşayanlarca unutulur oldu. 
     Sokaklarda kandil simidi satılmasa, kutsal geceleri medya hatırlatmasa büyük şehirlerde yaşayanlar, hayatın hızlı akışı içinde kutsal gecelerin ve kandillerin farkına bile varamayacak. 
     Müslümanlar için kutsal gecelerin, kandil günlerinin, diğer gecelerden ve günlerden farklı yanları vardır. Böyle geceler ve günler birlik ve beraberliği güçlendirme fırsatı yaratır. Dargınlar barışır. Kırgınlıklar ortadan kalkar. Aileler bir araya gelir. Küçükler büyüklerinin elini öper, hayır duası alır. Fakirler, kimsesizler hatırlanır. Ölmüşlerin mezarları ziyaret edilir. Ölmüşler için Fatiha okunur. Verdiği nimetler için Allah’a şükredilir. 
     Sayın okuyucularımın Mevlit geceleri kutlu olsun. 
     
     

</TEXT>
</DOC>
