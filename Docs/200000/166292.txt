<DOC>
<DOCNO> 166292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/30/spor/aspo.html </URL>
<DATE> 2003/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
BİZİ İYİ TANIDILAR 
</HEADLINE>
<TEXT>

Teknik Direktör Şenol Güneş, Fransa'da futbol adına önemli işler yaptıklarını söyledi, "Dünya'da iz bıraktık. Umarım bu olumlu etkiler uzun süre devam eder. Ancak geleceğimiz parlak" diye konuştu 
     'Çok değiştik' 
     A Milli Takım Teknik Direktörü Şenol Güneş, Fransa'da yapılan Konfederasyon Kupası'nı değerlendirirken, Türk Futbolu'nun büyük aşama kaydettiğini belirtti. Güneş, "Geçmiş tarihlerde yılda 4 - 5 maç yaparken, şimdi 9 günde 5 maç yapan bir takımımız var. Ve bu 5 maçı da başarılı bir şekilde bitirdik. Türkiye'yi iyi tanıdılar. Dünya'da oynanan futbola ayak uydurmak, oyuncularımızı Dünya piyasasına sunmak istiyorduk, bunu başardık" dedi. 
     
     'El ele verelim' 
     OYUN sisteminde değişikliklere giderek takımdaki uyumu da görmeye çalıştığını kaydeden Şenol Güneş, "İyi işler yaptık. Kamerun ve Fransa'yı yenebilirdik, maalesef olmadı. Fransa ile oynanan maç, bana göre final havası taşıyordu. Böylesine güzel bir maçı finalde zor görürsünüz. Etki yaptık, bir iz bıraktık. Umarım bu iz ve etkiler uzun süre devam eder. Yönetimi, teknik heyeti, medyası ve taraftarı ile el ele olursak, geleceğimiz aydınlık" diye konuştu. 
     
     'Gençleri görsünler' 
     ŞİMDİYE kadar milli takıma genellikle üç ya da dört kulüpten oyuncu aldıklarını, ancak bu sefer farklı bir uygulamaya gittiklerini hatırlatan Güneş, "Yurt dışında tranfer arayışına giden kulüplerimiz artık kendi oyuncularımızı görsünler" dedi. Şenol Güneş, oyuncuların şu aşamada fiziki bir sıkıntılarının bulunmadığını, bir haftalık dinlenme süresi verilirse hem kulüplerine, hem de milli takıma daha yararlı olacaklarını sözlerine ekledi. 
     
'Sırada final var'Kaptan Bülent, turnuvada en iyi maçları Türkiye'nin oynadığına dikkat çekti, "Doğru yolda ilerliyoruz" dedi 
     Tecrübe eksikliği 
     MİLLİ Takım oyuncuları final oynamayı çok arzu ettiklerini, ancak Fransa karşısında tecrübesizliğin kurbanı olduklarını söylediler. Kaptan Bülent, en iyi maçları Türkiye'nin çıkardığını belirtti, "Bu, doğru yolda olduğumuzu gösteriyor. Artık sırada final oynamak var. 2004'te bunu kovalayacağız" ifadesini kullandı. 
     
     'Gençleri kazandık' 
     KALECİ Rüştü ise üçüncülüğe rağmen turnuvanın güzel olan tarafları da bulunduğunu dile getirdi. Tecrübeli file bekçisi "Hocamız yeni bir ekip oluşturmaya çalışıyor. Genç arkadaşlarımızın grafiği çok başarılı. Biz onları kazandık. Zannediyorum ki önümüzdeki yılların takımı yavaş yavaş şekillenmeye başlayacak" dedi. 
     
Fransızlar övdü      DÜNYA Kupası'ndan sonra Konfederasyon Kupası'nda da üçüncü olan A Milli Takım'a Fransız basını övgü yağdırdı. L'Equipe Gazetesi, "Türkiye, yine üçüncü" başlığını atarken, Le Journal de Dimanche, "Türkiye bu üçüncülükle Dünya Kupası'nda elde ettiği başarının tesadüfi olmadığını kanıtladı" yorumunu yaptı. Haberde, Türkiye'nin Kolombiya karşısında galibiyeti hak ettiği de ifade edildi. 
     
'Futbolu bırakırsın'      FRANSA'DA büyük bir çıkış yakalayan Gökdeniz, Brezilya'ya attığı golden sonra takım arkadaşı Hüseyin'in kendisiyle dalga geçtiğini söyledi. Genç oyuncu, "Hüseyin bana 'Eğer Fransa'ya da gol atarsan herhalde futbolu bırakırsın' dedi. Golümü attım ancak futbolu bırakmayacağım" ifadesini kullandı. 
     

</TEXT>
</DOC>
