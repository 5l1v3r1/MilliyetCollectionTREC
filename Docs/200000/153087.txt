<DOC>
<DOCNO> 153087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/28/son/sontur18.html </URL>
<DATE> 2003/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınır kapılarında "Sars" önlemi... 
</HEADLINE>
<TEXT>

     Bulgaristan'da SARS virüsü kaptığı şüphesiyle bir kişinin tedavi altına alınması üzerine, Kapıkule, Pazarkule ve İpsala sınır kapılarında başlatılan sağlık denetimleri sürüyor. 
     Gümrük personeli, SARS'la ilgili olarak yazılı uyarılırken, Uzakdoğu ülkelerinin vatandaşlarının bulunduğu otobüslerde dikkatli denetim yapılması ve şüpheli durumların sınır kapısındaki Kara Hudut Sağlık Denetleme Merkez Baştabipliği'ne bildirilmesi istendi. 
     Sınır kapısından Türkiye'ye giriş yapanların, ilk olarak muhafaza memurlarınca giriş kaydı yapıldığı, daha sonra sağlık personelinin kontrolüne gönderildiği bildirildi. Sağlık kontrolünün yapıldığına dair mührün ilgilinin pasaportuna vurulmasından sonra, yolcunun pasaport polisinden giriş aldığı, sonra da muayene peronlarına gittiği kaydedildi. 
     Muayenesi tamamlanan kişilerin çıkış kapısında gümrük muhafaza görevlilerince çıkışıyla ilgili son kontrolünün yapıldıktan sonra sınır kapısını terk ettikleri bildirildi. 
     Öte yandan, her yıl binlerce kişinin Yunanistan ve Bulgaristan'a sınırdan kaçak olarak geçmek isterken yakalandığı Edirne'de, bu kişilerin işlemlerinin yapılıp, gözaltında tutulduğu emniyet müdürlüğünde de SARS'la ilgili tedbir alındığı belirtildi. 
     
     HER GÜN YÜZLERCE BULGAR EDİRNE'DE ALIŞ VERİŞ YAPIYOR 
     Edirne Sağlık Müdür Vekili Sualp Palabıyık, Kapıkule Sınır Kapısı'nda çalışmalarla ilgili incelemede bulunurken, SARS konusunda Kapıkule, İpsala ve Pazarkule'de sağlık görevlilerinin 24 saat görev yaptığını belirterek, şöyle dedi 
     ''Bugüne kadar şüpheli vakaya rastlanmadı. Sınır kapılarından yurda gelen ve şüpheli görülenlere ilk olarak yurtdışı seyahatlerini soruyoruz. Uzakdoğu'ya gidenler üzerinde hassasiyetle duruluyor. Bu hastalığın kuluçka dönemi 7-10 gün sürüyor. Şüpheli bir durumun olması halinde kişi Devlet Hastanesi'ne kaldırılacak.'' 
     




</TEXT>
</DOC>
