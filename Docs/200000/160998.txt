<DOC>
<DOCNO> 160998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/soneko21.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖİB Başkan Vekili Kilci Tekel'i ayrı ayrı bloklar halinde satacağız 
</HEADLINE>
<TEXT>

     Özelleştirme İdaresi Başkan Vekili Metin Kilci, ''Tekel sigara ve içki fabrikalarını ayrı ayrı bloklar halinde satacağız. Pazarlama üniteleri de bu blokların altında olacak'' dedi. 
     Kilci, düzenlediği basın toplantısında açıklamalarının ardından gazetecilerin sorularını yanıtladı. 
     Kilci, Halkbank'ın özelleştirilmesine ilişkin soruya karşılık, bu konuda danışman görevlendirilmesinin banka tarafından yapılacağını ve danışmanın Halkbank'da iki görevi olacağını belirterek, ''Bunlar bankanın yeniden yapılandırılması ve özelleştirmeye hazırlanması. Bu nedenle banka tarafından bu sürecin yürütülmesi öngörüldü. Sanırım o işlemler son aşamada'' dedi. 
     
     ENERJİ'DE KAPSAMA ALINAN VE ALINACAKLAR 
     Enerji dağıtımında kapsama alınan ve elektrik üretimde kapsama alınacaklara ilişkin soruya da Kilci, şöyle yanıt verdi 
     ''Dağıtımda kapsama alınan 19 bölge var. Enerjide üretim tesisleri ise Hamitabat, Soma A ve B, Çatalağzı, Orhaneli, Seyitömer, Ambarlı Doğalgaz ve Ambarlı Fuel Oil, Hopa, Aliağa, Bursa Doğalgaz ve Jeotermal Tesisleridir. 
     Ayrıca, Elektrik Üretim ve İletim A.Ş'ye ve DSİ'ye ait HES tesislerinin elektrik üretim birimlerinden, Altınkaya, Hirfanlı, Kesikköprü, Derbent, Kapulukaya, Hasanuğurlu, Suatuğurlu, Kılıçkaya, Çamlıgöze, Ataköy, Köklüce, Almus, Sarıyar, Gökçekaya, Yenice ve Beyköy bunların elektrik üretim birimleri özelleştirme kapsamına alınacak.'' 
     
     TELEKOM'UN ÖZELLEŞTİRİLMESİ 
     Telekom'la ilgili soruya karşılık da Kilci, Telekom'un özelleştirilmesine ilişkin olarak her türlü stratejik kararın Bakanlar Kurulu tarafından alındığını bildirdi. 
     Temmuz ayına kadar yapılacak çalışmaların yine Bakanlar Kurulu'nun onayına sunulacağını ve Bakanlar Kurulu'nun kararını müteakip bir yol haritası belirleneceğini ifade eden Kilci, Telekom'da hisse senedine çevrilebilir tahvil yöntemi için yasa değişikliğinin gerekip-gerekmeyeceğine ilişkin soruya karşılık olarak da şunları kaydetti 
     ''Hisse Senedine Çevrilebilir Tahvillere ilişkin Bakanlar Kurulu kararının imzalanmamış olması özelleştirilmesinin veya yol haritası çıkarılmasının önünde bir engel değil, o farklı bir enstrüman idi. Özelleştirme sürecinin uzayacağı gözönüne alınarak, eğer piyasada Telekom'a yönelik bir ilgi olması halinde bu ilginin nakde dönüştürülmesi, kaynak sağlanması amacıyla ilave bir enstrümandı o. Özelleştirme sürecine engelleyecek bir husus değil, yol haritası ve süreç devam edecek. 
     Telekom'a ilişkin yasa ayrıntılı bir yasa, o yasa içinde hangi tür araçlarla özelleştirme yapılacağı tek tek sayılmış. Haliyle bu da yeni bir araç, bu açıkça ifade edilemediği için bir tereddüt olmuş anladığım kadarı ile. Eğer özelleştirilmesinde hala bu tür bir finansal aracı kullanmamız gerekiyorsa bununla ilgili yasal düzenleme yapılması elbette süreç açısından daha yararlı olur.'' Kilci, Vakıfbank'ın özelleştirilmesine ilişkin soruya da, İdarenin yetkisinde olmadığı, dolayısı ile o çalışmalarda bir katkılarının bulunmadığı yönünde cevap verdi. Kilci, ''Ama süreç içinde eğer Vakıfbank'ın bu tarzda özelleştirilmesine yönelik bir yeniden yapılandırma yapılır ve İdaremize görev verilirse, İdare geçmişte banka özelleştirmeleri yapmıştır, pekala da Vakıfbank'ı da özelleştirebiliriz'' diye konuştu. 
     Gazetecilerin, ''Petkim'e Vakıfbank alırsa ve sonra da Vakıfbank'ı özelleştirecekseniz, Vakıfbank'ı alanlar Petkim'in de mi sahibi olacak '' şeklindeki soruya da Kilci, Vakıfbank'ın portföyünde ne varsa bankayı alanların onu da almış olacağın ama çok yakın bir ihale hakkında görüş belirtmenin doğru olmayacağını bildirdi. 
     
     GELİR ORTAKLIĞI SENETLERİ 
     Kilci, gelir ortaklığı senetleri çıkarılmasında bir sorun bulunup-bulunmadığına ilişkin soruya da şu karşılığı verdi 
     ''Özellikle gelir ortaklığı senedi ve benzeri enstrümanların ortaya çıkartılmasında çok hukuki bir sorun yok, sadece bunların finansal piyasalardaki gelişme ve talebe bağlı olarak çıkartılması gereği ortada. Sanırım uygun ortam ve şartların gelişmesi bekleniyor. 
     Hiç bir özelleştirme enstrümanının gündemden kalkması söz konusu değil. Portföyümüzdeki kuruluşlar için de biz gelir ortaklığı senedi ihraç edebilme imkanını sahibiz.'' Kilci, ''Maliye Bakanı Önümüze gelen her şeyi satacağız demişti. Bu mesajı nasıl yorumluyorsunuz , Meclis Araştırma Komisyonu özelleştirme ihalelerini araştırıyor, siz de gelecekte araştırabilirler diye endişe taşıyor musunuz '' şeklindeki soruları da şöyle yanıtladı 
     ''Maliye Bakanı'nın o ifadesini çok pozitif yorumluyoruz ve bütün birimlerimizi özelleştirilebilecek her türlü konunun araştırılması yönünde organize etmiş bulunuyoruz. Ancak tabii çok kapsamlı ve teknik çalışmaların akabinde biz bunu yapacağız. Bu anlamda bu mesajı teknik olarak yorumlayıp idarenin potansiyelini birikimini kanalize etmeye başladık. 
     Araştırma komisyonları özelleştirme maalesef bir çok toplum kesimini ilk anda rahatsız edebilecek bir takım etkileri var ama uzun vadede, orta vadede ülke için son derece yararlı bir uygulama. Bu rahatsız edici etkilerden dolayı bizim çok sempatik algılanmamızı beklemiyoruz. Bunu da göze almak durumundayız aksi takdirde buralarda oturmamız mümkün olmaz.'' 
     
     KÖPRÜLERİN ÖZELLEŞTİRİLMESİ 
     Gazetecilerin, ''Özelleştirme İdaresi'nin özelleştirilmesi, Trabzon limanı ihalesinin iptali, köprülerin özelleştirilmesi ve orman alanlarının özelleştirilmesi'' konularındaki sorularına da Kilci, sırasıyla şu yanıtları verdi 
     ''Özelleştirme İdaresi olarak elimizdeki atıl gayrimenkullerimizi satmaya başladık. Bu binayı da satmak için ilana çıktık, Atatürk Bulvarındaki arsamız için de ilana çıkıldı, o da satılıyor. Şu anda sadece İdare'nin bulunduğu bir binamız var, ümit ediyoruz ki onu da biran önce satabilelim. 
     İhalelerin onaylanması ya da iptali Özelleştirme Yüksek Kurulu'nun yetkisinde. Biz ihale sonuçlarını ÖYK'ya sunuyoruz, ÖYK kararı veriyor. İdare olarak bizim tavsiyemiz söz konusu değil. Diğerlerini yarı fiyatına sattığımız fikrine katılmıyorum, biz piyasada bulunan en yüksek değere satmaya çalışıyoruz. Geçmişte değerli olmaları farklı bir şey, pazar fiyatları Türkiye'de çok değişiyor. Türk Telekom için 10 yıl önce çok farklı değerlerden bahsediliyordu şimdi çok farklı konuşuluyor. 
     Köprüler için başka bir enstrüman kullanılması söz konusu. Gelir ortaklığı senedi. Otoyollar için işletme hakkı devrine ilişkin şu an üzerinde düşündüğümüz strateji. Bütün bu özelleştirilmeler bir pazar sorunu. Pazarda özelleştirmelere cevap verilebilecek kaynak bulunması sorunu. Hepsine aynı anda çıktığınızda talipli olma şansı da aynı oranda azalacak tabii. Bunu da dikkate almak zorundayız. 
     Orman alanlarının özelleştirilmesi, o çok genel ifade edilmiş husus. Orman alanları nasıl özelleştirilebilir Özelleştirme illa mülkiyet devri olarak algılanmamalıdır. Belki o alanın park olarak bir özel sektör tarafından işletilmesi kamu açısından daha yararlı olabilir, bu anlamda söylediğim bir şeydi.'' 
     
</TEXT>
</DOC>
