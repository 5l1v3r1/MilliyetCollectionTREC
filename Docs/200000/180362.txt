<DOC>
<DOCNO> 180362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/04/son/sontur45.html </URL>
<DATE> 2003/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanatın sırrı... "Her resim döneminin aynası..." 
</HEADLINE>
<TEXT>

     Sanat Tarihçisi, Eleştirmen Doç. Dr. Kıymet Giray, her eserin, yapıldığı dönemin düşünce tarzını, sosyo-kültürel ve siyasal durumunu, savaşlar gibi birçok olayı yansıttığını belirterek, ''Resim, bir insanın yüz ifadesinde, bir portrede, insan figürleri üzerinde de yansıtmak istediklerini gösterebilir'' dedi. 
     Antalya Büyükşehir Belediyesi ve Antalya Kültür Sanat Vakfı işbirliğiyle gerçekleştirilen 2. Antalya Resim Festivali kapsamında düzenlenen ''Her Yapıt Bir Ayna'' konulu panel, Antalya Kültür Merkezi Perge Salonunda yapıldı. Panele Antalya Büyükşehir Belediye Başkanı Dr. Bekir Kumbul da izleyici olarak katıldı. 
     2. Antalya Resim Festivali Ulusal Resim Yarışması Jüri Başkanı Prof. Dr. Turan Erol, Sanat Eleştirmeni ve Sanat Tarihçisi Doç. Dr. Kıymet Giray ve Ressam Burhan Kum'un konuşmacı olarak katıldığı panelde resmin, kendi dönemini, gerçekliğin bir yanını ve sanatçının içsel dünyasını yansıtan ayna olduğu konusu ele alındı. 
     
     RESİM VE AYNA 
     Doç. Dr. Kıymet Giray konuşmasına, ''Ankara ve İstanbul'a sıkıştırılan sanatın, taşra gözüyle bakılan Antalya'da, böylesine bir festivalle canlandırılmasını ayakta alkışlıyorum'' diyerek başladı. 
     Giray, her eserin, yapıldığı dönemin düşünce tarzını, sosyo- kültürel ve siyasal durumunu, savaşlar gibi birçok olayı yansıttığını belirtti. Doç. Dr. Giray ''Resim, bir insanın yüz ifadesinde, bir portrede, insan figürleri üzerinde de yansıtmak istediklerini gösterebilir'' diye konuştu. 
     Antalya'nın Manavgat İlçesi'ndeki atölyesinde resim çalışmalarını sürdüren Ressam Burhan Kum ise aynanın edilgen olduğunu ve karşısında duranı yansıttığını vurgulayarak, ''Ayna duruma müdahale edemez. Resim yansıtan değil, izleyene müdahale eden olmalıdır. Resim kimi zaman dönemine tanıklık etse de, her resim bir aynadır demek resme haksızlık olur kanaatindeyim'' diye konuştu. 
     Panele başkanlık eden Prof. Dr. Turan Erol ise her yapıtın bir ayna görevi gördüğünü vurgulayarak, ''Sanatçı sadece gözü, kulağı, eli olan değildir. Sanatçı gördüklerini, olayları, duygularıyla resme yansıtandır. Her yapıt bir aynadır. Ancak bu aynadan çok farklı görüntüler yansır'' dedi. 
     
</TEXT>
</DOC>
