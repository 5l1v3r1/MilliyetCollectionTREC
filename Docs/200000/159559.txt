<DOC>
<DOCNO> 159559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/28/son/sontur17.html </URL>
<DATE> 2003/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk tarafına geçen Rumlara akıl almaz engellemeler 
</HEADLINE>
<TEXT>

     KKTC Bakanlar Kurulu'nun aldığı karar uyarınca KKTC ile Rum kesimi arasında 23 Nisan'da serbest geçişlerle başlatılan açılım sürecine Rum kesiminden engellemeler devam ediyor. 
     Edinilen bilgiye göre, Rum yönetimi, siyasi partiler, kilise ve fanatik sivil toplum örgütleri geçişlerde pasaport gösterilmemesine, KKTC ekonomisine katkıda bulunacak şekilde para harcanmamasına ve Türk tarafındaki otellerde gecelenmemesine yönelik propagandalarını sürdürüyor. 
     Bu çerçevede Kıbrıs Rum kesimindeki Yeni Ufuklar Partisi NEO milletvekili Hristos Klerides, KKTC'de eski sahibi Rum olan otellerde konaklayan Rumlara para ve hapis cezası verilmesi için Rum meclisine yasa önerisi sunmuştu. 
     Öte yandan kaynaklar, Rum polis ve gümrüğünün de kendi vatandaşlarının Türk tarafından alışveriş yapmaması için, dönüş yapan Rum araçlarını aradığını, bulduğu mallara içki, sigara, tişört, peynir el koyduğunu ve bu uygulamayı Rumların kuzeye geçişleri üzerinde caydırıcı olması amacıyla basına yansıtmaya özen gösterdiğini kaydettiler. 
     Rum yönetimi ayrıca, Türkiye kökenli KKTC vatandaşlarının Rum tarafına geçişlerine koyduğu yasağı sürdürüyor. 
     Bu arada Rum basınında 20 bin Kıbrıslı Türkün Rum pasaportu, kimlik kartı ve doğum belgesi için başvurduğu ileri sürülürken, Rum İçişleri Bakanlığı, yaptığı bir açıklamayla, 23 Nisan-20 Mayıs arasında 1410 pasaport ve 2200 kimlik kartı başvurusu yapıldığını, bugüne kadar sadece 500 pasaport ve 500 kimlik kartı müracaatının sonuçlandırıldığını, 910 pasaport ve 1700 kimlik kartı müracaatının ise halen incelenmekte olduğunu bildirdi. 

     
</TEXT>
</DOC>
