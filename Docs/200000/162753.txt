<DOC>
<DOCNO> 162753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/12/son/sonspo18.html </URL>
<DATE> 2003/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'İngilizler topyekün savaşıyor, biz birbirimizle tartışıyoruz...' 
</HEADLINE>
<TEXT>

     A Milli Futbol Takımı Menajeri Can Çobanoğlu, İngiltere'nin Avrupa Şampiyonası Finalleri'ne direk olarak gidebilmek için topyekün savaştığını, Türkiye'de ise iyi oyun-kötü oyun tartışmaları yapıldığını söyledi. 
     İngiltere'ye dünkü maçta verilen penaltının, gerçekte penaltı olmadığını savunan Çobanoğlu, ''İngiltere topyekün savaşıyor. Evlere şenlik penaltılar veriliyor. Orada oynadığımız maçta iki golde de sahaya taraftarlar giriyor, futbolcumuza saldırılıyor. Para cezasıyla kurtuluyorlar. Ortada bir savaş var'' diye konuştu. 
     Çobanoğlu, Türkiye'de halen takımın oyununun tartışıldığını vurgularken, ''Biz kamuoyunun desteğini istiyoruz. Bu tür olaylara karşı Türkiye'nin bu takımı desteklemesi, arkamızda olması lazım. Her türlü platformda bunlarla mücadele etmeliyiz'' dedi. 
     
     MAKEDONLARIN YAPTIĞINI ANLAMAK MÜMKÜN DEĞİL 
     Makedon futbolcuların maç öncesi ve sonrasında yaptıklarını anlamanın mümkün olmadığını kaydeden Çobanoğlu, rakibin hareketlerinin kafalarında soru işaretleri bıraktığını kaydetti. Çobanoğlu, maçtan önce rakip futbolcuların bayrakları üzerine yemin ettiğini hatırlatarak, sözlerini şöyle sürdürdü 
     ''Burada başka hesaplar var. Böyle şeyler yapmaları normal değil, bayrak üzerine yemin ediyorlar. Ne oluyor ki bu yeminler ediliyor. Kendilerini göstermek için bir şeyler yapmış olabilirler, ama bu bana göre geçerli değil. Sevinç gösterisini aşan ve tahriğe giren davranışlar da soru işaretleri ortaya çıkarıyor. Yedek kulübesinden çıkıp futbolcuların üstüne atlayıp, gol sevinci yaşıyorlar.'' Özellikle Şakiri'ye sinirlendiğini anlatan Çobanoğlu, bu futbolcunun maç boyunca, milli futbolculara tekme attığını, daha sonra da yedek kulübesinin yanında hareketler yaptığını söyledi. 
     Menajer Çobanoğlu, sözlerini şöyle tamamladı 
     ''Makedonlara bakacağım. İngiltere ile kendi sahalarında oynayacaklar. Bakalım aynı şekilde hırslı olup, bayraklar üzerine yeminler edecekler mi Zaten Slovakya'da da aynı şeylerle karşılaşmıştık.'' 
     
</TEXT>
</DOC>
