<DOC>
<DOCNO> 163317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/son/sondun17.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli Alman tartıştığı Türkü öldürdü... 
</HEADLINE>
<TEXT>

     Almanya'nın başkenti Berlin'de, 33 yaşındaki bir Türk, 75 yaşındaki bir Alman tarafından bıçaklanarak öldürüldü. 
     Berlin polisi, Köpenick semtindeki Friedrichshagen caddesinde ''Plus'' adlı süpermarketten alışveriş yapan Werner P. adlı 75 yaşındaki emekli Almanın, bir fotokopi dükkanının önünde Türk arkadaşıyla bekleyen 33 yaşındaki Atilla A.'yı göğsünden bıçakladığını belirtti. 
     Werner P., Türklerin kendisini soyacağını düşünerek bıçakla saldırdığını öne sürürken, Atilla A.'nın arkadaşı, emekli Almanın, Atilla A.'nın Alman kız arkadaşı Christine F.'yi, süpermarkette kendisinden para almakla suçladığını söyledi. 
     Atilla A.'ya durumu anlattığını, kendisinin de Werner P. ile konuşmak istediğini kaydeden görgü tanığı Türk, bu arada Werner P.'nin bir bıçak çekerek arkadaşını bıçakladığını anlattı. 
     Olay yerinden kaçan Werner P.'nin daha sonra, oturduğu Baumgarteninsel adlı adada polis tarafından tutuklandığı bildirildi. 
     
</TEXT>
</DOC>
