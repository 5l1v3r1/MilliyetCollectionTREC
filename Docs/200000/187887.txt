<DOC>
<DOCNO> 187887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/11/guncel/gun01.html </URL>
<DATE> 2003/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Maço kültürü, Türk gençleri bozuyor... 
</HEADLINE>
<TEXT>

   Alman bakanın iddiasına göre, Almanya'daki Türk gençler maço kültürü yüzünden yaşıtlarından 3 kat fazla suç işliyor 
      AYÇA ATAY İstanbul 

   
   Geçtiğimiz günlerde İstanbul'a bir konferans için gelen Almanya'nın Aşağı Saksonya Eyaleti Adalet Bakanı Prof. Dr. Christian Pfeiffer'in sunumunda, Almanya'daki Türk gençleriyle ilgili araştırmaların çarpıcı sonuçları yer alıyordu. Araştırmalara göre, polis kayıtlarına geçen Türk gençlerin büyük çoğunluğu, temel eğitim okullarına Hauptschule devam ediyor ve işsizlik yardımı alan yoksul ailelerden geliyor. Suçlu gençler arasında aile içi şiddete maruz kalanların oranı da oldukça yüksek. 
   Pfeiffer, Türk gençleri arasındaki yüksek suç oranlarını, Türk toplumundaki erkeklik rollerine bağladı. Maço kültürünün saldırgan davranışı körüklediğini iddia eden Pfeiffer, "Okullarda kavgalara karışan öğrencilerin önemli bir bölümünü Türk erkek öğrenciler oluşturuyor. Beş dakikalık teneffüslerde gerçekleşen bu kavgalar bir tür erkeklik gösterisine dönüşüyor. Bir çocuğa beş, altı sınıf arkadaşının saldırdığı oluyor" diye konuştu. Türk öğrencilerin saldırgan yollardan, sınıf arkadaşları üzerinde egemenlik kurmaya çalıştığını belirten Pfeiffer, bu durumunun Türk öğrencilerin sosyal yönden kenara itilmiş olmalarından kaynaklandığını da sözlerine ekledi. 
   
   'DİL BİLGİLERİ YETERSİZ' 
   Pfeiffer'in verdiği bilgilere göre, Almanya'daki Türk erkek öğrencilerin sadece yüzde 7.3'ü liseye veya entegre okula gitme hakkını kazanıyor. Bu oran Alman çocuklarında yüzde 53.8. Türk öğrencilerin başarısızlıkları Almanca dil bilgisinin yetersizliğinden de kaynaklanıyor. Kız öğrenciler arasındaki başarı oranı ise daha yüksek. 
   
   Araştırmalar Pfeiffer'i doğruluyor    Dokuz Eylül Üniversitesi'nin Hannover Kriminoloji Enstitüsü'nün işbirliği ile gerçekleştirdiği araştırma da, Türk toplumunun şiddet toplumu olduğu tezini destekliyor. "Türkiye'de Şiddet ve Çocuklar" adlı araştırmaya göre, Türk halkının yüzde 60'ı çocukluğunda şiddete maruz kalıyor. Türk toplumu, erkek çocuklara daha sert davranıyor. 
   
   
</TEXT>
</DOC>
