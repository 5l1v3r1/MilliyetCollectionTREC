<DOC>
<DOCNO> 161087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/04/son/sontur23.html </URL>
<DATE> 2003/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş karşıtı gösteri için sanatçı Mehmet Ali Alabora'ya dava 
</HEADLINE>
<TEXT>

     KESK Genel Başkanı Sami Evren, sanatçı Mehmet Ali Alabora ve babası Mustafa Alabora'nın da aralarında bulunduğu 38 kişi hakkında, ABD'nin Irak'a müdahalesine ilişkin izinsiz gösteri düzenledikleri gerekçesiyle dava açıldı. 
     İstanbul Cumhuriyet Başsavcılığı'nca hazırlanan iddianamede, ''Emek Platformu''nu oluşturan kuruluş başkanlarının 3 Ocak 2003 tarihinde İstanbul Tabip Odası'nda yaptıkları toplantıda, ABD'nin Irak'a olası müdahalesini protesto etmek ve kamuoyu oluşturmak için bir basın açıklaması yapılmasının kararlaştırıldığı belirtildi. 
     Bu basın açıklamasının 26 Ocak 2003 tarihinde Beyazıt Meydanı'nda yapılacağının çeşitli şekillerde duyurulduğu kaydedilen iddianamede, İstanbul Valiliği'nin, platformu oluşturan kuruluş yetkililerine yazı göndererek, Beyazıt Meydanı'nın önceden tespit edilen toplantı ve gösteri yürüyüşleri alanlarından olmadığını, ayrıca bu konuda izin alınması gerektiğini hatırlattığı anlatıldı. 
     Buna rağmen, sanıkların, kanunsuz gösteriyi yönlendirerek 10-12 bin kişiyi Beyazıt Meydanı'nda topladıkları, bazı kişilerin konuşma yaptığı ifade edilen iddianamede, konuşmalar sırasında bazı grupların taşkınlık yaptığı, sanıklardan Halil Çadırcı'nın da terör örgütü PKK KADEK elebaşı Abdullah Öcalan'ın resmini açarak lehine sloganlar attığı bildirildi. İddianamede, sanatçı Mehmet Ali Alabora, babası Mustafa Alabora ve KESK Genel Başkanı Sami Evren'in de aralarında bulunduğu 38 sanığın, ''2911 Sayılı Toplantı ve Gösteri Yürüyüşleri Kanunu'na muhalefet etmek'' suçundan 6 ay ile 3'er yıl arasında hapis cezasına çarptırılmaları istendi. 
     Davanın görülmesine, önümüzdeki günlerde İstanbul Asliye Ceza Mahkemesi'nde başlanacak. 
     
</TEXT>
</DOC>
