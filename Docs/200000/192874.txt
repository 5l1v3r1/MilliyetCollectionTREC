<DOC>
<DOCNO> 192874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/11/02/son/sontur13.html </URL>
<DATE> 2003/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş Yunanistan tutmuş olduğu yanlış yoldan vazgeçmeli 
</HEADLINE>
<TEXT>

     Kuzey Kıbrıs Türk Cumhuriyeti KKTC Cumhurbaşkanı Rauf Denktaş, ''Yunanistan hakikaten Kıbrıs'ın birleşmesini istiyorsa tutmuş olduğu yanlış yoldan, hukuk dışı yoldan, uluslararası antlaşmaları çiğnemekten hem kendisi vazgeçmeli hem Rumları vazgeçirmelidir'' dedi. 
     Denktaş, Tokat'tan İstanbul'a gitmek için Kara Kuvvetleri Komutanlığı'na ait helikopterle geldiği Samsun-Çarşamba Havaalanı'nda, tarifeli uçağı beklerken gazetecilerin sorularını yanıtladı. 
     Kıbrıs meselesi hakkında heyecanının büyük olduğunu belirten Denktaş, Kıbrıs meselesinin Yunanistan ve Rumlar tarafından kuşatıldığının herkes tarafından bilindiğini söyledi. 
     ''Uluslararası antlaşmalarla Türkiye'ye ve Kıbrıs Türkleri'ne verilen hakları ortadan kaldırıp, Kıbrıs'ı Yunanistan'a veya Rum'a mal etmek için başlatılan bir mücadelede Kıbrıs Türkleri haklarını korumuştur'' diyen Denktaş, şöyle devam etti 
     ''Türkiye, insanlık adına evlatlarını feda ederek Akdeniz ortasında en büyük katliamı önlemiştir. Memlekete barış ve demokrasi getirmiştir. Buna rağmen, Yunanistan'ın sanki hiçbir şey yokmuş gibi, bütün suç onda olduğu halde, dünyanın Türkiye'nin üzerine yönelip, Hallet, Avrupa Birliği'ne ancak o şekilde girebilirsin diye Türkiye'den Kıbrıs'ı bağışlaması ve Kıbrıs'tan elini çekmesini istemeleri herkesi öfkelendirmektedir, heyecanlandırmaktadır, haksızlık karşısında direnişe geçmelerini sağlamaktadır. 
     Biz hak ve adalet istiyoruz, özgürlüğümüze dokunmamalarını istiyoruz. Biz devletimize dokunmamalarını, egemenliğimizi istiyoruz. Eğer bir Kuzey Kıbrıs Türk Cumhuriyeti doğmuşsa bunun yapımcısı, bunun nedeni Rumların bütün Kıbrıs'a sahip çıkmak için kan akıtmaya başlamalarıdır. Ve Kıbrıs Türkleri'ni yenememiş olmalarıdır. 
     Dolayısıyla Kıbrıs ikiye bölünmüşse, Kıbrıs'ı Rum yapma eyleminden Yunan yapma eyleminden kaynaklanan bir bölünmedir. Hak ve adalet bizden yanadır, uluslararası antlaşmalar bizden yanadır. Bunların kabul edilmesini istiyoruz.'' 
     
     ''AMERİKA'YI KINIYORUZ'' 
     Amerika'nın Kıbrıs meselesi konusunda yanlı davrandığını, 40 yıldır Rum tarafını meşru hükümet gösterdiğini ifade eden Denktaş, ''Rum hükümetini bizim başımıza buyruk kılmalarını kınıyoruz. Bundan vazgeçilmesini, Rumlara hiçbir zaman Kıbrıs Türkleri'nin hükümeti olamayacağını söylemelerini istiyoruz. Ve tekrar ediyorum, bu konuda baskı yapılacaksa Yunanistan'a yapılmalıdır. Uluslararası antlaşmaları çiğneyip geçen Rumlardır, Yunanlılardır'' diye konuştu. 
     Yunanistan'ın garantilediği Kıbrıs'ın bugünkü Rum idaresi olmadığını ifade eden Denktaş, şöyle dedi 
     ''Yunanistan'ın garantilediği müşterek ortaklık idaresi idi, bunu yıkan biz değiliz, Rum tarafıdır. Dolayısıyla bunları elinden tutup Kıbrıs'a sahip çıkmak için Avrupa Birliği'ni tercih etmek, Türkiye henüz Avrupa Birliği'ne girmeden bu yolu tutmak, baştan başa bir sahtekarlıktır, kalleşliktir, Yunan oyunudur. Bu oyunu biz teşhir ediyoruz diye uzlaşmaz diyorlar, uzlaşmaz desinler veya demesinler biz hak ve adaletten yana devletimizi, egemenliğimizi korumaya devam edeceğiz. Barış böyle olur diyoruz, barış istiyoruz.'' Uzlaşma istediklerini ancak haklarının gasp edilmesine de razı olmadıklarını belirten Denktaş, ''Yunanistan hakikaten Kıbrıs'ın birleşmesini istiyorsa, tutmuş olduğu yanlış yoldan, hukuk dışı yoldan, uluslararası antlaşmaları çiğnemekten hem kendisi vazgeçmeli hem Rumları vazgeçirmelidir'' dedi. 
     Denktaş, havaalanından Vali Mustafa Demir tarafından uğurlandı. Uğurlamada, Büyükşehir Belediye Başkanı Yusuf Ziya Yılmaz ve ilgililer bulundu. 
     
</TEXT>
</DOC>
