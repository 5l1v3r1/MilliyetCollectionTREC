<DOC>
<DOCNO> 180729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/soneko06.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdengeçti "Dolara talebin azalması enflasyonu etkileyecek" 
</HEADLINE>
<TEXT>

     Merkez Bankası Başkanı Süreyya Serdengeçti, faiz indirimini, 'gelecekteki enflasyon' oranına bakıp doğru tahmin etmeye çalıştıklarını söyledi. 
     ODTÜ 7. Uluslararası Ekonomi Kongresi'nin açılışında konuşan, Merkez Bankası Başkanı Serdengeçti, daha sonra soruları yanıtladı. 
     Yeni Zelanda'da yüksek enflasyona ceza verildiği yolundaki bir hatırlatma üzerine Serdengeçti, ''Biz, enflasyon konusunda başarısız olduğumuz zaman değil, başarılı olunca cezalandırılıyoruz. Enflasyonun düşürülmesinde iyi bir performans göstermemize rağmen, hala bazı kesimler üzerimize geliyor'' dedi. 
     Serdengeçti, enflasyonu düşürmenin sadece kendi görevleri olmadığını belirtirken, '' Düşük enflasyon hem Merkez Bankası'nın hem de hükümetin görevidir'' diye konuştu. 
     Malezya'nın ekonomik krizini IMF'siz atlattığının sorulmasına üzerine Serdengeçti, şunları söyledi 
     ''Ülkeleri kıyaslarken, entellektüellerimiz bile aynı hataya düşüyor. Her ülkenin ekonomik yapısı farklıdır. 1997 yılı Asya Krizi'nde Malezya'nın ekonomik yapısına baktığımızda, iki husus dikkati çekmektedir. Bunlardan birincisi, enflasyon gibi bir sorunları yoktu. İkincisi borç sorunları yoktu. Malezya'nın borçlarının, Gayri Safi Milli Hasılaya'ya GSMH oranı düşüktü.'' Faiz indirimi konusundaki bir soru üzerine de Başkan Serdengeçti, indirimin gerçekleşmesinin temelinde, ekonomik beklentilerin iyiye gitmesi gerektiğini ifade ederken, ''faiz indirimini, gelecekteki enflasyona bakıp doğru tahmin etmeye çalışıyoruz. Onu görebilmek için de, elimize gelen her türlü bilgiyi değerlendiriyoruz. Kararlarımızı ona göre veriyoruz'' açıklamasını yaptı. 
     
     ''FAİZ İNDİRİMİ KONUSUNDA ŞU AN DEĞİŞEN BİR ŞEY YOK'' 
     Serdengeçti, şu anda faiz indirimi konusunda değişen bir şey olmadığını, indirim yapılırsa, zaten bunun da izah edildiğini kaydetti. 
     Enflasyon ve döviz kuru arasındaki ilişki konusunda da Serdengeçti, iki kavram arasında teorik olarak bir ilişkinin bulunduğunu, Türkiye'de dolara eğilimin azalmasının, enflasyon üzerinde etkili olacağını sözlerine ekledi. 
     
</TEXT>
</DOC>
