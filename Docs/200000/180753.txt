<DOC>
<DOCNO> 180753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/06/son/sontur06.html </URL>
<DATE> 2003/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınların adet dönemini yılda 4'e indirecek hapa onay geldi.. 
</HEADLINE>
<TEXT>

     Amerikan Gıda ve İlaç Dairesi FDA , kadınların adet dönemini her aydan yılda 4'e indirmesi beklenen yeni bir doğum kontrol hapını onayladı. 
     FDA'nın onayladığı ''Seasonale'' adlı doğum kontrol hapının, yeni bir kimyasal olmadığı ve ağız yoluyla alınan birçok doğum kontrol hapında bulunan aynı düşük dozda östrojen ve progesteron bileşimini içerdiği kaydedildi. 
     FDA, ''Seasonale'' üzerindeki çalışmaların, bazı kullanıcılarda adet dönemleri arasında beklenmedik kanamaların olabileceğini gösterdiği uyarısında da bulundu. 
     Gıda ve İlaç Dairesi, bu riskin, ilacın düzenli kullanılması halinde azalacağına dikkat çekti. 
     Barr Laboratuvarları firması, yalnızca reçete ile verilecek bu ilacın, Kasım'a kadar eczanelerde satışına başlanmasını planlıyor. 
     
</TEXT>
</DOC>
