<DOC>
<DOCNO> 187098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/07/son/sontur16.html </URL>
<DATE> 2003/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül Irak'taki konvoya saldırı Türk kamyonlarına mahsus değil 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, dün Irak'ta bazı kamyonlara yapılan saldırının sadece Türkler'e yönelik bir olay olmadığını söyledi. 
     Gül, AK Parti Grup toplantısı öncesinde gazetecilerin konuya ilişkin sorularını yanıtlarken, ''Bu sadece Türk kamyonlarına mahsus, onlarla ilgili bir şey değil. Arkadaşlar yakından takip ediyor. Oradaki genel karışıklığın içinde olan bir şey'' dedi. 
     Tezkere konusundaki soruları yanıtlamayan Gül, ''Az sonra Başbakan gelince o konuşacak'' demekle yetindi. 
     
     ''ASKER GÖNDERİLMELİ'' 
     Düzce Milletvekili Yaşar Yakış ise Irak'a asker gönderilmesi konusunda AK Parti Grubu'nda bir sıkıntı olacağını sanmadığını söyledi. Yakış, hangi yönde oy kullanacağının sorulması üzerine ''Türkiye'nin çıkarlarının asker gönderilmesini gerektirdiği kanaatindeyim'' dedi. 
     Yakış, asker göndermenin riskleri konusundaki soruya da şu karşılığı verdi 
     ''Askeri açıdan olanları askeri makamların isabetli değerlendirdiklerini düşünüyorum. Öteki makamlar da siyasi risklerini değerlendiriyorlardır. 
     Hiçbir savaşın sıfır kayıpla olabileceğini düşünemiyorum. Gerçi bu savaş değil ama böyle müdahalenin sıfır zayiatla olmaması şaşırtıcı olmamalı. Ama herkes hiçbir zayiat olmaması için elinden gelen çabayı göstermeli. Türk askeri de herhalde elinden gelen çabayı gösterecektir.'' 
     
     ''PEŞİNEN BİR ŞEY SÖYLEYEMEM'' 
     Gaziantep Milletvekili Nurettin Aktaş, tezkerede hangi yönde oy vereceğini sorulması üzerine, ''Peşinen bir şey söyleyemem. Herkes kendi vicdanı doğrultusunda karar verecektir'' dedi. 
     Kırıkkale Milletvekili Vahit Erdem ise konuya ilişkin değerlendirmede bulunurken, hükümete güvenoyu veren milletvekillerinin tezkereye de kabul oyu vermek zorunda olduğunu söyledi. Erdem, Türkiye'nin güvenliği ve stratejik açıdan, Irak'ın yeniden istikrara kavuşması açısından asker göndermenin gerekli olduğuna inandığını söyledi. 
     
</TEXT>
</DOC>
