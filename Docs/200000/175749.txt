<DOC>
<DOCNO> 175749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/14/son/sonspo28.html </URL>
<DATE> 2003/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe galibiyeti sonrası İstanbulspor'da moraller yüksek... 
</HEADLINE>
<TEXT>

     Fenerbahçe'yi 3-0 yenerek, Birinci Süper Futbol Ligi'ne oldukça flaş bir giriş yapan İstanbulspor'da, Adanaspor maçı öncesi oyuncuların moralleri en üst seviyede. 
     İlk haftayı lider kapatan sarı-siyahlılar, kendi evlerinde ağırlayacakları Adanaspor'u da yenerek, çıkışlarını sürdürmek istiyor. 
     Menajer Sinan Dinler, takımda oyuncuların morallerinin üst seviyede olduğunu belirterek, ''Fenerbahçe maçı artık geride kaldı. Şimdi Adanaspor ile zorlu bir maç yapacağız. Galip gelerek çıkışımızı sürdürmek istiyoruz'' dedi. 
     Sarı-siyahlı takımda elmacık kemiğindeki kırık nedeniyle 3 hafta daha sahalardan uzak kalacak kaleci Zdravkov dışında eksik bulunmadığı bildirildi. 
     
</TEXT>
</DOC>
