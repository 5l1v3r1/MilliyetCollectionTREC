<DOC>
<DOCNO> 163414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/16/yasam/yas08.html </URL>
<DATE> 2003/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Gümüş Kurdele'yi Özpetek kesti 
</HEADLINE>
<TEXT>

Ferzan Özpetek 'Karşı Pencere'yle, 3 dalda 'Gümüş Kurdele' ödülü aldı 
     İtalyan sinemasının önemli ödüllerinden 'Gümüş Kurdele'de dokuz dalda aday olan, yönetmenliğini Ferzan Özpetek'in yaptığı 'Karşı Pencere' La Finestra di Fronte üç ödül kazandı. 
     Sicilya Adası'ndaki Taormina kentinde, önceki akşam düzenlenen ödül töreninde, Karşı Pencere "En İyi Kadın Oyuncu", "En İyi Konu" ve "En İyi Şarkı" dallarında üç ödül birden alarak, "İo non ho paura" ve "Ricordati di Me" adlı filmler ile birlikte en fazla ödül kazanan filmler arasına girdi. 
     
     Sezonun en iyisi 
     En İyi Film ödülünü, yönetmenliği Gabriele Salvatores'in yaptığı "İo non ho paura" adlı film kazandı. 
     İtalya'da, 18 haftaya yakın gösterimde kalan ve 11 milyon euro dolayında gişe hasılatı yapan "Karşı Pencere", "İtalya'nın Oscarları" olarak bilinen David di Donatello'da, "En İyi Film" dahil beş ödül birden alırken, ülkedeki 10'a yakın farklı film festivalinde de birçok ödül toplamıştı. 
     İtalyan sinema eleştirmenleri, Karşı Pencere'yi, sezonun en iyi filmi olarak gösterdiler. 
     

</TEXT>
</DOC>
