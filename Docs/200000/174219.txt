<DOC>
<DOCNO> 174219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/07/son/sondun30.html </URL>
<DATE> 2003/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldürme yetkisine sahip CIA ajanları İslamcı teröristlerin peşinde 
</HEADLINE>
<TEXT>

     Almanya'da yayımlanan Bild gazetesi, ''öldürme yetkisine sahip'' Amerikan Merkezi Haberalma Teşkilatı CIA ajanlarının, Almanya'da ''İslamcı teröristlerin'' peşinde olduğunu ileri sürdü. 
     Gazetede, Alman İstihbarat Teşkilatı BND çevrelerine dayanılarak verilen haberde, 12 CIA ajanının ''İslamcı teröristleri avlamak'' amacıyla Almanya'ya geldikleri belirtildi. 
     Haberde, Alman makamlarının bu konuda şimdiye kadar resmi olarak haberdar edilmediği kaydedildi. 
     Ajanlardan bazılarının Essen kentinde görüldüğü ileri sürülen haberde, CIA'nın, teröristler için sahte pasaport sağlamakla suçlanan, ancak delil yetersizliğinden Almanya'da yargılanamayan bir Iraklının peşinde olduğu belirtildi. 
     Haberde, ajanların Hessen, Mecklenburg-Vorpommern ve Hamburg eyaletlerinde de ''faaliyet gösterdikleri'', yakın bir zamanda 3 ajanın daha Almanya'ya geleceği, ajanların bazılarının ''Delta Force'' adlı özel time mensup oldukları ileri sürüldü. 
     Federal İçişleri Bakanlığı, gazetenin haberini ''dayanaktan yoksun spekülasyon'' ifadesiyle yalanladı. 
     
</TEXT>
</DOC>
