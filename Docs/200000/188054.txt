<DOC>
<DOCNO> 188054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/12/guncel/gun01.html </URL>
<DATE> 2003/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramazan ayına özel 2929 cami 
</HEADLINE>
<TEXT>

   Diyanet, sezonluk camilerin gerekçesini, "Bu dönemlerde cemaat artıyor" diye açıklıyor 
   ŞÜKRAN PAKKAN İstanbul 

   
   Diyanet işleri Başkanlığı, Türkiye çapında tüm cami - mescitlerin sayısını belirlemek ve çalışma düzenlerini saptamak amacıyla "Cami Bilgi Bankası" oluşturdu. Teftiş Kurulu Üyesi Ahmet Onay tarafından hazırlanan bilgi bankası, Samsun, Trabzon, Erzurum, Bingöl, Kahramanmaraş, Nevşehir, Bolu, Edirne, Çanakkale ve Denizli'de yapılan araştırmalarla hayata geçti. Camiler sınıflandırıldı ve işlevselliğine göre puanlandırmaya tabi tutuldu. Cemaat sayıları, fiziki yapıları ve çevre özelliklerine göre yedi sınıfa ayrıldı. 
   Sonuçta, 76 bin 922 camiden yaklaşık 6 bininin atıl durumda olduğu belirlendi. 2 bin 929 caminin sadece ramazan ayı için açıldığı saptandı. Bin 424 cami, yaylalar ve tatil beldelerinde geçici hizmet veriyor. Kapalı cami sayısı bin 494... 
   Diyanet İşleri Başkanlığı, sezonluk camilerin gerekçesini şöyle anlattı "Diğer aylardan farklı olarak, kadınlar da vaaz ve mukabele dinlemek, dua etmek, özellikle teravih namazı ve diğer bazı vakit namazlarını kılmak için camiye giderler. Böylece, ramazan ayında ibadete açılan camilerin ne kadar önemli olduğu anlaşılır. Şehirleşmenin de etkisiyle daha çok yaz aylarında kent görünümü olan siteler inşa edilmiştir. Öteden beri yaylaların Türk geleneğinde önemli yeri vardır. Bu ihtiyaçlara cevap verebilmek için bu yörelere camiler yapılmıştır." 
   
   
   
</TEXT>
</DOC>
