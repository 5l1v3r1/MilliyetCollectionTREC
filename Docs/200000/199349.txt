<DOC>
<DOCNO> 199349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sontur22.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK Başkanı Cansızlar, Anayasa Mahkemesi'nde... 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, Sermaye Piyasası Kanunu'nun bazı maddelerinin iptali ve yürürlüğünün durdurulması istemiyle açılan davada, Anayasa Mahkemesi heyetine sözlü açıklamada bulundu. 
     Cansızlar, yaklaşık 1.5 saat süren anlatımının ardından gazetecilere açıklamalarda bulundu. 
     Sermaye Piyasası Kanunu'nun 1999 yılında bazı maddelerinin değiştirildiğini ve kanunun bazı maddelerinin iptali istemiyle dava açıldığını anımsatan Cansızlar, Anayasa Mahkemesi heyetine, özellikle iptali istenen maddelerle ilgili teknik açıklamalarda bulunduğunu söyledi. Cansızlar, heyete ayrıca, SPK'nın mevcut uygulamalarını anlattığını belirtti. 
     Yargı kararlarının çok önemli olduğunu ifade eden Cansızlar, yargı kararını verinceye kadar bu konu üzerinde konuşmayı doğru bulmadığını kaydetti. 
     Anayasa Mahkemesi, sözlü açıklamanın ardından davayı esastan görüşmeye başladı. 
     Dönemin anamuhalefet partisi olan ve 2001 yılında kapatılan Fazilet Partisi, 2 Şubat 2000 tarihinde 4487 sayılı Sermaye Piyasası Kanununda Değişiklik Yapılması ile Ticaret ve Sanayi Odaları, Ticaret Odaları, Sanayi Odaları, Deniz Ticaret Odaları, Ticaret Borsaları ve Türkiye Ticaret, Sanayi, Deniz Ticaret Odaları ve Ticaret Borsaları Birliği Kanununun Bir Maddesinin Değiştirilmesine Dair Kanun'un bazı maddelerinin iptali ve yürürlüğünün durdurulması istemiyle dava açmıştı. 
     
</TEXT>
</DOC>
