<DOC>
<DOCNO> 183184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/09/18/son/sonspo07.html </URL>
<DATE> 2003/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya basını Juve kötü oynadı, Del Piero kurtardı... 
</HEADLINE>
<TEXT>

     İtalyan spor gazeteleri, Avrupa Şampiyonlar Ligi'nde dün akşam Torino Delle Alpi Stadı'nda Juventus'un kötü oynamasına karşın Del Piero sayesinde Galatasaray'ı yenmeyi başardığını yazdı. 
     ''Juve'ye iki sihir'' başlığını atan La Gazzetta dello Sport, Juventus'un iki golünde imzası olan kaptan Del Piero'nun ''Juve'yi omuzlarında taşıdığını ve Avrupa'nın başlangıcında Lippi'nin hata yapmasına izin vermediğini'' savundu. 
     Gazetede, ''Kötü bir Juve. Hücuma yönelik oynayamıyor. Alex'in gücü sayesinde Lippi, Terim'e karşı ilk zaferini kutlayabilir'' denildi. 
     Juventus'un attığı 2. golün Ferrara'ya göre Del Piero, Lippi'ye göre ise Ferrara tarafından atıldığı kaydedilen haberde yıldız futbol Del Piero, ''Kimin attığının ne önemi var, yeter ki top girmiş olsun'' dedi. 
     La Gazzetta, Galatasaray'da Bülent, Mondragon ve Batista'yı en iyiler olarak seçip, ''Teknik Direktör Fatih Terim'in Delle Alpi Stadı'nda ikinci acısını yaşadığını'' ilki Milan'da iken Torino'ya karşı 1-0 yenildiği maç ifade etti. 
     ''Alex, altın Juve'' ve ''Juve'de korku ama Del Piero var'' başlıklarını atan Torino kentinin gazetesi Tutto Sport, ''Siyah beyazlılar, Galatasaray karşısında zorlanıyorlar ama Del Piero onları galibiyeti taşıyor ve ister istemez Altın Top'a aday oluyor. Bir köşe atışından fırsatı çok iyi değerlendiren Hakan Şükür'ün beraberlik golü büyük korku yaratıyor'' yorumunda bulundu. 
     Galatasaray'ın saha içinde boşlukları iyi kapatıp, orta sahada Juventus'a şans vermediğini ifade eden gazete, ikinci yarının başlamasıyla Tacchinardi'nin yerine oyuna giren Davids'in ''maksimumda olmamasına rağmen yavaş yavaş büyüyerek Türkleri telaşlandırdığını'' yazdı. 
     Tutto Sport, Galatasaray'da sahanın en iyisini Batista, en kötüsünü de Boer olarak gösterdi. 
     Maçla ilgili diğer gazetelerde yapılan değerlendirmelerde ise Corriere dello Sport ''Alex'ten 2'lik ve Juve devam ediyor. Hakan Şükür'ün beraberliğinden sonra Türkler ikinci yarının yarısına kadar baskı yapıyorlar'', La Repubblica ''Torino'da Türklere karşı zorlu mücadele. Juve, çözüm Del Piero'dan, Galatasaray'ı mağlup etmek için 2 gol'', Corriere della Sera ''Del Piero sürükleyici, Galatasaray batıyor. Juve, Del Piero'ya teşekkür ediyor'' yorumlarını yaptı. 
     Öte yandan İtalyan gazeteleri 2. golü kimin attığı konusunda Del Piero ve Ferrara arasında farklı görüşler belirtirken, Teknik Direktör Lippi, topa hafifçe dokunan Ferrara'nın golü attığına kendisinin ikna olduğunu söyledi. 

     
</TEXT>
</DOC>
