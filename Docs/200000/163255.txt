<DOC>
<DOCNO> 163255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/15/siyaset/siy05.html </URL>
<DATE> 2003/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, teşkilatını uyardı 
</HEADLINE>
<TEXT>
'Seçimde birinci olmak hakkımız' 
     DSP Genel Başkanı Bülent Ecevit, ekonomiyi kendilerinin düzlüğe çıkardığını, ancak sefasını AKP hükümetinin sürdüğünü söyledi. AKP'nin 2004'teki yerel seçimleri Ekim 2003'e çekebileceğini savunan Ecevit, teşkilatını da hazırlıklı olması konusunda uyardı. "DSP Yerelden Genele Halk İktidarı" toplantısının açılışında konuşan Ecevit, "Biz her olasılığa hazırız, yerel yönetim çalışmalarını şimdiden başlatan tek parti DSP'dir" dedi. Gelecek seçimlerdeki sloganlarının "yerelden genele halk iktidarı" olduğunu belirten Ecevit, "Yerel seçimlerde birinci olmak hakkımız. Çünkü çok başarılı olduk" diye konuştu. Ecevit yerel seçimlerde eski bakan Masum Türker'in İstanbul, Tayfun İçli'nin de Ankara için görevlendirildiğini kaydetti. Toplantıya bir süredir rahatsız olan DSP Genel Başkan Yardımcısı Rahşan Ecevit katılmadı. 
     

</TEXT>
</DOC>
