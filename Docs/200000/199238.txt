<DOC>
<DOCNO> 199238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/12/02/son/sondun28.html </URL>
<DATE> 2003/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, Loizidu Davası'nda tazminatı ödedi... 
</HEADLINE>
<TEXT>

     Türkiye'nin, Avrupa İnsan Hakları Mahkemesi'nin AİHM kararı gereği, Rum kadın Titiana Loizidu'ya tazminat ödediği bildirildi. 
     AA muhabirinin Avrupa Konseyi yetkililerinden aldığı bilgiye göre, Türkiye, AİHM kararı gereği gecikme faizleriyle birlikte yaklaşık 900 bin dolar tutan tazminatı ödedi. 
     
     TÜRKİYE İSTEDİĞİNİ ALDI 

     Ancak bu karar Türkiye'nin lehine sonuçlandı. Avrupa Konseyi'nde yapılan iki oylama sonucuna göre bu dava benzer davalar için emsal teşkil etmeyecek. Ayrıca dava ile ilgili karar Türkiye'nin istediği gibi 2005 yılından önce görüşülmeyecek. 
     
     AVRUPA UYARMIŞTI 

     Delegeler komitesi, ay başında aldığı ara kararda, en son 19 Kasım'a kadar Türkiye'nin AİHM kararının gereğini yerine getirmesini istemiş, aksi takdirde Ankara aleyhine bir dizi önleme başvuracağı uyarısında bulunmuştu. 
     AİHM, 1996 yılında aldığı kararda, Loizidu'nun, Barış Harekatı'ndan sonra Kıbrıs'ın kuzeyindeki evine ve topraklarına dönmesinin engellendiği ileri sürerek açtığı davada, Türkiye'nin tazminat ödemesine karar vermişti. 
     Loizidu davasının Ankara ile Strasbourg arasında bir krize dönüşmenin ardından, Avrupa Konseyi Genel Sekreterliği arabuluculuk girişimi başlatmışı. 
     Arabuluculuk girişimleri sonucu, Türkiye ve Avrupa Konseyi arasındaki görüş ayrılıkları önemli ölçüde giderilmiş, çözüm AİHM kararının genel hükmünün uygulanmasında takılmıştı. 
     Maddi tazminatı ödenemeye hazır olduğunu belirten Türkiye, AİHM'nin Loizidu'nun evine ve topraklarına geri dönmesinin garantiye alınmasını talep eden genel hükmüne ilişkin olarak, bu konunun uygulanmasının 2005 yıl sonundan itibaren yapılacak öneriler doğrultusunda ele alınmasında ısrar etmişti. 
     Türkiye, AB tam üyelik müzakereleri ve Kıbrıs ile herhangi bir bağlantının kurulmaması için AİHM kararında yer alan genel hükmün uygulanması konusunun dondurulmasını isterken, Yunanistan ve Rum kesimi buna karşı çıkmıştı. 
     Türkiye, daha önce yaptığı açıklamalarda, maddi tazminat ödemeye hazır olduğunu belirtmiş, ancak bu davanın diğer Rum davalarına emsal teşkil etmemesini istemişti. 
     
     DIŞİŞLERİ BAKANLIĞI'NIN AÇIKLAMASI 

     Avrupa İnsan Hakları Mahkemesi'nin AİHM Rum kadın Titiana Loizidu'ya tazminat ödenmesine ilişkin kararının Türkiye tarafından yerine getirilmesi, gelecek için emsal oluşturmayacak. 
     Dışişleri Bakanlığı'ndan yapılan yazılı açıklamada, AİHM'nin Loizidou kararının, bugün Avrupa Konseyi Delegeler Komitesi'nde kabul edilen kararla gündemden düşürüldüğü belirtildi. 
     Açıklamada, Delegeler Komitesi toplantısı sırasında Türkiye tarafından yapılan ve AİHM'nin Loizidu ile ilgili kararının gereğinin yerine getirilmesine ilişkin anlayışı vurgulayan beyanın, Komite'nin kabul ettiği kararda not edilerek kayda geçirildiği bildirildi. 
     Dışişleri açıklamasında, ''Böylece, Loizidou kararının gereğinin yerine getirilmesinin gelecek için emsal oluşturmayacağı anlayışı benimsenmiş olmaktadır'' denildi. 
     Türkiye'nin, ayrıca, Kıbrıs sorununa yaklaşımını anlatarak, KKTC'de oluşturulan Taşınmaz Mal Saptama, Değerlendirme ve Tazmin Komisyonu hakkında açıklama yaptığı kaydedildi. 
     Komite'de kabul edilen diğer kararla da, AİHM'nin Loizidu konusunda 1996 yılında vermiş olduğu esasa ilişkin kararın yerine getirilmesiyle ilgili görüşmenin 2005 yılı sonundan önce başlatılmamasının kararlaştırıldığı belirtilerek, ''Böylece, Kıbrıs sorunuyla ilgili müzakereleri etkileyebilecek olası gelişmenin önlenmesi amaçlanmıştır'' denildi. 
     Açıklamada, ''Söz konusu kararlar Türkiye'nin yaklaşımına uygundur ve beklentilerini karşılamaktadır'' ifadelerine de yer verilerek, şunlar kaydedildi 
     ''Loizidu kararının yerine getirilmesi, söz konusu karar tarafımızdan haksız ve yanlış olarak değerlendirilse de, AİHM'nin saygınlığının korunmasında üstlendiğimiz ortak yükümlülüğün yerine getirilmesi anlamını taşımaktadır. Ayrıca, Avrupa Konseyi ve Avrupa Birliği ile ilişkilerimizde ilerlemeyi engelleyen bir unsur ortadan kalkmış olacaktır.'' 
     
</TEXT>
</DOC>
