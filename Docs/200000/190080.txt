<DOC>
<DOCNO> 190080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/21/yazar/guclu.html </URL>
<DATE> 2003/10/21/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Sınavsız üniversite neden tutmadı 
</HEADLINE>
<TEXT>

   
   Ek kontenjan sonuçları açıklandı. On binlerce öğrenci daha üniversiteli oldu. Bu madalyonun görünen yüzü. Peki kamuoyu ile fazla paylaşılmayan öteki yüzünde ne var Esas önemli olan o Ama nedense YÖK'ü, ÖSS'yi ve üniversiteleri tartışmaya doyamayanlar, bu konu ile hiç ilgilenmediler. 
   Sınavsız üniversite modeli, Ecevit iktidarı ve YÖK'ün "harika" projesiydi. Ama tutmadı. Neydi bu diyenler için bir kez daha hatırlatalım 
   Meslek lisesini bitirenler, öyle sınavla dershane ile uğraşmadan direkt olarak meslek yüksekokullarına gireceklerdi. Ama ilgi göstermediler. Rakamlar ortada. Merkezi yerleştirmede, meslek yüksekokullarına ait kontenjanlardan 86 bin 423'ü boş kaldı. Bunun üzerine ek yerleştirme için yeniden başvuru alındı. Sonuç 86 bin kontenjandan 64 bini boş kaldı. 
   Üniversite önünde bekleyen milyonlarca öğrenci varken, meslek yüksekokullarının kontenjanı neden dolmuyor Bu sorunun cevabı mutlaka aranmalıdır. Aranmalıdır ki bundan sonra atılacak adımlarda aynı hatalara düşülmemelidir. 
   Mevcut proje göstermiştir ki öğrencinin kabul etmediği, benimsemediği, kendisi için yararlı görmediği hiçbir proje, ilgi ve alaka görmüyor. YÖK yasası ve sınav sistemi üzerinde yapılacak yeni düzenlemelerde, bu nokta özellikle dikkate alınmalıdır. 
   Meslek yüksekokulları, bütün dünyada ilgi görürken Türkiye'de gençlere neden hiç cazip gelmiyor Bu sorunun cevabı basit ama nedense bir türlü görülmek istenmiyor. İşte ilgisizliğin temel nedenlerinden bazıları 
   Erkek öğrenciler için askerlik çok önemli. Bu okul mezunlarının hiç okula gitmeyen öğrenciler gibi er olarak askere alınmaları ilgisizliğin önemli nedenlerinden birisi. 
   Mühendislerin, üniversite mezunlarının işsiz olduğu bir ortamda meslek yüksekokulu mezunlarına fazla itibar olmuyor. Ara insan gücünün çalışacağı alanlara yönelik özendirici yasal düzenlemeler, istihdam kolaylığı sağlayabilir. Bu da ilgiyi artırır. 
   En üst dereceye kadar yükselememeleri de önemli handikaplardan birisi. 
   Mezuniyet sonrasında 4 yıllık fakültelere geçişte bir yıllık tamamlama sınıfı ve dikey geçiş sınavının adilane olmaması da engelleyici etkenler arasında yer alıyor. 
   Özellikle yeni açılan okullardan pek çoğunda eğitim kalitesi meslek liselerinin de altında. Bir tabela, bir müdür ile meslek yüksekokulları açıldı. Bu da öğrencilerin gözünde bu okullara olan güveni azalttı. 
   Yeni mezunlara öncelik verilmesi de azalan ilginin mazeretleri arasında gösteriliyor. 
   Özetin özeti Meslek yüksekokulları 4 yıla çıkartılarak, bir yılı yabancı dil hazırlık, 2 yılı bugünkü gibi teorik pratik eğitim, son bir yılı da işyerinde staj şeklinde 4 yıla çıkartıldığında ilgi odağı olabilir. Bu okulları kazanmak zorundayız. Türkiye üniversite mezunlarına fazlası ile doydu. Ama işini seven, kalifiye ara eleman açığı hala kapatılmış değil .. 
   
      
   
   
</TEXT>
</DOC>
