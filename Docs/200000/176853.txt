<DOC>
<DOCNO> 176853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/20/guncel/gun03.html </URL>
<DATE> 2003/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
500 hektar kül oldu 
</HEADLINE>
<TEXT>

   Antalya Serik ve Kumluca'daki orman yangınlarında toplam 500 hektarlık alan yandı. Vali Yüksel, yangını "Antalya için kara gün" diye degerlendirdi 
      ANTALYA DHA 

   
   Antalya Valisi Alaaddin Yüksel, dün sabah saatlerinde Serik ve Kumluca'da başlayan orman yangınlarında toplam 500 hektarlık alanın yandığını belirtirken, yangını "Antalya için kara bir gün" olarak değerlendirdi. 
   Antalya'da 3 ayrı noktada çıkan orman yangınının insan kaynaklı olduğunu açıklayan Yüksel, basın toplantısı düzenleyip, yangınlar hakkında bilgi verdi. 
   
   Yine sigara 
   Yüksel, Akbaşlar Köyü Gökçeler Mevkii'ndeki yangının çıkmasına sigara ile ormanlık alana giren bir köylünün yol açtığını ve jandarmanın eşkali belli olan bu kişiyi yakalamaya çalıştığını söyledi. Dün sabah 09.50 sıralarında Serik İlçesi Akbaş Köyü Gökçeler Mevkii, Kumluca'da Sarıkavak Köyü Şahintepesi Mevkii'nde çıkan orman yangınlarından sadece Sarıkavak'takinin söndürüldüğünü açıklayan Yüksel, diğer iki yangının kontrol altına alınmasına çalışıldığını vurguladı. Üç ayrı yangında 500 hektar ormanlık alanın yandığını ifade eden Vali, "Çalışmalara 9 dozer, 41 arazöz, 9 helikopter, 4 uçak, bir askeri birlik, özel hareket askerleri, işçiler ile vatandaşlar katılıyor. Herkes can siparane çalışıyor" diye konuştu. 
   
   'Antalya'ya nazar değdi' 
   "Söylemek gereken tek şey Antalya'ya nazar değdiğidir" diyen Yüksel, "Mayıs ayında başladığımız ve Ağustos ayının bugününe kadar aldığımız tedbirler sayesinde Antalya, orman yangınları açısından en sorunsuz yılı yaşıyordu. Ancak bugün dün , Antalya için maalesef kara bir gündür" diye konuştu. 
   
   'Söndürüyoruz, yakıyorlar'    Dün saat 21.30 sıralarında Gündoğmuş İlçesi Balkaya Köyü Eskibağ mevkiinde 4 - 5 noktadan yangın çıktı. Orman Bölge Müdürü Mustafa Kurtulmuşlu, "Gündoğmuş'ta kasti bir olay var. Biz söndürüyoruz, birileri yakmaya çalışıyor" dedi. Kurtulmuşlu, gece ise poyrazın gücünü artıracağını belirterek, "Tehlike bu gece ve yarın da devam edecek" diye konuştu. Muğla Dalaman'da ise Kızılçam koru ormanında çıkan ve kontrol altına alınan yangında 40 hektarlık alanın hasar gördüğü bildirildi. 
   
   
</TEXT>
</DOC>
