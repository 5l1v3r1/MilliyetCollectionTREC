<DOC>
<DOCNO> 164485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/21/dunya/adun.html </URL>
<DATE> 2003/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hıristiyan Kulübü Selanik'te kapandı 
</HEADLINE>
<TEXT>

Anayasasında dini motiflere yer verip vermeme konusunda uzun süre tereddüt eden AB, sonunda demokrasi değerlerine döndü. Anayasa taslağında 'Tanrı' ve 'Hıristiyanlık' sözcükleri yer almıyor 
     YORGO KIRBAKİ Halkidiki 

     Avrupa Birliği AB , Yunanistan'daki Halkidiki Yarımadası'nda yapılan zirvede onaylayacağı yeni anayasa taslağıyla bir Hıristiyan kulübü olmadığını resmen ilan etti. 
     Avrupa anayasası taslağını hazırlayan kurulun Başkanı Valery Giscard d'Estaing, "tanrı" ve "Hıristiyanlık" gibi kelimelere taslakta yer verilmediğini belirterek, "Aslında ben bu kelimelerin anayasada yer almasını istiyordum. Ancak üye ülkeler arasında mutabakat sağlayamadık. Anayasada insancıl, insani ve demokrasi değerlerinin yer almasını tercih ettik" dedi. 
     
     Veto yetkisi sınırlanıyor 
     Yeni anayasa taslağına göre, halen AB'de 6 aylığına dönüşümlü olarak yürütülen başkanlık sistemi değişiyor. Bunun yerine AB liderlerinin oylarıyla belirlenecek ve görev süresi 2.5 yıl olacak bir AB başkanı seçilmesi öngörülüyor. 
     Taslak, aynı zamanda AB'nin bir dışişleri bakanının olmasını, AB Komisyonu Başkanı'nın Avrupa Parlamentosu tarafından seçilmesini ve pek çok konuda veto yetkisinin sınırlandırılmasını, kararların çoğunluk esasına göre alınmasını hükme bağlıyor. Yeni Avrupa anayasası taslağı, Halkidiki Zirvesi'nde "üzerinde müzakere yapılabilecek nitelikte bir belge olarak" kabul edildi. Bazı ülkeler taslağın olduğu gibi kabul edilmesini isterken, İngiltere ve İspanya özellikle veto yetkisinin sınırlandırılmasına karşı çıkıyor. 
     
     Kaçak göçmen sorunu 
     Zirvede Irak savaşı nedeniyle bozulan AB - ABD ilişkileri de ele alındı. Göçmen kaçakçılığıyla mücadele kapsamında AB bundan böyle, yasadışı göçmen barındıran veya transit geçişlere izin veren tüm ülkelere karşı tavrını sertleştirecek. 
     Dönem Başkanı Yunanistan'ın Başbakanı Kostas Simitis "Üçüncü ülkelerin AB ile ilişkilerinde yasadışı geçişlerdeki tavrı rol oynayacaktır" dedi. AB, yasadışı göçmen trafiğine sahne olan ülkelere önlem alması için 250 milyon euro yardım yapacak. Bu ülkelerde Schengen sistemine benzer bir şekilde elektronik bir ağ kurulacak ve kaçak göçmenlerin sıkı takibi sağlanacak. 
     
AB paketten memnun      AB Komisyonu, TBMM tarafından önceki gün oybirliğiyle onaylanan 6. Uyum Paketi'nden büyük memnuniyet duyduğunu açıkladı. AB Komisyonu'nun Genişlemeden Sorumlu Üyesi Günter Verheugen'in sözcüsü Jean Christophe Filori, paketin onaylanmasının Türkiye'nin reform sürecinde hızlı adımlarla ilerlemekteki kararlılık ve iradesini yansıttığını söyledi. Filori, bunun Türkiye tarafından verilen net bir sinyal olduğunu ifade etti. Reform paketinde yer alan bazı unsurların çok önemli olduğuna dikkat çeken Filori, bunları, şiddet kullanmadan fikir belirtmek suçundan mahk m olanların durumunun düzelecek olması, Türkçe dışındaki dillerde radyo - televizyon yayınlarına izin verilecek olması ve dini ve kültürel özgürlüklerin gelişecek olması olarak sıraladı. Filori, Komisyon'un reformların pratik uygulamaları konusunda ısrarlı olacağını kaydetti. 
     

</TEXT>
</DOC>
