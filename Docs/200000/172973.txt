<DOC>
<DOCNO> 172973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/01/son/sondun21.html </URL>
<DATE> 2003/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey Irak'ta gaz boru hattı yangını 'sabotaj' 
</HEADLINE>
<TEXT>

     Irak'ın başkenti Bağdat'ın 200 kilometre kuzeyindeki Baiji rafinerisi yakınlarında bulunan ve Bağdat'taki önemli elektrik santrallarından birini besleyen gaz boru hattındaki yangının ''sabotaj'' sonucu meydana geldiği bildirildi. 
     Baiji kenti polisinden adını açıklamayan üst düzeydeki bir yetkili, ''Yangın saldırı sonucu çıktı, bu bir sabotajdır. Yaklaşık 50 yıllık tarihinde bu gaz boru hattı ilk kez saldırıya uğradı'' dedi. 
     Polisin olayla ilgili soruşturma başlattığını söyleyen üst düzey yetkili, ''saldırının organize çeteler veya Saddam Hüseyin rejimi yandaşları tarafından yapılmış olabileceğini'' kaydetti. 
     Rafineriden adını açıklamayan bir mühendis, dün akşam bir patlama duyulduğunu, ancak patlamanın sabotaj sonucu mu meydana geldiğini, yoksa eski borulardan mı kaynaklandığını bilmediğini açıklamıştı. 
     Gaz boru hattı, Kerkük'ten, Bağdat'ın 10 kilometre kuzeyindeki Taci'de bulunan elektrik santralına uzanıyor. 
     
</TEXT>
</DOC>
