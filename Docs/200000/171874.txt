<DOC>
<DOCNO> 171874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/27/siyaset/siy09.html </URL>
<DATE> 2003/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu AKP, TSK'ya müdahale edecek 
</HEADLINE>
<TEXT>

   Yunanistan Dışişleri Bakanı, "Türk ordusunda ağustosta yapılacak değişikliklere AKP'nin müdahale etme ihtimali var. AKP, Kıbrıs meselesini de bitirmek istiyor" dedi 
      YORGO KIRBAKİ Atina 

   
   Yunanistan Dışişleri Bakanı Yorgo Papandreu, Türk Silahlı Kuvvetleri'nin komuta kadrosunda ağustos ayı başında yapılması beklenen değişikliklerde bir ilke imza atılabileceğini öne sürerek, "Ordudaki bazı değişikliklerde AKP hükümetinin müdahalesi olabilir" dedi. 
   
   KöŞeye sıkıŞacak 
   Etnos gazetesine göre, Papandreu geçtiğimiz günlerde, iktidar partisi Pasok milletvekilerine verdiği yemekte, Türkiye'de 2004 başlarında önemli gelişmeler yaşanmasını beklediğini söyledi. Bu gelişmeleri hem Türkiye'deki iç meselelere, hem de KKTC'de aralıkta yapılacak seçimlere bağlayan Papandreu, Türkiye'nin bu dönemde köşeye sıkışacağını ve aleyhindeki ortamı değiştirmek için 2004 başlarında bazı inisiyatifler üstlenebileceğini iddia etti. 
   Papandreu, Türkiye'de asker - politikacı ilişkileri hakkında şu iddialarda bulundu "Hükümet ile asker arasında bir çatışma var. Ağustosta Türk ordusunda yapılacak değişiklikler ilk kez öncekilerden farklı olacak. Ordudaki bazı değişikliklere hükümetin müdahale etmesi ihtimali var. Asker, istemediği değişikliklerin gerçekleştirildiğini görüp olay çıkarabilir ya da hükümet, orduda yapmak istediği değişiklikleri mazeretlendiremeyeceğinden dolayı zor durumda kalabilir. AKP, Kıbrıs meselesini de kapatmak istiyor." 
   Papandreu, yemekte Türk - Amerikan ilişkilerine de değindi ve şöyle konuştu "Türkiye'nin bölgedeki rolü önemini yitiriyor. Irak'ta sürtüşmeler devam ederse ancak Türkiye'nin rolü önemli kalabilir. ABD'de artık Türkiye'ye güvenemeyecekleri duygusu oluştu. Bu da Yunanistan'ın işine geliyor. Ancak, Türkiye ile ABD arasındaki bu ihtilaf yüzünden tüm dengelerin değişmesini de beklememeliyiz." 
   
   
   
</TEXT>
</DOC>
