<DOC>
<DOCNO> 150530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/04/17/son/sontur04.html </URL>
<DATE> 2003/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dayaktan korkup 2 milyon lirayla evden kaçtı... 
</HEADLINE>
<TEXT>

     Babasından dayak yemekten korkarak cebindeki 2 milyon lirayla Çankırı'daki evinden kaçan 14 yaşındaki çocuğun yolculuğu, Bolu'da karakolda bitti. 
     Çankırı'nın Çerkeş İlçesi'nden, İstanbul'daki ablasının yanına gitmek üzere evden kaçan 14 yaşındaki ilköğretim okulu öğrencisi Recep A.'yı, D-100 Karayolu'nda devriye gezen Bahçelievler Karakolu ekipleri, gece yarısı yol kenarında üşüyerek beklerken fark ettiler. 
     Recep A.'ya ne yaptığını soran polisler, evden kaçtığını ve İstanbul'a gitmek üzere araç beklediğini öğrenince, çocuğu karakola getirdiler. 
     
     ''DAYAKTAN KORKTUM'' 
     Bahçelievler Polis Karakolu'na getirilen Recep A.'ya, polisler yemek ve çay ikram ederek sohbet ettiler. Çankırı'nın Orta İlçesi'nde İlköğretim Okulu 3. sınıf öğrencisi olduğunu anlatan Recep A, 5 kardeşi olduğunu belirterek, şunları anlattı 
     ''Babam fırıncılık yapıyor. Kaçmadan önce 1 gün eve gitmedim. Daha sonra babamın beni dövmesinden korkarak, İstanbul'da bulunan ablamın yanına gitmek üzere yola çıktım. Bindiğim otobüs, beni Bolu'nun Gerede İlçesi'nde indirdi. Ben de oradan otostopla İstanbul'a gitmeye karar verdim. Bolu'ya kadar geldikten sonra, araç beklemeye başladım. Ailemi ve kardeşlerimi çok özledim.'' Küçük Recep, yorgunluktan, karakolda bulunan koltukların üzerinde uyuyakaldı. Uyuyan Recep'in üzerini, karakolda görevli Komiser Yardımcısı Cem Kolcu, giydiği polis montunu Recep'in üzerine örttü. 
     Evden kaçan Recep'in ailesiyle irtibat kurulduğu ve ailesine teslim edileceği öğrenildi. 
     





</TEXT>
</DOC>
