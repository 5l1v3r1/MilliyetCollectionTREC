<DOC>
<DOCNO> 178516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/27/son/sontur13.html </URL>
<DATE> 2003/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Urartulu kadınların parfüm tutkusu... 
</HEADLINE>
<TEXT>

     Van'da İstanbul Üniversitesi Edebiyat Fakültesi Tarih ve Arkeoloji Araştırmaları Merkezi'nde görevli arkeologlar tarafından yapılan kazılarda, Urartulu kadınların kullandığı topraktan yapılmış parfüm kapları ortaya çıktı. 
     Doğu Anadolu Bölgesi'nde M.Ö. 7. ve 9. yüzyıllarda tarım, hayvancılık ve maden işlemeciliği alanlarında büyük ilerlemeler gösteren Urartu Medeniyeti hakkındaki bilgiler, yapılan kazı çalışmaları sonucu her geçen gün artıyor. 
     İstanbul Üniversitesi Edebiyat Fakültesi Tarih ve Arkeoloji Araştırmaları Merkezi Müdürü Prof. Dr. Oktay Belli, 35 yıldır Urartu Medeniyeti'ne ait kalelerde kazı çalışması yaptıklarını ve bu medeniyetle ilgili önemli bulgular elde ettiklerini belirtti. 
     Prof. Dr. Belli, Urartu Medeniyeti'nin krallık merkezleri olan Aşağı ve Yukarı Anzaf ile Yoncatepe kalelerinde yaptıkları kazılarda, Urartulu kadınlara ait topraktan yapılmış parfüm kapları bulduklarını ifade ederek, Urartulu kadınların eşlerini etkilemek için doğal kokulara büyük önem verdiğini ve çeşitli bitki özlerinden hazırladıkları kokuları pişmiş topraktan yaptıkları parfüm kaplarında saklayarak özel günlerde kullandıklarını söyledi. 
     Prof. Dr. Belli, topraktan yapılmış bu kapların küçük ve göz alıcı bir özelliği olduğunu da ifade ederek, şöyle konuştu 
     ''Parfüm kapları, kalelerin saray kısmında yaptığımız kazılarda çıkartıldı. Tahrip olmadan günümüze kadar gelmeyi başarmış bu kaplarla ilgili önceleri bir yorum yapamadık. Fakat çalışmalarımız sonucu, Urartulu kadınların çeşitli bitki özlerinden elde ettikleri kokuları bu kaplarda muhafaza ettiklerini tespit ettik. Ağız kısmının dar olması nedeniyle bu kapların, başka bir amaçla kullanılması mümkün değildir. Yani 2 bin 800 yıl öncesinde Urartulu kadınların parfüm kullandığını söyleyebiliriz.'' 
     
</TEXT>
</DOC>
