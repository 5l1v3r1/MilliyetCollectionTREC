<DOC>
<DOCNO> 168318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/09/son/sonspo16.html </URL>
<DATE> 2003/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
En çok vücutçular doping kullanıyor 
</HEADLINE>
<TEXT>

     Türkiye Doping Kontrol Merkezi Başkanı Prof. Dr. Aytekin Temizer, ellerinde Gençlik ve Spor Genel Müdürlüğü'ne bağlı 47 federasyonla ilgili bilgi bulunduğunu belirterek, ''8 yılda 5 bin numune analiz edildi. En çok doping, Vücut Geliştirme ve Fitness Federasyonu'na bağlı sporcularda rastlandı'' dedi. 
     Temizer, onur konuğu olarak katıldığı Işık Sigorta 11 Altın Adam Yarışması'nın jüri toplantısında, gazetecilerin sorularını yanıtladı. 
     Sporculara her an kontrol yapılabileceği hissinin verilmesinin, sağlıklı spor için çok önemli olduğunu kaydeden Prof. Dr. Temizer, en fazla numuneyi Güreş Federasyonu'ndan aldıklarını, güreşçilerde pozitif numuneye rastlanmadığını söyledi. 
     En fazla dopinge rastlanan Vücut Geliştirme ve Fitness Federasyonu'nun başkanıyla görüşüldüğünü, bir sonraki kontrolde de numunelerin pozitif çıkması üzerine bu federasyonun faaliyetlerinin bir dönem askıya alındığını ifade eden Prof. Dr. Temizer, ancak sonraki kontrolde negatif çıkınca bu federasyonun faaliyetlerine yeniden izin verildiğini anlattı. Aytekin Temizer, ''Bu, Doping Kontrol Merkezi'nin etkinliğini gösteren en tipik örnek. Biz sivrisinekleri öldürmeye çalışıyoruz. Yakın zamanda kurtulacağız'' diye konuştu. 
     
     HAKEMLERE DE DOPİNG KONTROLÜ 
     Prof. Dr. Aytekin Temizer, gazetecilerin, ''Hakemlerden doping yapan var mı'' şeklindeki sorularına karşılık, kontrollerin hakemler için uygulanmadığını, sadece sporcular arasında yapıldığını söyledi. 
     Jüri üyesi olan eski hakemlerden Özcan Oal'ın, ''Ben hakemlik dönemimde bir kez yapmıştım. Şu anda da hakem arkadaşlarımızın yüzde 40'ının doping yaptığını düşünüyorum. Çünkü 12 dakikada 2800-3000 metre koşacaksın. Kolay bir şey değil'' şeklindeki açıklamaları üzerine Prof. Dr. Temizer, ''Anlaşılan yeni hazırlayacağımız yönetmeliğe hakemleri de ekleyeceğiz'' dedi. 
     
     PROF. DR. ATASÜ ''DOPİNG EKİP İŞİ'' 
     Toplantının onur konuklarından, Futbol Federasyonu Dopingle Mücadele Komisyonu Başkanı Prof. Dr. Turgay Atasü de günümüzde doping yapmanın bir ekip işi haline geldiğini kaydederek, ''Teknolojiden yararlanıyorlar. Doping, bir sporcunun tek başına yapabileceği bir iş değil'' diye konuştu. 
     Prof. Dr. Atasü, artık idrar örneklerden vazgeçildiğini ve kan örnekleri alınarak tahlil edilmeye başlandığını da söyledi. 
     
     ERKİNER ''EKONOMİK BOYUTU ÇOK BÜYÜK'' 
     Toplantının bir diğer onur konuğu, Türkiye Milli Olimpiyat Komitesi TMOK Hukuk Komisyonu Başkanı Kısmet Erkiner, 2000 yılı itibariyle dünyada doping kontrollerinde cironun 64 milyon dolar olduğunu vurgulayarak, ''Ekonomik boyutu çok büyük. Birçok pazarda karteller oluşmuş durumda. Bunların en önemlisi Norveçlilerin başını çektiği İskandinav karteli'' dedi. 
     Bunların yanında Türkiye'nin yaptığının çok sınırlı kaldığını, ancak Azerbaycan gibi Türkiye'yi tercih eden kardeş ülkelerin de bulunduğunu anlatan Erkiner, ''Bu tamamen ekonomik bir savaş. Ülkelerin, laboratuvarlarının yanı sıra dopingle mücadele ajansları var. Bunların kendi aralarında birlikleri var. Türkiye'nin henüz ajansı yok'' diye konuştu. 
     Dopingle mücadelenin, Uluslararası Olimpiyat Komitesi'nin bir çalışması ile başlatıldığını ve Avrupa Konseyi'nin bir sözleşmesiyle uluslararası boyuta geçtiğini belirten Kısmet Erkiner, şunları söyledi 
     ''Bugün elimizde, bu yılın mart ayında Kopenhag'da yapılmış bir uluslararası konferansta kabul edilen 'WADA' sözleşmesi var. Bu sözleşme, orada bulunan ülkelerden 64'ü tarafından imzalandı. Türkiye, 27 ülkeyle birlikte imzalayacağını beyan etti, ancak dün itibariyle hala imzalamayan ülkeler arasında. Sözleşme gereği, imzalamayan ülkeler 2004 Atina Olimpiyatları'na alınmayacak. Geçen hafta Uluslararası Olimpiyat Komitesi de bu sözleşmeyi kabul etti. Ancak TMOK da henüz bunu imzalamış değil.'' 
     
     ONUR KONUKLARINA ŞİLT 
     Işık Sigorta 11 Altın Adam Yarışması'nın jüri toplantısına katılan onur konuklarına, toplantı sonrası birer şilt ve ferdi kaza sigortası poliçesi verildi. 
     Prof. Dr. Aytekin Temizer, Prof. Dr. Turgay Atasü ve Avukat Kısmet Erkiner şiltlerini, Işık Sigorta Yönetim Kurulu Üyesi Ömer Faruk Berksan ve Genel Müdür Levent Olguner'den alırken, sigorta poliçeleri Genel Müdür Yardımcıları Recep Koçak ve Aydın Karaduman tarafından verildi. 
     Bu arada, Işık Sigorta 11 Altın Adam Yarışması'nın organizasyonunu yapan Türk Spor Ajansı, yanlış anlaşılmaya mahal vermemek için Ağustos ayı başında yapılacak toplantıda sadece 11 altın adam seçilenlere ödül verileceğini açıkladı. 
     
</TEXT>
</DOC>
