<DOC>
<DOCNO> 155878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/05/11/ekonomi/eko06.html </URL>
<DATE> 2003/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Endeks 10,000 - 10,500'de güçlenebilir 
</HEADLINE>
<TEXT>

Yatırımcıların riskini ölçülü tutma isteği nedeniyle çok güçlü hareketler izlenemiyor 
     Zeynep Candan AKTAŞ 

     Hafta başında düşük enflasyon verileriyle ve olumlu beklentilerle açılan hisse senetleri piyasaları 11,500'lerden gelen satış baskısına daha fazla dayanamadı. 11,000'in altına kayarak cuma günü 10,576 puanı test eden endekste haftalık değer kaybı yüzde 5,8, kapanış ise 10,640 puan oldu. 
     Özellikle dövizde hızlanan düşüş ile 1,500 binlere gerileyen dolar MB'nın alım ihalelerine rağmen düşüşünü sürdürüyor. Piyasalarda ikinci bir faiz indirimi beklentisi giderek güçlenmeye başladı. Ancak bütün bu olumlu gelişmelere rağmen İMKB'nin de düşüş eğiliminde olması birinci derecede yatırımcıların hisse senetleri piyasalarına olan güvensizliğinden kaynaklanıyor. Üç yılı geçkin bir süredir düşüş trendinde olan İMKB'de bundan önce birçok kez diplerden başlayan alımlar yerini daha güçlü satışlara bıraktı. 
     Bir çok büyük kriz yaşayan yatırımcılar şu anda en güçlü kriz koruyucusu olarak görülen dövizden çıkmalarına rağmen hisse senedi piyasalarına sınırlı ilgi gösteriyor. Dövizdeki düşüşün İMKB'yi değerli kılması da üstüne eklenince yabancı talebi de gelmiyor. Ancak yine de çok olumsuz beklenmeyen bir gelişme olmadıkça İMKB 100 Endeksi'nin 10,000-10,500 aralığında toparlanma olasılığı güçlü görünüyor. 
     İyi haftalar dileğiyle. 
     

</TEXT>
</DOC>
