<DOC>
<DOCNO> 190670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/23/son/sondun26.html </URL>
<DATE> 2003/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da aşırı sağ partilere karşı yasa 
</HEADLINE>
<TEXT>

     Belçika'da aşırı sağ görüşlü siyasi partilere devlet yardımının kesilmesini öngören yasa tasarısı Federal Meclis gündemine getirildi. 
     Yeşiller Ecolo ve Sosyalist Parti PS tarafından Meclis İçişleri Komisyonu'na sunulan yasa tasarısı, 1999'da kabul edilen ancak uygulanamayan aynı konulu bir yasaya işlerlik kazandırmayı hedefliyor. 
     Mevcut yasanın uygulanmasına karşı çıkan Flaman liberaller VLD , yeni yasa tasarısını destekleyecekleri mesajını verirken, muhalefetteki Valon Hıristiyan demokratlar CDH da tasarının onaylanması için oy vereceğini açıkladı. 
     Belçika'da, Mayıs ayında yapılan genel seçimlerin en ''karanlık'' sonucu, aşırı sağ partilerin oy oranlarının artması olmuştu. 
     Flandr bölgesinde oyların yüzde 19'unu elde eden aşırı sağcı Vlaams Blok, liberallerin arkasında dördüncü parti olmuştu. Vlaams Blok, Anvers kentinde oyların yüzde 30'undan fazlasını almış, Meclis'teki 150 koltuktan da 18'ini elde ederek, koltuk sayısını 3 adet artırmıştı. 
     Valonya bölgesinde de aşırı sağ görüşlü Ulusal Cephe FN partisi oy sayısını artırmış ve Meclis'teki tek koltuğunu korumuştu. 
     Meclis'e getirilen yeni yasa tasarısının gelecek haftalarda hararetli tartışmalara konu olması bekleniyor. 
     
</TEXT>
</DOC>
