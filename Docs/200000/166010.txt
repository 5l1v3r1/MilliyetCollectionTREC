<DOC>
<DOCNO> 166010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/06/28/yazar/bila.html </URL>
<DATE> 2003/06/28/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Topluma kazandırma ve ABD 
</HEADLINE>
<TEXT>

     Bu hazırlığın Irak Savaşı sonrası oluşan koşullarla yakından ilgili olduğunu söyleyebiliriz. Ankara, bu adımı atarken sadece PKK - KADEK mensuplarına dönük geçmişteki pişmanlık yasalarını aşan bir amaç güdüyor. 
     Bu amaç Ortadoğu’nun yeniden şekillenmesi bağlamında oluşturuldu. Türkiye açısından özü, başta Kuzey Irak olmak üzere bütün bölgenin yasadışı silahlı güçlerden arındırılması. Bu bağlamda ABD’nin Irak’ta silahlı grupları dağıtma, bölgeyi silahsızlandırma projesiyle paralel bir düzenleme olarak görülüyor. 
     Nitekim yasa taslağının hazırlık aşamasında Ankara, ABD ile her düzeyde temasa geçti. Bir anlamda işbirliği çalışması yaptı. ABD, Ankara’nın attığı bu adımı destekliyor. Desteklemenin ötesinde uygulamada yardımcı olacağı sözünü de veriyor. Yasa taslağında yer alan teslim olan, teslim alınan ibarelerinin yanı sıra "teslim edilen" ifadesinin bulunması da anlamlı. Nedeni, ABD ile yasanın çıkmasından sonra yapılacak işbirliği. Irak’taki ABD yetkilileri de PKK - KADEK mensuplarını bu yasaya uymaya, silah bırakıp teslim olmaya ikna ederek, koşullara göre yönlendirerek veya zorlayarak katkıda bulunacak. 
     Bu nedenle de projeyi Türkiye ile ABD’nin ortak projesi olarak görmek mümkün. 
     Ankara’nın atacağı bu adımın felsefesi belki ceza indirimi maddelerinden daha önemli. Irak’ın da, bölgenin de kontrolsüz silahlı gruplardan arındırılıp, bölgesel barış ve huzurun hedeflenmesi. Ankara’nın felsefesi böyle özetlenebilir. Bu ABD’nin paylaştığı bir yaklaşım olarak görülüyor. 
     Taslağın önemli özelliklerinden biri de rehabilitasyon öngörmesi. Sağlık Bakanlığı, yasadan yararlanacaklar için psikolojik tedavi desteği organize edecek. Dağ veya cezaevi koşullarının etkilerini yok etmek amacıyla, gereksinimi olanlara psikolojik destek verilecek. 
     Topluma kazandırmanın son aşaması elbette yasadan yararlanacaklara meslek edindirme, toplumun çalışma yaşamına katılmalarını sağlama. 
     Yasa taslağında bu konulara ilişkin hükümler yer almıyor. Tabii, iş taahhüdü anlamına gelecek bir yasal düzenleme beklemek elbette gerçekçi değil. Özellikle işsizliğin ülkemizdeki yaygınlığı dikkate alınırsa bu konu yanlış anlamalara, toplumsal tepkilere neden olabilir. Bu nedenle yasal düzenleme yerine ortaya çıkacak tabloyu, yararlanacak kişilerin niteliğine ve sicillerine göre bu tür meslek edindirme, çalışma yaşamına katma çalışmaları idari karar ve düzenlemelerle yapılacak. Valiliklerin somut koşulları değerlendirmeleriyle varacakları kararlara göre topluma kazandırmanın bu yönü de uygulamaya geçirilecek. 
     Topluma kazandırma yasasının, daha önceki pişmanlık yasaları gibi işlevsiz kalmaması için Irak’taki ABD yetkililerinin ve diğer bölge ülkelerinin de destek vermesi gerekiyor. Uygulamada sosyal boyutun göz ardı edilmemesi de bir başka zorunluluk. 
     Ortaya çıkan taslağın bölgede oluşan yeni koşullara göre belirlenmiş devlet politikasının bir sonucu olduğu da söylenmeli. Bu adım Milli Güvenlik Kurulu’nda da enine boyuna tartışıldıktan sonra tasvip görmüş durumda... 
     Türkiye’nin teröre 30 bin can vermiş bir ülke olarak ulusal ve toplumsal duyarlılığı dikkate alındığında, Ankara’nın attığı bu adımın bölgede barış ve huzur için önemli bir fırsat olarak görülmesi ve sağduyulu yaklaşılması gerekiyor. 
     
     

</TEXT>
</DOC>
