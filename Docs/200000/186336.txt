<DOC>
<DOCNO> 186336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/ekonomi/eko09.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD'dan ihracatçıya strateji dersi 
</HEADLINE>
<TEXT>

   TÜSİAD Başkanı Özilhan, ihracatçılara yüksek kurla fiyat avantajı yerine, maliyet avantajına dayalı bir ihracat stratejisi önerisinde bulundu 
      DENİZ SİPAHİ Malatya 
   
   TÜSİAD Başkanı Tuncay Özilhan, kurun seviyesini eleştirerek Merkez Bankası Başkanı Serdengeçti'yle tartışan ihracatçılara, "Yüksek kurla fiyat avantajı sağlamaya dayalı ihracat stratejisi yerine, enflasyondaki düşüşten yararlanarak maliyet avantajı sağlamaya dayalı yeni bir ihracat stratejisi geliştirmesi" önerisinde bulundu. 
   Türkiye SİAD Platformu'nun Malatya'da gerçekleştirdiği zirvede konuşan Özilhan, güçlü ihracat performansı ile desteklenen bir büyümenin söz konusu olduğuna değindi. Özilhan ihracatçılara yönelik olarak şu yorumda bulundu 
   "İlk 6 aya ilişkin iç talep rakamları, işsizlik rakamları ve düşük reel ücretlerle birlikte değerlendirildiğinde, ekonomide aşırı ısınma görünmüyor. Bu noktada kurun gidişatından şikayetçi olanların, yüksek kurla fiyat avantajı sağlamaya dayalı bir ihracat stratejisi yerine, enflasyondaki düşüşten yararlanarak maliyet avantajı sağlamaya dayalı yeni bir ihracat stratejisi geliştirmeleri gerekmektedir." 
   Özilhan, "Düşük kurdan olumsuz etkilenen sanayici, işadamı yaklaşımını bu yönde değiştirirse, IMF programını delme yönünde hükümete baskı yapmanın gereği de kalmaz" dedi. 
   
   'Türkiye seçimi kaldıramaz' 
   Özilhan, Türk ekonomisinde 2002'den bu yana görülen iyileşmenin Nisan 2003'ten bu yana dikkat çekici bir noktaya ulaştığını ancak seçim tartışmalarının bütün bu dengeleri alt üst edebileceğini ifade etti. 
   Son kararı yine yargının vereceğini dile getiren Özilhan, "Ancak bu ülkede elleri taşın altında ezilenler olarak, Türkiye'nin bir erken seçimin yaratacağı istikrarsızlık ortamını ve seçimin bu şekilde gündeme gelmesinin yaratacağı uluslararası itibar kaybını kaldıramayacağını söylemek zorundayız" diye konuştu. 
   Türkiye SİAD Platformu Başkanlar Kurulu, toplantının ardından yayımladığı "Türkiye bir erken seçimin yükünü kaldıramaz" başlıklı bildiriyle Türkiye'nin, üzerinden henüz bir yıl geçmiş bir genel seçimi, yargının geç tecelli etmesi yüzünden yenilemenin yükünü kaldıramayacağı vurgulandı. 
   Reel faizlerin h l yüksek olduğunu belirten Özilhan, TL'deki değerlenme, cari işlemler açığı ve faiz dışı fazla konularındaki gelişmelerin önümüzdeki dönemde birtakım endişelere yol açabileceğini kaydetti. 
   
   
</TEXT>
</DOC>
