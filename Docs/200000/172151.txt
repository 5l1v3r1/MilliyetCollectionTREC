<DOC>
<DOCNO> 172151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/07/28/son/sonspo04.html </URL>
<DATE> 2003/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolcular yorumladı 'Nankör bir meslek' bizimkisi... 
</HEADLINE>
<TEXT>

     Futbolcuların anketinde futbol ''Nankör Meslek'' çıktı. 
     Fırat Üniversitesi Beden Eğitimi ve Spor Yüksek Okulu öğretim görevlilerinden Mehmet Öcalan ile Mikail Tel'in, 173 profesyonel futbolcuyla görüşerek yaptığı, ''Futbolcuların boş zaman aktiviteleri ve maçlardaki şiddet olaylarının futbolcular tarafından değerlendirilmesi'' isimli araştırmanın sonuçları, futbolcuların mesleklerinden memnun olmadığını ortaya çıkardı. 
     Birinci Süper ve İkinci Futbol Liglerinde oynayan, yaş ortalamaları 24.96 olan 173 profesyonel futbolcunun gönüllü olarak katıldığı ankette, futbolculara toplam 46 soru soruldu. 
     Ankete katılan futbolcuların yüzde 61.8'i, futbolun nankör bir meslek olduğunu düşünmesine rağmen, bu spora devam ediyor. 
     Ankete katılan, yüzde 62'si bekar, yüzde 63'ü lise ve dengi okullardan mezun olan futbolcular, nankör olduğunu düşünmesine rağmen para kazanmak için zorunlu olarak bu spora devam ettiğini belirtti. 
     
</TEXT>
</DOC>
