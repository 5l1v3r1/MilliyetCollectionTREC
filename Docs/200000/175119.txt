<DOC>
<DOCNO> 175119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/08/12/ekonomi/eko11.html </URL>
<DATE> 2003/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP, ek taşıt vergisinin yeniden iptalini istedi 
</HEADLINE>
<TEXT>

   ANKARA Milliyet 
   
   CHP'li 120 milletvekili, Anayasa Mahkemesi'nin 23 Temmuz 2003'de iptal ettiği ek motorlu taşıtlar vergisinin ardından hükümetin yeniden çıkarttığı "Bazı Kanunlarda Değişiklik Yapılması ve Vakıflara Vergi Muafiyeti Tanınması Hakkında Kanun"un motorlu taşıtlardan ek vergi alınmasını düzenleyen maddesinin yürürlüğünün durdurulması ve iptali istemiyle tekrar dava açtı. 
   CHP Grup Başkanvekili Haluk Koç, iptal istemlerine ilişkin dilekçeyi Anayasa Mahkemesi Genel Sekreterliği'ne verdikten sonra gazetecilere açıklamalarda bulundu. 
   Anayasa Mahkemesi'nin, bu yıl için taşıtlardan iki eşit taksitte ek vergi alınmasına ilişkin düzenlemeyi iptal ettiğini anımsatan Koç, hükümetin, henüz iptal kararının gerekçesi yayımlanmadan "yangından mal kaçırırcasına yeni bir düzenleme yaptığını" söyledi. 
   
   
</TEXT>
</DOC>
