<DOC>
<DOCNO> 186440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/04/son/sondun17.html </URL>
<DATE> 2003/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Anayasa taslağı "iyi bir temel" olarak nitelendi 
</HEADLINE>
<TEXT>

     İtalya'nın başkenti Roma'da yapılan, AB'ye üye ve aday ülkelerin hükümet ve devlet başkanlarının katıldığı hükümetlerarası konferansa ilişkin ''Roma Deklarasyonu'' yayımlandı. 
     Türkiye'den Başbakan Recep Tayyip Erdoğan'ın da katıldığı toplantının sabahki oturumunun sonunda ''Roma Deklarasyonu'' başlığıyla yayımlanan belgede, Avrupalı liderler özellikle 5 konunun altını çiziyorlar. 
     Deklarasyonda, genişlemenin AB için bir kazanım anlamına geleceğine işaret edilerek, ''Yakın tarihteki genişlemenin, birliğin kimlik ve kültür açısından daha zengin kılınacağı tarihi bir an olduğunu, ortak değerleri yüceltme ve Avrupa'nın dünyadaki rolüne ağırlık ve güç kazandırma imkanını arttırdığını vurgularız'' deniliyor. 
     Roma Deklarasyonu'nda, ''Birliğin uluslararası rolünü daha etkin kılmak için Avrupa'nın entegrasyon sürecinin'', kıta açısından başlıca bir ''araç'' olduğu yineleniyor. 
     Mevcut AB anayasa taslağı ise hükümetlerarası konferans çalışmaları için ''iyi bir temel'' olarak nitelenerek, ''Avrupa'nın dünyadaki rolünün etkinliğini ve sürekliliğini sağlayacak'' bir anayasa metnini ''AB'ye kazandırma taahhüdünün önemi'' vurgulanıyor. 
     Anayasal müzakerelerin Haziran 2004'te yapılacak Avrupa Parlamentosu seçiminden önce tamamlanması bir ''beklenti'' olarak dile getiriliyor. 
     Avrupalı liderler, anayasal anlaşmanın önemli bir adım teşkil ettiğini ise Roma Deklarasyonu'nda şu ifadelerle belirtiyorlar 
     ''Anayasal anlaşmanın, Avrupa'yı daha uyumlu, daha şeffaf ve demokratik, daha etkin hale getirmeyi ve vatandaşlarını yakınlaştırmayı amaçlayan sürecin önemli bir adımını teşkil ettiğini, çok taraflı uluslararasası teşkilatlarla işbirliği halinde evrensel değerleri yüceltme iradesinden ilham aldığını, güçlü ve dengeli bir transatlantik ilişkiyi teyit ettiğini kaydederiz.'' 
     
</TEXT>
</DOC>
