<DOC>
<DOCNO> 185888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2003/10/02/guncel/gun07.html </URL>
<DATE> 2003/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
130 öğrenci, bu otobüsle okula gidiyor 
</HEADLINE>
<TEXT>

      
   Zonguldak Kozlu'da eğitim gören 130 öğrenci, üç kilometrelik yolu her gün 35 kişilik otobüsle alıyor. Taşbaca Mahallesi'nde 1986'da açılan Vali Tevfik Başakar İlköğretim Okulu'nun duvarlarında çatlaklar oluşması nedeniyle valilik 130 öğrencinin bu yıl Namık Kemal İlköğretim Okulu'nda eğitim görmesine karar verdi. Kozlu Belediyesi'nin tahsis ettiği 35 kişilik otobüsle taşınan öğrencilerin velileri, "Çocuklarımızın çektiği eziyet son bulsun. Ezilme tehlikesi geçirenler oluyor. İkinci bir otobüs tahsis edilmediği takdirde, suç olmasına rağmen çocuklarımızı okula göndermemeyi bile düşünüyoruz" dedi. Vali Yavuz Erkmen ise, "130 öğrencinin bir otobüsle taşınması kabul edilemez. İl Milli Eğitim Müdürü'ne talimat vereceğim. Çocukların rahat yolculuk yapabilmesi için gereken yapılacak" diye konuştu. 
   
</TEXT>
</DOC>
